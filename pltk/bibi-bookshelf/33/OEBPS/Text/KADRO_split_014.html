<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KADRO</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_14">BİRİNCİ KESİM</h2>

  <p class="h3baslik"><span class="idebold">Kadro’nun Misyonu ve Yöntemi</span></p>

  <p class="h3baslik"><span class="idebold">1- Kadro Dergisinin Çıkış Bildirisi</span></p>

  <p class="normal"><span class="ideitalik">Kadro</span> dergisinde savunulan görüşler genel çizgileriyle 5 Ocak 1931’de Şevket Süreyya Aydemir’in Türk Ocağı’nda verdiği konferansta açıklanmış bulunuyordu. Konferansın konusu “İnkılabın ideolojisi”dir. Daha sonra Kadro dergilerinde geliştirilecek görüşleri içeren bu konuşma, 1932 tarihinde bazı ufak tefek değişikliklerle İnkılap ve Kadro adıyla kitap olarak yayınlanacaktır.</p>

  <p class="normal">Selim İlkin ve İlhan Tekeli, Kadrocuların tek parti yönetimi içinde “organizasyonel elit işlevi görmek” istediklerini belirterek, geliştirdikleri ideolojinin bu nedenle başından belli sınırlamaları da beraberinde getirdiğini söylemektedir. S. İlkin ve İ. Tekeli Kadrocuların işlevini yorumlarken şöyle diyorlar: “Geliştirilecek ideolojik çerçeve, var olan rejimin genel yargılarını ve o zamana kadar yaptıklarını benimseyecektir. Bir anlamda geliştirilecek ideolojik çerçevenin bir kesim öğeleri bellidir. Yeni ideoloji hem bu var olan öğelere rasyonel bir çerçeve oluşturacak, hem de onu belli bir yönde aşarak geliştirmeye çalışacaktır.<sup class="calibre3"><a href="../Text/KADRO_split_134.html#footnote-100642-115" id="footnote-100642-115-backlink">[115]</a></sup> Bu değerlendirme bizce de doğrudur.</p>

  <p class="normal"><span class="ideitalik">Kadro</span> dergisinin ilk sayısı daha önce de belirttiğimiz gibi Ocak 1932’de çıkmıştır. Dergi neden yayınlandığını ilk sayısında açıklamıştır. Türkiye’nin bir devrim içinde olduğu söylenen “Kadro” imzalı bu yazıda, devrimin kendisine ilke ve onu savunacaklara “şuur” olabilecek bütün teorik ve düşünsel unsurlara sahip olduğu ileri sürülmektedir. Fakat Kadroculara göre bu teorik ve düşünsel unsurlar devrime ideoloji olabilecek bir düşünce sistemi içinde oluşturulmuş ve kurallaştırılmış değildir. Bu değerlendirmeyi yapan dergi, yazının devamında neden yayınlandıklarını ve misyonunu da şöyle anlatmaktadır:</p>

  <p class="normal">“...Gerek milli mahiyeti, gerek beynelmilel şümul ve tesirleri itibarı ile tarihin en manalı hareketlerinden biri olan inkılabımızın, zatinde mündemiç (kendine özgü) bu ileri fikir ve prensip unsurlarını, şimdi inkılabın seyri içinde ve onun icaplarına uygun bir şekilde izah işi, bugünkü Türk inkılap münevverliğine (devrimci aydınlara) düşen vazifelerin en acil ve şereflisidir. İnkılabımızın her biri ayrı ayrı kıymettar ve orijinal olan bu fikir ve nazariye unsurları birer birer izah edildikçe, bu esaslar inkılap nesli için kriteryumlar olacak, yeni ve standartlaşmış inkılapçı tip böyle doğacaktır... İnkılabın kendine has CİHANI TELAKKİ TARZI böyle vücut bulacaktır. Kadro BUNUN İÇİN ÇIKIYOR.”<sup class="calibre3"><a href="../Text/KADRO_split_135.html#footnote-100642-116" id="footnote-100642-116-backlink">[116]</a></sup></p>

  <p class="normal">İşte, Kadro yazarları böyle bir ideolojiyi işleyip geliştirmek amacında olduklarını belirterek, kamuoyuna çıkış gerekçelerini sunuyorlardı. Amaçları kısaca “inkılabın ideolojisini” oluşturmaktı. Geliştirmeye çalıştıkları hareketin tarihsel misyonu buydu.</p>

  <p class="normal">Kadroculara göre yaşadıkları çağda, bütün Avrupa doktrinleşme çabaları içindedir. Sovyetler Birliği’nde Marksist bir yöntem vardır. İtalya’da faşizm, Almanya’da Nazizm ve diğer Avrupa ülkelerinde de sosyal demokrat partiler iktidardadır. Kadroculara göre, bunların hepsinin temelinde “doktrincilik örgüleri” yatıyordu. Ancak tarihte yalnızca Türk devriminde böyle çabalar hâkim değerler haline gelmedi. Türk devrimi adeta ideolojisizdi. Teorik temelleri oluşturulmamıştı. Zaten böyle bir görevi devrim liderlerinden beklemek de olamazdı. Ş. S. Aydemir, 1966 yılında Kadro’nun oluştuğu koşulları ve amaçlarını Tek Adam kitabında şöyle anlatmaktadır:</p>

  <p class="normal">“...Hülasa öyle görünüyor ki biz, Türkiye’de bir inkılap gerçeğiyle karşı karşıyayız ama bir inkilap nazariyesi (teorisi) ve felsefesi ile karşı karşıya değiliz... Madem ki bir inkilap vardır, o halde bu inkılabın bir de izahı olmalıdır... Nitekim bir aydın Kadro, hem de M. Kemal’in hayatında ve onun gözleri önünde, gene de Türk inkılabının ideolojisini kendi açısından derlemek, aydınlatmak ve terkip etmek çabasına girmiştir. Bu hareket Kardo hareketi’dir.”<sup class="calibre3"><a href="../Text/KADRO_split_136.html#footnote-100642-117" id="footnote-100642-117-backlink">[117]</a></sup></p>

  <p class="normal">Kadrocuların hareket noktası Türk Ulusal Kurtuluş Savaşı ile bütün azgelişmiş ülkelerin kurtuluş savaşlarının bilimsel olarak açıklanmasıdır. Türkiye bir devrim yaşamaktadır. Ancak bu devrimin teorisi yapılmamış, tarih içinde onu doğuran objektif koşullar araştırılmamış ve orijinal ilkeleri ortaya çıkarılmamıştır. Kısacası devrimin örgüsünün bilimsel bir açıdan derlenmesi ve sentezleştirilmesi gerekirken, bu görev yerine getirilmemiştir. Devrimin yaşayabilmesi için bu hareketin nesnel yasalarının bilinmesi ve ideolojisinin oluşturulması gerekmektedir. Aksi halde düşünce esasları ilkeleştirilmeyen ve ideolojik bir düşünce sistemine bağlanmayan devrimler nitelik değiştirip soysuzlaşabilir.<sup class="calibre3"><a href="../Text/KADRO_split_137.html#footnote-100642-118" id="footnote-100642-118-backlink">[118]</a></sup></p>

  <p class="normal">Böyle bir sonucun sorumlusu ise Kadroculara göre “inkilapçı ve kahramanı” değildir. Bu görev, o toplumun fikir yapıcısı olan aydınlarındır.<sup class="calibre3"><a href="../Text/KADRO_split_138.html#footnote-100642-119" id="footnote-100642-119-backlink">[119]</a></sup> Kadro’yu çıkaran bir avuç aydın işte bu misyonu üstlenmiştir. Onlar bu görevi aydın sorumluluğunun doğal bir sonucu olarak kabul etmektedirler.</p>

  <p class="h3baslik"><span class="idebold">2- Kadro’nun Yöntem Anlayışı ve Diyalektik Metaryelizm</span></p>

  <p class="normal">Kadrocular tarihi açıklamada tek bilimsel yöntemin tarihsel materyalizm olduğunu kabul etmelerine rağmen, Marksizmin ulusal kurtuluş savaşlarını açıklamada yetersiz olduğunu ileri sürmektedirler. Kadrocular, Marksizmin ekonomik ve siyasal tezlerini, onun felsefi temelinden kopararak ele almakta ve bu yolla hem Marksizmi reddetme hem de tarihi materyalizmi savunma imkânı bulmaktadırlar. Ş. Süreyya Aydemir, Türk Ulusal Kurtuluş Hareketi’ni, Batı’da 18. yüzyıl sonlarında başlayıp 19. yüzyıl boyunca gelişen sanayi devriminin dünya ölçüsünde yarattığı sömürgecilik dönemine bir reaksiyon eylemi olarak tanımlayarak şöyle demektedir:</p>

  <p class="normal">“Bu inkılaba (sanayi devrimine) ayak uydurmayan Türkiye gibi ülkelerde sanayinin çöküşü kapitalizasyon kayıtlarının pekiştirilmesi, borçlandırılma yolları ile iktisadi kontroller ve nihayet siyasi istiklalin kayıt altına alınışı neticelerini verdi. Bu teknik gelişmenin izahında tarihi materyalizm; sanıyoruz ki tarihin en doğru anlayış tarzı olacaktır.”<sup class="calibre3"><a href="../Text/KADRO_split_139.html#footnote-100642-120" id="footnote-100642-120-backlink">[120]</a></sup></p>

  <p class="normal">Yukarıdaki alıntıdan da anlaşılacağı gibi, tarihsel gelişmeyi ve toplumsal oluşumları açıklamada tek bilimsel yöntem olarak tarihi materyalizmi kabul etmektedirler. Kadrocular, felsefe tarihinin en eski tartışması olan “Düşünce mi (ruh) önce gelir, yoksa madde mi belirleyicidir?” sorusuna da “madde” yanıtını vererek şöyle diyorlar: “İptidada (önce) vücut vardı. İptidada madde vardı. Kelam, fikir ve fiil onun mahsulüdür... Descartes’ın ‘Düşünüyorum demek ki varım’ sözünü ‘Varım demek ki düşünüyorum’ hakikatine çevirmelidir.”<sup class="calibre3"><a href="../Text/KADRO_split_140.html#footnote-100642-121" id="footnote-100642-121-backlink">[121]</a></sup> Anlaşılacağı gibi Kadrocular yalnızca tarih ve toplumu anlamak için, bir yöntem olarak tarihi materyalizmi benimsemekle kalmıyor, bütün bir yaşama bakışta da maddeyi öne koyarak, materyalist felsefeyi kabul ettiklerini ortaya koyuyorlardı.</p>

  <p class="normal">Ancak materyalist felsefeyle bütünleşen Marksizmi Türkiye koşullarında reddeden Kadrocular, tarihi materyalizmi bir yöntem olarak benimsediklerini ilan ederken, Marksizmi ise yorumluyorlardı:</p>

  <p class="normal">“...Marksizm Avrupa’daki şartlar içinde gelişen cemiyet şekillerinin, bu gelişme tarzı bahse konu olunca, hiç şüphesiz red ve cerhi zor bir fikir sistemi olarak belirlemektedir. Fakat bütün sonuçlarını, sömürge ve yarı sömürgelerle, metropoller arasındaki milli kurtuluş mücadelelerini layık oldukları önemleri ile hesaba katmayarak, daha ziyade yoğun bir sınıf kavgası üzerinde yürüten Marksizmin, şimdi Avrupa’dakinden daha farklı bir gelişme akımı izleyecek gibi görünen bu milli kurtuluş hareketlerinin gelişmesi bahse konu olunca, birtakım aydınlatma zorluklarıyla karşılaşacağı aşikârdır.”<sup class="calibre3"><a href="../Text/KADRO_split_141.html#footnote-100642-122" id="footnote-100642-122-backlink">[122]</a></sup></p>

  <p class="normal">Yukarıda görüldüğü gibi Kadrocular, Marksizmi ancak Avrupa’ya özgü bir ideoloji olarak görmektedirler. Buna karşın Avrupa şartlarında “red ve cerhi mümkün olmayan” Marksizmin, ulusal kurtuluş savaşlarını açıklamakta yetersiz kaldığını ileri süren Kadrocular, tarihi materyalizmi Marksist teoriden bağımsız bir yöntem olarak ele almaktadırlar. Tarihi materyalizm yöntemi, sanayi devrimini yapmış ve sınıf mücadelelerinin olduğu Batı Avrupa’ya uygulandığı zaman Marksizme varılacak, aynı yöntem ulusal kurtuluş hareketlerinin geliştiği ülkelere uygulandığı zaman ise, kendilerinin (Kadro’nun) teorisini yaptığı “ulusal kurtuluşçuluk” ve “devletçilik” anlatışına (Kemalizme) varılacaktır. Kendilerinin geliştirmeye çalıştıkları ideolojik çizgiyle Marksizm arasındaki (yukarıda işaret ettiğimiz) farkı izah etmeye çalışırken, Ş. S. Aydemir şöyle yazmaktadır:</p>

  <p class="normal">“Gerçi bilimsel sosyalizm, sınıf mücadelelerinin geliştiği yerlerde ve devrede, bu mücadelenin tarihi materyalizm açısından değerlendirilmesidir. Fakat tarihi materyalizm, yalnız sınıf mücadelelerinin mekanizmasını incelemeye yarayan bir metot değildir. Tarihi materyalizm metodu sayesinde, bir toplum halinde yaşayan, yani bir teknik temel üzerinde tabiatla savaşan bütün insan yığınlarının, tarihin hangi devrinde olursa olsun yaşantı ve gelişmelerine ait kanunları mütalaa edebiliriz.”<sup class="calibre3"><a href="../Text/KADRO_split_142.html#footnote-100642-123" id="footnote-100642-123-backlink">[123]</a></sup></p>

  <p class="normal">Kadroculara göre Marksizm, bütün dünya için geçerli olabilecek bir ideoloji değildir. Bu nedenle tarihi maddeciliği Marksizmin “tekelinden” kurtarmaya çalışan Kadrocular, dünyadaki belirleyici çelişkiyi, sanayileşmiş ülkelerle sanayiden yoksun ülkeler arasındaki ekonomik bağımlılık çelişkisi olarak değerlendiriyorlar. Onlara göre insanlığı asıl kurtuluşa götürecek şey, dünya üzerinde kurulmuş olan iş düzeninin değişmesidir. Yoksa yalnızca Batı Avrupa ülkelerindeki sınıf çelişkilerinin çözümü, dünyanın çok büyük bir kesimi için hiçbir sorunu çözmeyecektir. İnsanlığın ortak malı olan “teknikle tekniğe sahip oluş biçimi” arasındaki çelişki çözülmedikçe Batı Avrupa insanı da gerçek mutluluğu yaşayamayacaktır. Kadroculara göre insanlığın ortak malı olan teknik, bir avuç sanayileşmiş ülkenin elindedir. Bu ülkeler sanayileşmek için gerekli olan sermaye birikimini diğer ülkeleri sömürgeleştirerek sağlamıştır. İşte bu adaletsizlik giderilmelidir. Bu adaletsizlik de “çağdaş emperyalist nizamda, sanayileşmiş ülkelerle sanayiden yoksun ülkeler arasındaki dünya ölçüsündeki çelişkinin”<sup class="calibre3"><a href="../Text/KADRO_split_143.html#footnote-100642-124" id="footnote-100642-124-backlink">[124]</a></sup> çözümüyle olacaktır. Bu çelişkinin çözümüne önderlik edecek ideoloji de tarihi materyalizm yöntemi uygulanarak, “milli kurtuluş hareketlerinin objektif prensiplerinden”<sup class="calibre3"><a href="../Text/KADRO_split_144.html#footnote-100642-125" id="footnote-100642-125-backlink">[125]</a></sup> geliştirilecek ideolojidir.</p>

  <p class="normal">Kadroculara göre Marksizm yalnızca kapitalistleşmiş (sanayileşmiş) Batı Avrupa için geçerliyken ulusal kurtuluşçu ideoloji dünyanın büyük bir kesimi için geçerli yeni bir dünya görüşüdür. Kadrocular Marksizmi Avrupa’ya hapsetmektedirler. Kardo hareketi, tarihi maddeciliğe sahip çıkarken kıvrak ve ince bir üslupla yeni ve orijinal bir ideolojik çizgi geliştirme çabasına girişmektedir. Ancak geliştirdikleri anlayış “tek bilimsel yöntem” dedikleri tarihi maddecilikle çelişmektedir. Çünkü Kadroculara göre Türkiye’de çeşitli katmanlar olmakla beraber Batı’dakine benzer sınıflar ve sınıf çelişkileri yoktur. Sınıfların oluşmasını önlemek ve kaynaşmış bir kitle (ulus) olarak kalkınmak mümkündür. Zaten bu nedenle Marksizm Türkiye gibi ülkeler için geçerli bir ideoloji değildir. Çünkü Marksizm sınıf mücadelesi temeline dayanmaktadır. Ancak Kadrocuların en büyük yanılgısı ya da ileride değineceğimiz gibi bilerek yaptıkları yanlış, sınıf mücadelelerini yalnızca kapitalizme özgü bir olgu olarak görmeleridir. Oysa tarihi maddecilik, tarih boyunca bütün toplumların gelişim yasasının sınıf mücadelesi olduğu tezine dayanmaktadır.</p>

  <p class="normal">Türkiye’de sınıfların varlığı ve sınıf mücadelelerini reddeden ve Türk Devrimi’nin sınıfsal bir devrim olmadığını savunan Kadrocular, dönemin resmi ideolojisiyle de çelişmemekte ve Türk toplumunu “imtiyazsız sınıfsız kaynaşmış bir kitle” olarak değerlendiren lider kadronun bu tezinin teorik temelini oluşturmaya çalışmaktadır. Bu konuda Vedat Nedim Tör şöyle yazmaktadır:</p>

  <p class="normal">“Türk inkılabı, bir sınıf inkılabı değil, sınıfsız ve tezatsız millet oluş inkılabıdır... Türk devleti Avrupa ve Amerika devletlerinin tersine, ne bir finans oligarşisinin, ne bir sanayi sermayesinin, ne bir büyük toprak mülkiyetinin ne de bir işçi zümresinin menfaatleri için işleyen bir icra makinesi olmaktan uzaktır.”<sup class="calibre3"><a href="../Text/KADRO_split_145.html#footnote-100642-126" id="footnote-100642-126-backlink">[126]</a></sup></p>

  <p class="normal">Sanayileşme ve kalkınmanın, sınıf farklılıklarını getirebileceğini bilen Kadrocular, Türk ulusunun “ileri menfaatlerinin”, ekonomik gelişme sırasında sınıf kavgalarının doğmasını önlemeyi gerektirdiğini belirtmektedirler. Bunun yolunun da, ileride göreceğimiz gibi “devletçilik” olduğu söylenecektir.</p>

  <p class="normal">Tarihsel maddecilikle birlikte “tezatlar mantığını” da (diyalektik) savunduklarını söyleyen Kadrocular, yukarıda V. Nedim Tör’ün özetlediği temel tezleriyle, bu felsefeyi hiçbir zaman uyumlu bir şekilde ortaya koyamamışlardır. Zaten sözünü ettiğimiz uyumu sağlamaları da mümkün değildir. Çünkü ustaca hatta ilk bakışta kusursuz görünen bir manevrayla Marksizmle diyalektik yöntemi ve bu yöntemin toplumsal yaşama uygulanmasıyla elde edilen tarihi maddeciliği birbirinden ayırmalarına rağmen, diyalektik yöntem ve tarihi maddecilik Marksizmin temelidir. Diyalektik yöntemle toplumların tahlili, zorunlu olarak sınıf çelişkilerini ve sınıf kavgalarını ortaya koyar. Oysa yukarıda da belirttiğimiz gibi Kadrocular, hem tarihi maddeciliği ve “tezatlar mantığını” benimsiyorlar, hem de Türkiye için sınıfların varlığını reddediyorlar. O halde nasıl oluyor da Kadrocular, tarihi maddecilik yöntemini kullandıkları halde bu sonuca ulaşıyorlar? Bu soruya hiçbir zaman net bir yanıt verememişlerdir. Öyle ki diyalektiği ve tarihi maddeciliği sınıf mücadelesinin reddi için bile (Türkiye ve benzeri ülkeler için) kullanmışlardır.</p>

  <p class="normal">İşte Kadrocular, tarihi materyalist yöntemi ve tezatlar mantığını eşyanın içsel yapısını çözmek için değil de, dışsal yapısını ve ilişkilerini çözümlemek için kullandıklarından (ki çarpıtma bu noktadadır) reddettikleri iç sınıf çelişkilerinin yerine, uluslararası çelişkileri koymaktadırlar. Marksizmin sınıf çelişkisinin bir türevi olarak gördüğü, emperyalizmle geri bıraktırılmış ülkeler arasındaki çelişkiyi, Kadrocular temel çelişki olarak ele alıyorlar. Böylece hem diyalektik materyalizmin ünlü “çelişme” yasasını inkâr etmemiş oluyorlar, hem de bu felsefeyi ve yöntemi Marksizmin “tekelinden” kurtarmaya çalışıyorlar. Oysa diyalektik çelişme yasasına göre her fenomenin gelişimini ve değişimini sağlayan asıl çelişki, şeylerin iç ilişki ve dinamiğidir. Gerçekten ustaca yapılan bu mantık oyunu, ancak Marksizmi iyi bilen insanların harcıdır.</p>

  <p class="normal">Kadroculara göre insanları gerçek kurtuluşa götürecek adaletli bir dünya, ancak emperyalizmle sömürge uluslar arasındaki bu evrensel çelişkinin çözümüyle kurulabilecektir. Bu tez, çok sonraları dünyanın değişik ülkelerinde geliştirilecek “Üçüncü Dünya” ideolojilerinin öncüsü olmuştur.</p>

  <p class="normal">Burada son olarak işaret etmemiz gereken bir nokta da şudur: Kadrocular, materyalist felsefe ve yöntemi savunurken aynı zamanda, Batı tipi okullarda yetişmiş ve genel olarak ifade edersek pozitivist bir dünya görüşüne sahip olan yeni Türkiye’nin lider kadrosuyla aralarında doğabilecek olan çelişkileri de önlemişlerdir. Çünkü laiklik ilkesine sıkı sıkıya bağlı olan ve pozitif bilimleri temel alan lider kadroyla, idealizme ve onun türevleri olan dinsel gericilik, teokratizm vb.ne karşı olan Kadrocular, “asgari müştereklerde” buluşmuştur.<sup class="calibre3"><a href="../Text/KADRO_split_146.html#footnote-100642-127" id="footnote-100642-127-backlink">[127]</a></sup></p>
</body>
</html>
