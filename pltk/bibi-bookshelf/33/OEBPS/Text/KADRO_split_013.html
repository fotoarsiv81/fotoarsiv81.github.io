<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KADRO</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7">ÜÇÜNCÜ BÖLÜM</h1>

  <h3 class="h3baslik" id="calibre_toc_20">KADRO İDEOLOJİSİ, MİSYONU, DÜNYA’DAKİ ETKİLERİ VE ÜÇÜNCÜ YOL ARAYIŞI</h3>

  <p class="h3baslik"><span class="idebold">GİRİŞ</span></p>

  <p class="normal">İlk iki bölümde, Türkiye’nin 1932 yılına kadar yaşadığı ekonomik, sosyal ve siyasal olayları genel olarak değerlendirerek, Kardo hareketi’nin yeşerdiği bahçenin toprağını ve bu toprağın bileşimini tanıtmaya (tanımaya) çalıştık. Cumhuriyetin kuruluşundan önce başlayan ekonomik-siyasal model arayışları içinde Kadrocu düşüncenin hangi koşulların ürünü olduğunu ve nasıl bir gelişim seyri izlediğini tartıştık. Bu bölümde ise Kadro ideolojisini özetlemeye çalışarak, bu hareketin çağımızın belli başlı düşünce akımları içinde nereye oturduğunu belirlemeye ve bu akımlarla olan ilişkilerini vermeye çalışacağız. Aynı şeyleri tekrar etme konumuna düşmemek için daha önce değerlendirdiğimiz konulara bir daha dönmeyeceğiz.</p>

  <p class="normal">Daha önceki bölümlerde de ifade ettiğimiz gibi, çağımızın bütün geri kalmış ülkelerinde gelişen siyasal düşünce hareketleri iki sorunun yanıtını aramıştır: Birincisi, geri bıraktırılmışlık zincirinin kırılarak, gelişmenin nasıl sağlanacağıdır. İkincisi ise bu gelişmenin ulusal özelliklerle nasıl uyum içinde gerçekleştirileceğidir. İşte Ocak 1932 tarihinde yayınlanmaya başlayan Kadro dergilerinde de geliştirilen ideolojiyle bu sorulara yanıt verilmeye çalışılmıştır.</p>

  <p class="normal">Cumhuriyetin ilk yıllarında Türkiye’deki iktidarlar da bu sorunların yanıtını aramıştır. Önce “liberal” yoldan kalkınma çabalarına girişerek, daha sonra da “devletçilik” ve “halkçılık” düşüncesini geliştirip yerleştirmeye çalışarak kendilerince sorunu çözmeye kalkışmışlardır. Ne ölçüde başarılı ya da başarısız olduklarını, geride bıraktığımız 60 yılı aşkın bir süre ve yaşadığımız Türkiye gerçeği yeterince gösterdiği için bu konuya ayrıca girip yorum yapmayacağız. İşte, Kadro “liberal” kalkınma yolunun terk edildiği ve bu yolu savunan SCF’nin kapatıldığı bir dönemde yayınlanmaya başlamıştır. Yönetici kadrolar “liberalizmin” çözümsüzlüğünü yaşayarak görmüş, ancak bu ideolojinin karşısında bir seçenek oluşturma sorunuyla yüz yüze kalmışlardır. Henüz sistemli hale getirilmemiş “devletçilik” ve “halkçılık” anlayışının geliştirilmeye çalışıldığı bu dönemde, Kadro bu kurumsal boşluğu doldurmaya soyunmuştur.</p>
</body>
</html>
