<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>KADRO</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik1" id="calibre_toc_17">DÖRDÜNCÜ KESİM</h2>

  <p class="h3baslik"><span class="idebold">Kadro ve Sultan Galiyev</span></p>

  <p class="h3baslik"><span class="idebold">I - Neden Sultangaliyevizm?</span></p>

  <p class="normal">Bu kısımda Kardo hareketi’nin tarihsel ve düşünsel kaynağını araştırmaya çalışacağız. Elinizdeki çalışmayı hazırlarken 1917 Ekim Sosyalist Devrimi sırasında Rusya’daki Müslüman halklara önderlik eden ve devrimden sonra üst düzeyde sorumluluklar üstlenen Sultan Galiyev’in (1880-1940) siyasal görüşleri ile Kadrocuların savunduğu tezler arasında büyük bir benzerlik olduğunu tespit ettim. Aslında ayrı bir çalışma konusu olabilecek bu kısımda, bu benzerliği ya da etkilenmeyi bazı tarihi verilerle de destekleyerek tartışacağım.</p>

  <p class="normal">Milliyetçi eğilimleri nedeniyle Sovyetler Birliği’nde partiden ve yönetim organlarından tasfiye edilen (1923) Sultan Galiyev’in siyasal görüşlerinin Kadroculara kaynaklık ettiği şeklindeki savım tartışmaya açıktır. Ancak bu kısımda da göreceğimiz gibi, teorik görüşleri arasındaki benzerlik ve kimi tarihi bağlantılar da ortadadır.</p>

  <p class="h3baslik"><span class="idebold">2- Sultan Galiyev; Görüşleri</span><br class="chapter" />
  <span class="idebold">Ve Siyasi Hayatı</span></p>

  <p class="normal">Sultan Galiyev, günümüz Türkiye’sinde çok az tanınan, ancak gerek Doğu toplumlarının tarihinde oynadığı önemli rol nedeniyle, gerekse Sovyet Devrimi’ndeki yeri itibarıyla iyi bilinmesi gereken bir kişiliktir. Bir düşünce ve eylem adamı olan Sultan Galiyev, 1917 Ekim Sosyalist Devrimi sırasında, Rus İmparatorluğu sınırları içindeki Müslüman toplumların lideridir.</p>

  <p class="normal">Devrimin, Rusya’dan doğuya doğru yayılmasında önemli bir işlevi yerine getiren Galiyev bir Tatar Türk’üdür. Geliştirdiği görüşleri ve Marksizmi yorumlayış tarzıyla Sovyetler Birliği’ndeki devrimci hareket içinde önemli tartışmalara neden olan Galiyev, kendi adıyla anılan ve Doğulu toplumlar üzerinde zamanında etkili olan bir akımın da önderliğini yapmıştır.</p>

  <p class="normal">Devrim sonrasında sosyalist hiyerarşinin en üst basamaklarında görev yapan ilk Müslüman kökenli Marksist olan Sultan Galiyev, Sovyet hükümetinde, Uluslar Halk Komiseri (Bakanlığı) yardımcılığına kadar yükselmiştir. Bilindiği gibi, ilk Sovyet hükümetinde, Uluslar Halk Komiseri (bakanı) J. Stalin’dir. Sorumluluk alanları ve yetkileri çok geniş olan bu bakanlığın, Stalin dışındaki diğer Yürütme Komitesi üyeleri şunlardır: Brojdo, Ryskulov, Sultan Galiyev, Pavloviç ve Kilinger.</p>

  <p class="normal">Bolşevik Partisi’nin seçkin ve saygın bir üyesi olan Galiyev, ayrıca Uluslar Konseyi’nde Kırım temsilciliğini yürütüyordu. Stalin’in başkanlığını yaptığı Yabancı Uluslar Komitesi’nin ikinci başkanlığını da yapan Galiyev, önceleri Moskova Üniversitesi bünyesinde bir seksiyon (özerk bölüm) olarak oluşturulan Doğu Halkları Üniversitesi’nde (KUTV) öğretim üyeliği yapıyordu (22 Nisan 1921). NARKOMAK gazetesinin (Uluslar Halk Komiserliği’nin Zizn Nacional Nostaj isimli gazetesi) ve aynı bakanlığın yayınladığı diğer dergilerin yazarlığını da sürdüren Galiyev, “Sovyet Rusya Savaş Halk Komiserliği -Müslüman Askeri Kurul Başkanlığı” görevini de üstlenmiştir.</p>

  <p class="normal">Kısacası devrimin Doğu’ya yönelik bütün projelerinde Sultan Galiyev’in ismi vardır.<sup class="calibre3"><a href="../Text/KADRO_split_182.html#footnote-100642-163" id="footnote-100642-163-backlink">[163]</a></sup></p>

  <p class="normal">Sultan Galiyev, 1880 yılında, Başkıristan sınırları içinde bulunan (Başkıristan idari bakımdan, Sovyetler Birliği döneminde olduğu gibi bugün de Rusya Federasyonu’na bağlı özerk bir bölgedir) Krimsakaly köyünde bir Tatar öğretmen ailesinin çocuğu olarak dünyaya geldi. İlköğretimini köyünde tamamlayan Galiyev, daha sonra Kazan Tatar Yüksekokulu’nu bitirdi. O dönemde bu okul, genç ilerici Tatarların yuvasıydı. Sultan Galiyev Marksizmle ilk defa burada tanıştı ve sosyalist fikirleri benimseyerek devrimci mücadele içindeki yerini aldı. 1900’de Ufa (bir Tataristan kenti) Belediyesi Kitaplığı’na memur olan Galiyev, Rusçayı çok iyi konuşuyor ve Tatar diline Rus yazarların öykülerini ve romanlarını çeviriyordu.”<sup class="calibre3"><a href="../Text/KADRO_split_183.html#footnote-100642-164" id="footnote-100642-164-backlink">[164]</a></sup></p>

  <p class="normal">1905 Devrimi’ne fiilen katılmayan Sultan Galiyev, bir ara reformcu ve burjuva devrimci hareketlere yaklaştı. Burjuva milliyetçi hareketlerle kurduğu bu ilişki, daha sonraki hayatını derinden etkiledi. 1905 Devrimi’nin yenilgisinden sonra gazetecilik yapan Galiyev, Tatarca ve Rusça yayınlanan çeşitli gazetelerde makaleler ve öyküler yazdı. Sultan Galiyev ilk dönem gazetecilik yaşamının sonunda, Mir İslama (İslam Dünyası) adlı bir doğu bilimleri dergisinin yazarı oldu.<sup class="calibre3"><a href="../Text/KADRO_split_184.html#footnote-100642-165" id="footnote-100642-165-backlink">[165]</a></sup></p>

  <p class="normal">Birinci Dünya Savaşı sırasında Kafkas ötesine göç eden Sultan Galiyev, Bakü Tatar Okulu’nda öğretmenlik yaptı. Burada antiemperyalist / antisömürgeci hareketlere aktif bir şekilde katılarak, ilerici milliyetçilerin gazetelerinde takma isimlerle yazılar yazdı. Galiyev aynı zamanda çeşitli sosyalist dergi ve gazetelere de yazı yazmaya devam ediyordu.</p>

  <p class="normal">“Sultan Galiyev’in Şubat Devrimi’ne kadar süregelen siyasi durumunu saptamak zordur. Anlaşıldığına göre, aynı zamanda hem bir ulusçu hem de inanmış bir Marksistti. Ancak Rus sosyal demokratlarıyla (komünistlerle) düzenli ilişkileri yoktu.”<sup class="calibre3"><a href="../Text/KADRO_split_185.html#footnote-100642-166" id="footnote-100642-166-backlink">[166]</a></sup></p>

  <p class="normal">Şubat Devrimi Sultan Galiyev’i Bakü’de yakalar. Devrimden sonra Müslüman Kongresi Yürütme Sekreterliği’ni yönetmek için Moskova’ya çağrılır. Bu çağrıya kadar Müslüman toplumları sarsan hareketler içinde önemli bir rol almayan Galiyev, Moskova’dan döndükten sonra Kazan’a giderek orada Müslüman Sosyalist Komitesi’ne girer. Galiyev “örgütçü ve konuşmacı olarak yüksek yetenekleriyle çok kısa bir zaman içinde komitenin başlıca yöneticilerinden biri durumuna” yükselir. Ekim Devrimi sırasında Komünist Partisi’ne (Bolşevik) üye olan Galiyev, bu tarihten sonra devrimin Müslüman toplumlar içinde yayılmasında çok önemli bir rol oynar.</p>

  <p class="normal">Bu oluşumlarda kullanılan “Müslüman” kavramı ve sıfatı, dinsel bir içerikten ve yapılanmadan çok etnik ve ulusal bir farklılığa işaret etmekte, esas olarak Türk ve Türk soylu toplumları tanımlamaktadır.</p>

  <p class="normal">Araştırmacı Erol Kaymak ise, diğer yazar ve akademisyenlerden farklı olarak Galiyev ile Rus sosyalistleri arasındaki ilişkinin 1917’den daha gerilere gittiğini belirtiyor. Kaymak Sultan Galiyev ve Sömürgeler Enternasyonali isimli kitabında şu görüşleri ileriye sürüyor:</p>

  <p class="normal">“Yol arkadaşlığı 1905’te ‘Sosyal Demokratlar’la ilişkiden ‘Islahat Şakirtleri’ne, ‘Müslüman Sosyalist Komite’den ‘Müslüman Komünist Parti’ önderliğine ve oradan ‘Milletler Komiserliği’ne geçen Sultan Galiyev ile, onun içinde yaşadığı toplum, Çar monarşisinden ‘Müslüman Halklar Kongresi’ne, federal ya da kültürel bağımsızlık tartışmalarından Sovyetler’in kurulmasına, oradan da 1917 Devrimi’ni içine alan yeni bir süreci kapsamaktadır.”<sup class="calibre3"><a href="../Text/KADRO_split_186.html#footnote-100642-167" id="footnote-100642-167-backlink">[167]</a></sup></p>

  <p class="normal">Emperyalist ülkeler tarafından desteklenen çar yanlısı Beyaz Ordu ile Bolşevikler (Kızıl Ordu) arasında başlayan iç savaşta Molla-Nur Vahitov’la birlikte Sultan Galiyev büyük yararlılıklar gösterir. İç savaşta Türk toplumlarının Bolşeviklerin safına geçmesinde, Müslüman lider ve örgütlerin Bolşevikleştirilmesinde Vahitov ve Galiyev belirleyici konumdadır. Beyaz Ordu’nun Tataristan, Kafkasya, Volga boyları, Türkistan ve Özbekistan’da yenilgiye uğratılmasında Galiyev, arkadaşlarıyla birlikte önemli bir rol oynar.</p>

  <p class="normal">Daha sonra Müslüman toplumların büyük kütleler halinde Bolşevik iktidarın yanına ve sosyalizmin safına geçmesinde de Vahitov-Galiyev liderliğindeki ekibin ve hareketin etkisi çok büyüktür.<sup class="calibre3"><a href="../Text/KADRO_split_187.html#footnote-100642-168" id="footnote-100642-168-backlink">[168]</a></sup></p>

  <p class="normal">İç savaş sırasında Galiyev’in yakın arkadaşı ve ilk Marksist Müslüman liderlerden Mola-Nur Vahitov Beyazlara esir düşer ve 1919’da kurşuna dizilerek öldürülür. Vahitov ölümüne kadar Müslüman sosyalist hareketin bir numaralı lideridir. Vahitov’un ölümünden sonra Galiyev tartışmasız şekilde bu liderliği üstlenir.</p>

  <p class="normal">“Ekim Devrimi’nin önemli bir bölümünü oluşturan Türk ve Müslüman halkların özerklik istekleriyle Sultan Galiyev’in çalışmaları mevzii bir hedef değil, bunun çok ötesinde ‘ezilmiş halklar’ olarak tanımladığı tüm Doğu halklarının en uzak yerlerine kadar ulaşılması gereken politik bir hareketin örgütlenmesiydi. Bu nedenle konum olarak Tataristan ve Sultan Galiyev Bolşevik devriminin Doğu’ya yayılmasında Sovyet tarihi içinde bir kilometre taşını ifade eder.”<sup class="calibre3"><a href="../Text/KADRO_split_188.html#footnote-100642-169" id="footnote-100642-169-backlink">[169]</a></sup></p>

  <p class="normal">Yüksek ve saygın bir komünist yönetici olan Galiyev, parti ve diğer Sovyet örgütlerinde, yönetimin Doğulu uluslara yönelik politikalarını ciddi bir şekilde eleştirmeye başlar. İlk başlarda “yeni bir doktrin getirme iddiasında” olmayan Sultan Galiyev, Rus Bolşevik yöneticilerin görüşlerine köklü bir şekilde karşı çıkmıyor, yalnızca “taktik ve stratejik planda bazı Leninci tezlere” birtakım düzenlemeler getiriyordu.</p>

  <p class="normal">Galiyev tartışmayı üç ana konuda yoğunlaştırıyordu:</p>

  <p class="normal">“1. Henüz düşman sınıflara ayrılmamış olan kapitalizm öncesi Müslüman toplumuna sosyalizm getirmek;</p>

  <p class="normal">Sosyalist dünya içinde İslam’ın yeri;</p>

  <p class="normal">Komintern’in stratejisi içinde sömürge dünyasının yeri.”<sup class="calibre3"><a href="../Text/KADRO_split_189.html#footnote-100642-170" id="footnote-100642-170-backlink">[170]</a></sup></p>

  <p class="normal">Sultan Galiyev ve arkadaşları, sosyalist kuruculuğun, henüz işçi sınıfının oluşmadığı ve modern sınıf çatışmalarının yaşanmadığı Doğulu Müslüman toplumlarda sanayileşmiş merkezi Rusya’dan daha farklı bir yol izlemesi gerektiğini savunuyorlardı. Doğu’yu ve 1,5 milyar Doğulu insanı “önemsemeyerek gözlerini Batı’ya çevirdiğini” iddia ettikleri III. Enternasyonal (Komintern) yönetimini eleştiriyorlardı. Sultan Galiyev ve arkadaşlarının görüşleri yer yer Sovyetler Birliği’nden bağımsız devlet kurma düşüncesine yaklaşıyordu.</p>

  <p class="normal">“Sultan Galiyev ve arkadaşları, programını tartışmasız kabul ettikleri Komünist Parti’ye girerken, geri kalmış halkların kalkınmaları için tek yolun yerel ve yabancı kapitalizmi ezmek olduğuna inanıyorlardı.”<sup class="calibre3"><a href="../Text/KADRO_split_190.html#footnote-100642-171" id="footnote-100642-171-backlink">[171]</a></sup></p>

  <p class="normal">Galiyev ve arkadaşları, Ekim Devrimi’nin burjuvazi ve toprak ağalarından oluşan yerli sömürücü sınıflara karşı sosyal bir devrim, gerici Müslüman din adamlarına karşı ilerici bir hareket ve yabancı sömürücülere karşı da bir ulusal devrim olduğuna inanıyorlardı. Doğu’daki ilk devrimci adımın “ulusal devrim” aşaması olduğunu düşünen Galiyev, “sosyal devrim saatinin henüz gelmediğini” savunuyordu. Doğu’da girişilecek bir sosyal devrimin, bu toplumların büyük tepkisiyle karşılaşacağını ve tehlikeli sonuçlara yol açabileceğini ileri sürüyordu. Galiyev, sosyalizmin Doğu’da küçük burjuvaziye ve aydınlara dayanarak gelişebileceğini savunuyor, onun bu düşüncelerini Stalin de destekliyordu. Stalin proleter olmayan ilerici sınıflarla ittifak yapılabileceğini savunuyor, ancak bu ittifakın geçici olabileceğini söylüyordu.</p>

  <p class="normal">Stalin de, Galiyev gibi Doğulu toplumlarda “genel ve hızlı bir devrim için vaktin henüz erken olduğunu” düşünüyordu. Fakat Stalin hiçbir zaman yerel burjuva kadrolara güvenmiyor ve bunun her zaman “ayrılıkçı milliyetçiliğe” sapabileceğini belirtiyordu. Stalin’e göre “sosyalizmi milliyetçilerle yaymaya çalışmak bir ham hayalden öteye geçemezdi”. Görüşleri arasındaki ayrılıkların henüz belirginleşmediği yıllarda Uluslar Halk Komiseri Stalin, yardımcısı Galiyev’i “uzun süre desteklemekten” geri kalmıyordu. Komintern yöneticilerinden ve diğer parti liderlerinden gelen eleştiriler karşısında onu koruyordu.<sup class="calibre3"><a href="../Text/KADRO_split_191.html#footnote-100642-172" id="footnote-100642-172-backlink">[172]</a></sup></p>

  <p class="normal">Ancak Sultan Galiyev ile Stalin ve diğer devrim liderlerinin görüş ayrılıkları giderek derinleşiyordu.</p>

  <p class="normal">Galiyev, Marksizme yeni bir yorum getirerek, onu Doğu toplumlarına uyarlamaya yöneliyor ve ilerde “Sultangaliyevizm” adıyla anılacak düşüncelerinin temellerini oluşturuyordu. Arkadaşlarıyla birlikte Rus devrim liderlerinin Doğu’ya yönelik politikalarını hatalı ve yanlış buluyor, hoşnutsuzluğunu açıkça ifade ediyordu. 1917-1923 yılları arasında, Sultan Galiyev ve arkadaşları partide önemli bir güç olmuş, özellikle Müslüman toplumların parti örgütleri üzerinde belirgin bir egemenlik kurmuşlardı.</p>

  <p class="normal">Örneğin Kazan’da ve Tataristan’ın diğer bölgelerinde iktidarı kesin olarak ellerinde tutuyorlardı. Galiyev, Tataristan Sovyet Cumhuriyeti Yürütme Kurulu üyesi olarak merkezi hükümette bu ülkeyi de temsil ediyordu. Marksizmin yerel ideolojiyle (ulusçulukla) birleştirilmeye çalışılmasının bir ürünü olarak da değerlendirilebilecek Sultangaliyevizm, belki de bu özelliği nedeniyle Doğu hakları arasında büyük bir hızla yayılıyordu.</p>

  <p class="normal">Ancak haklı eleştirileri ve geliştirdiği çözüm önerileri, diğer partili yöneticilerle yaşanan saflaşma ve mücadele ortamında istenen sonuçlara ulaşamıyordu.</p>

  <p class="normal">“Tataristan Sultangaliyevcileri hem gerçek komünistlerdi, hem de eski radikal ‘Cedid’ idealistlerinin mirasçılarıydılar. İç konularda ‘sağcı’, dış politikada ‘solcu’ davranışlar içinde bulunuyorlardı. Onlara göre yeni bir komünizmle milliyetçilik (ilerici ulusçuluk) bir arada yaşayabilirdi. Çünkü karşı devrimci Rus güçlerinin (emperyalizmin desteklediği çar yanlısı güçlerin) geri dönüşünden korkuyorlardı.”<sup class="calibre3"><a href="../Text/KADRO_split_192.html#footnote-100642-173" id="footnote-100642-173-backlink">[173]</a></sup></p>

  <p class="normal">Sözcük anlamı “yeni” olan Cedid ve Ceditçilik (yenilikçilik) hareketi, 1800’lü yılların son çeyreğinde Tataristan’da gelişen ve 20. yüzyılın başlarında etkili olan ilerici, yurtsever ve halkçı bir küçük burjuva fikir hareketiydi. Bu akım Osmanlı-Türk entelijansiyasını ve İslam dünyasını da derinden etkilemiştir.</p>

  <p class="normal">Yusuf Akçura ve İsmail Gaspırah gibi demokratik ve/veya ilerici Türkçülük akımının fikir önderleri, “Cedid” hareketinin içinden gelmişti. Söz konusu isimler, “Cedid” akımının mayalandığı Kırım/Kazan ve Bakü gibi merkezlerden bu görüşlerin İstanbul’a taşınmasında önemli rol oynamışlardı.</p>

  <p class="normal">Sultan Galiyev Uluslar Halk Komiserliği’ne sunduğu bir raporunda, Müslüman bölgelerindeki çoğunluğu Ruslardan oluşan yerel komünist iktidarları “Büyük Rusya şovenizmiyle” suçlayarak, politikalarını “çok sert ve kaba” bulduğunu belirtiyordu. Galiyev, yerel Rus yöneticilerin, “tümüyle sömürgeci bir yapıya sahip olduklarını ileri sürüyor ve onları Tatarlara karşı Ruslaştırma politikası izlemekle suçluyordu”.<sup class="calibre3"><a href="../Text/KADRO_split_193.html#footnote-100642-174" id="footnote-100642-174-backlink">[174]</a></sup></p>

  <p class="normal">Bu gelişmelerden sonra 1923’te Stalin, Sultan Galiyev’in milliyetçi bir sapma içinde olduğunu ve rejime muhalefet ettiğini söyleyerek suçlamaya başlıyordu. (Sonradan bazı tarihçiler, Galiyev hareketini “milli komünizm” diye nitelendireceklerdi.) Buna karşı Galiyev de yerel komünist otoriteleri “Büyük Rusya şovenizmiyle” suçlayarak, Doğu’da izlenen politikaların çok sert ve kaba olduğunu belirtiyor, giderek ayrılıkçı bir çizgiye yaklaşıyordu.</p>

  <p class="normal">Bunun üzerine partide Galiyev’e karşı büyük bir kampanya başlatılır. Ve o güne kadar komünist hiyerarşinin en üst noktalarında görev yapan Galiyev ağır bir dille suçlanır. Yasadışı karşı devrimci bir örgüt kurarak Sovyet Devrimi’ni yıkmaya çalışmak ve “Türk birlikçi (Pantürkist) burjuva devleti” kurmak istemekle eleştirilir. Galiyev’in arkadaşları ise bunun “basit bir milliyetçi sapma” olduğunu, bunun da eski sömürgeci çevrenin politikasına karşı “normal bir tepki” sayılması gerektiğini söylerler. <sup class="calibre3"><a href="../Text/KADRO_split_194.html#footnote-100642-175" id="footnote-100642-175-backlink">[175]</a></sup> Stalin de, partiye sunduğu raporunda, Galiyev’i “karşı devrimci” ve “Rus proletaryasının düşmanı” ilan eder.</p>

  <p class="normal">Sultan Galiyev bütün bunlardan sonra 1923’te partiden ihraç edilerek tutuklanır. Tutuklama, Komünist Partisi’nin Merkez Komitesi Dördüncü Konferansı sırasında açıklanır.</p>

  <p class="normal">Bu açıklama partide ve ülkede şok etkisi yapıyor, buna karşılık Parti Merkez Komitesi, bir de eski arkadaşlarının onunla ilgisini koparmalarını istiyordu. Partinin bu tutumu tepki yarattı. Kısa bir süre tutuklu kalan Galiyev, “suçlarını itiraf ettiği” ve “devrime yaptığı hizmetler” nedeniyle serbest bırakıldı. Ancak bir daha partiye dönemedi. İhraç kararını Tataristan Komünist Partisi de onaylayarak benzer bir karar aldı. Bolşevik Partisi’nin Tataristan Bölge Komitesi Sekreteri Razumov, Sultan Galiyev’i şöyle değerlendiriyor:</p>

  <p class="normal">“1917’den 1923’e kadar Sultangaliyevizm Komünist Parti’nin içinde bir grup oluşturmuş ve kendi durumunu sağlama bağlamanın yollarını aramıştır. Bu görüş 1923’ten sonra karşı devrimci bir örgüte dönüşmüş, Komünist Parti iktidarının ve Sovyetler’in devrilmelerini amaçlayan ve burjuva kapitalizmini kurmaya çalışan bir yola girmiştir.”<sup class="calibre3"><a href="../Text/KADRO_split_195.html#footnote-100642-176" id="footnote-100642-176-backlink">[176]</a></sup></p>

  <p class="normal">1923-28 yılları arasında büyük bir ideolojik ve örgütsel çalışma içine giren Galiyev, bu süre içinde bazı devlet yayınevlerinde (Moskova’da) çalıştı. Bu arada Galiyev’in başlattığı muhalefet hareketi yandaşları tarafından parti içinde sürdürüldü. Galiyev ve arkadaşları Komintern’den ayrılarak bir “Sömürgeler Enternasyonali” kurulması gerektiğini savunuyorlardı.</p>

  <p class="h3baslik"><span class="idebold">3</span><span class="idebold">- Galiyev’in Akıbeti</span></p>

  <p class="normal">Alexandre Bennigsen ve Chantal L. Quelquejay’a göre, 1926-27 yıllarında Galiyev ile partiden birlikte ihraç edilen arkadaşlarından bazıları yeniden partiye döner ve görev alırlar. Bu arada, yönetimin bazı hatalarının Doğu Cumhuriyetleri’nde şiddetli bir milliyetçi tepkiye yol açması ve Tatar Komünist Partisi yönetici ve üyelerinin Sultangaliyevist bir çizgi izleyerek (partideki sağ ve sol eğilimlerin) Rus yöneticilere karşı tek cephede birleşmeleri üzerine, Galiyev 1928 yılında yeniden tutuklanır. 1929 yılında S. Galiyev yargılanarak 10 yıl zorunlu çalışma cezasına çarptırılır. Cezasını Beyaz Deniz kıyısındaki bir kampta tamamlayan Galiyev 1939’da salıverilir. Ancak Doğu Cumhuriyetleri’nin merkezlerinde oturması yasaklanır. Kuybişev’e yerleşen Galiyev’in izine 1940’tan sonra bir daha rastlanmaz.<sup class="calibre3"><a href="../Text/KADRO_split_196.html#footnote-100642-177" id="footnote-100642-177-backlink">[177]</a></sup></p>

  <p class="normal">Sultan Galiyev’in akıbeti konusunda çelişkili bilgiler bulunmaktadır. Fransız akademisyenler Alexandre Bennigsen ve Chantal L. Quelquejay, 61 yaşındaki Galiyev’in doğal bir ölümle hayattan ayrıldığını ima etmektedirler. Çünkü 1940’lı yıllarda Sultangaliyevizm yenilgiye uğratılarak tasfiye edilmiş ve artık etkisini kaybetmiştir. Böyle birinin herhangi bir politik cinayete kurban gitmesinin hiçbir anlamı olmayacaktır.</p>

  <p class="normal">Ancak Sultan Galiyev’in 1937 yılında yargılanarak idam edildiğini (kurşuna dizildiğini) belirten kaynaklar da var. Bunlardan en önemlisi tarihçi ve siyasetbilimci olan Prof. Dr. Zeki Velidi Togan’dır. Bir Başkurdistan Türk’ü olan Zeki Velidi Togan (1890-1970), Sovyet Devrimi’nden sonra kurulan ve kısa bir süre varlığını koruyan Özerk Başkurdistan Cumhuriyeti’nin harbiye nazırlığını (savaş/savunma bakanlığı) ve hükümet başkanlığını yapan, Türkçü-milliyetçi bir siyasetçi ve fikir adamıdır.</p>

  <p class="normal">Galiyev’in akıbeti hakkında doğrudan bilgi alma olanaklarının bulunduğundan kuşku duymayacağımız Togan’ın ilginç hayat öyküsüne kısaca değinmekte yarar var.</p>

  <p class="normal">Başkurdistan’da doğan ve iyi bir eğitim alan Togan, Rusçanın yanı sıra Almanca, Arapça ve Farsçayı da iyi düzeyde biliyordu. Zeki Velidi Togan, 1911 yılında Kazan’da “Türk Tarihi ve Arap Edebiyatı Tarihi” öğretmenliği yaptı. Daha sonra Kazan Üniversitesi Arkeoloji ve Tarih Bölümü’nde öğretim üyeliğine getirildi. Petersburg Arkeoloji Enstitüsü’nde de çalışan Togan, akademik dergilerde yazılar yazdı.</p>

  <p class="normal">Aynı dönemde Rusya’nın yasama meclisi Duma’ya, Müslümanların (Türklerin) temsilcisi olarak Ufa bölgesinden milletvekili seçildi.</p>

  <p class="normal">Ekim Devrimi’nden hemen sonra kuruluşu ilan edilen Özerk Başkurt Hükümeti’nin harbiye nazırı oldu. Başkurdistan’ın varlığını koruyabilmek için Lenin, Troçki ve Stalin gibi Bolşevik liderlerle birçok kez görüştü ve onlarla anlaşmaya çalıştı. Yer yer (iç savaş döneminde) Bolşeviklerle işbirliği yaptı. Ancak “ayrılıkçı” tutumunu sürdüren Togan ve onun önderlik ettiği Başkurdistan ordusu, Kızıl Ordu ile girdiği savaşta yenilgiye uğradı. Bunun üzerine Türkistan’a geçen ve orada Basmacılara katılan Togan, Türkistan Milli Birliği’ni kurdu ve ilk başkanlığını yaptı.</p>

  <p class="normal">1920-23 yıllarında Türkistan’da yaşanan, ancak bir derinlik ve yaygınlık kazanamayan isyan da bastırılınca Avrupa’ya kaçtı. Dönemin Türkiye Milli Eğitim Bakanı Hamdullah Suphi (Tanrıöver), Fuat Köprülü ve Yusuf Akçura gibi politikacı ve aydınların davetiyle 1925’te Türkiye’ye geldi. Bir süre İstanbul Üniversitesi’nde çalıştıktan sonra doktora yapmak için Almanya’ya gitti, Bonn ve Göttingen Üniversiteleri’nde dersler verdi. Togan 1939’da yeniden Türkiye’ye döndü ve İstanbul Üniversitesi Umumi Türk Tarihi Kürsüsü’nü kurdu. Togan, 1944 yılında “ırkçılık ve Turancılık” suçlamasıyla tutuklandı ve 10 yıl hapse mahkûm edildi. Ancak askeri mahkeme bu kararı bozdu ve yenilenen yargılama sonucunda beraat etti.</p>

  <p class="normal">Prof. Dr. Zeki Velidi Togan, 26 Temmuz 1970’te İstanbul’da vefat etti.</p>

  <p class="normal">Yaşamöyküsünden de anlaşılacağı gibi Togan, Sovyet Devrimi’nden sonra Orta Asya’da yaşanan bütün politik gelişmelerin merkezinde bulunan önemli bir isimdi. Dolayısıyla, Sultan Galiyev ve arkadaşlarıyla -çoğunlukla karşı saflarda olsalar da- ilişkileri var. Togan, “Türkistan ve Diğer Müslüman Doğu Türklerinin Milli Varlık ve Kültür Mücadeleleri” alt başlığıyla yayınlanan Hatıralar isimli kitabında şunları söylüyor:</p>

  <p class="normal">“Lenin ve Stalin, kendilerinin Doğu siyasetleri bakımından bizim cephe değiştirmemizde kolaylık göstermek hususunda Beşinci Kızıl Ordu Kumandanlığı’na ve Ufa Vilayet Komitesi’ne emirler göndermişler. (...) Ufa’da savsaklanan bu görüşmeleri çabuk bitirmek için Komünist Partisi Merkez Komitesi Moskova’dan Müslüman Komünist Partisi’nin reisi meşhur Mir-Seyit Sultanaliyev’i (Sultan Galiyev) Ufa’ya göndermiş, o da Ufa’da Vilayet Sovyeti ile münakaşa edip meselenin hallini Simbirsk’te bulunan Doğu Cephesi karargâhına ve Moskova’ya bıraktırmış ve aynı zamanda kendisinin güvendiği Alimcan Eminov isminde bir Tatar komünistini bizim murahhaslarımızdan biri ile bize göndermişti.</p>

  <p class="normal">“Sultanaliyev (Sultan Galiyev) gibi milliyetçi olan bu zatın 9 Ocak’ta bize getirdiği haber şu idi: ‘Müzakereler bitmeden geçmesinler. Acele etmesinler, şayet beklemek imkânları yoksa, Beşinci Ordu’ya değil, karargâhı Orenburg’da bulunan Birinci Kızıl Ordu’ya geçsinler.’ Sultanaliyev’in bu dostane tavsiyelerini Komünist Partisi Merkezi de duymuş ki, sonradan 1937’de muhakeme ve idam olunurken, ‘Zeki Velidov’a böyle tavsiyelerde bulunmuş mu idi?’ sorusuna ‘Evet’ cevabını verdi.”<sup class="calibre3"><a href="../Text/KADRO_split_197.html#footnote-100642-178" id="footnote-100642-178-backlink">[178]</a></sup></p>

  <p class="normal">Zeki Velidi Togan’ın kesin bir yargıyla yazdıklarına göre, Sultan Galiyev 1937’de yargılanıp “karşı devrimci” olduğu gerekçesiyle idam ediliyor. Aynı bilgi Aclan Sayılgan’ın yazdığı ve Türkiye’de Sultan Galiyev hakkındaki ilk çalışma olan SSCB ve Sultan Galiyev isimli kitapçıkta da veriliyor.</p>

  <p class="normal">Aclan Sayılgan (1924-2001), Türk solunun ilginç ve “lanetli” isimlerinden biridir. İzmir’de doğan Sayılgan, Ankara Devlet Konservatuvarı Tiyatro Bölümü’nü 1948’de bitiriyor. Üniversite yıllarında TKP’ye üye oluyor, “1952 tevkifatı” sırasında tutuklanıyor. Yargılama devam ederken savcılığa başvurarak itiraflarda bulunuyor, arkadaşlarını ele veriyor. Bu tavrına karşın hüküm giymekten kurtulamıyor. Cezaevinden çıktıktan sonra “dönek” ve “muhbir” olarak suçlanıyor.</p>

  <p class="normal">İzmir Devlet Tiyatroları’nda yönetmen, oyun yazarı ve oyuncu olarak uzun süre çalışan Sayılgan, Tutuklama ve Deprem isimli romanlarının yanı sıra, Marksizm ve Sovyetler Birliği’ni eleştiren kitaplar da yazıyor. Sol tarih konusundaki çalışmalarıyla dikkat çekiyor. Bunlar arasında, Türkiye’de Sol Hareketler isimli kitabı en ünlü çalışması olarak biliniyor. Sayılgan, yaşamının son dönemlerinde yeniden sol çevrelere dönmek istese ve “muhbir” olmadığını ileri sürse de kabul görmüyor.</p>

  <p class="normal">Aclan Sayılgan, Sultan Galiyev’in akıbeti hakkında şunları yazıyor:</p>

  <p class="normal">“(Sovyetler Birliği’nde) 1923 Haziran’ında Müslüman-Türk milliyetçilerinin tasfiyesine başlandı. 1937-1938 yıllarının kanlı ve komik mahkemelerine kadar bu tasfiye zalimce yapıldı. Sultan Galiyev’in 1927’de bir ara serbest bırakıldığını biliyoruz. 1928’de tekrar tevkif edildi. 1929’da tekrar muhakemesi yapıldı ve bilinmeyen bir tarihte Moskova’ya gönderildi. Ve orada ‘Halk Düşmanı’ ilan edilerek 1937’de idam edildi.”<sup class="calibre3"><a href="../Text/KADRO_split_198.html#footnote-100642-179" id="footnote-100642-179-backlink">[179]</a></sup></p>

  <p class="normal">Araştırmacı Erol Kaymak’ın aktardığına göre, iki Sovyet (Türk-Müslüman) araştırmacısı B.F. Sultanbekov ve F. Muhammedyarov’un ortak makalelerinde ise, Sultan Galiyev’in 28 Temmuz 1931’de idama mahkûm edildiği ve bu cezanın 28 Ocak 1940 yılında Moskova’da infaz edildiği ileri sürülüyor.<sup class="calibre3"><a href="../Text/KADRO_split_199.html#footnote-100642-180" id="footnote-100642-180-backlink">[180]</a></sup> Sultanbekov ve Muhammedyarov’un bu makalesinde dikkat çeken en önemli yan, kesin tarih vermeleri oluyor.</p>

  <p class="normal">Galiyev’in akıbeti hakkındaki farklı görüşler ve spekülasyonlar bunlarla da bitmiyor. Konu hakkında araştırma yapan akademisyenlerden Tahirov, 1938 yılında Sovyetler Birliği Bilimler Akademisi üyelerinin bazı yazışmalarında Sultan Galiyev’in ismine rastladığını belirtiyor. Bu yazışmalara göre Galiyev, hapis cezasını çekmek üzere Kazan’a gönderilmiştir. Kendisiyle cezaevinde görüşmeler (röportaj) yapılarak bazı konulardaki düşünceleri alınmış ve kayda geçirilmiştir.</p>

  <p class="normal">Tahirov’un çalışmasında gündeme getirdiği ikinci iddia ise, Galiyev’in 1952 yılına kadar Moskova’da kendisine tahsis edilen özel bir dairede yaşadığı ve Stalin için özel araştırmalar yaparak bir tür danışmanlık görevi yürüttüğü yolundadır. Bu iddia başka hiçbir veri ve kanıtla desteklenmemiştir.</p>

  <p class="normal">Tarihçi Dr. Baymirza Hayit tarafından kayda geçirilen çarpıcı bir başka iddia da şöyledir: Galiyev’in Türk halkları üzerindeki saygınlığı ve etkinliği nedeniyle 2. Dünya Savaşı sırasında Sovyet hükümeti tarafından cezası kaldırılarak Kızılordu Yüksek Komiseri rütbesiyle Doğu Cephesi’nde Almanlara karşı savaşta görevlendirilmiştir. Dr. Hayit, kendisine ulaşan bu iddiayı Erol Kaymak ile İstanbul’da 1987 yılında yaptığı özel bir görüşmede ortaya atmıştır.<sup class="calibre3"><a href="../Text/KADRO_split_200.html#footnote-100642-181" id="footnote-100642-181-backlink">[181]</a></sup></p>

  <p class="normal">Ancak Tahirov, bu iddiaları doğru bulmamakta, “devrime katkılarından dolayı” 1923’te idam cezası affedilen Galiyev’in, 1938 yılında üçüncü kez tutuklandığını ve “milliyetçi yıkıcılık” suçlamasıyla 28 Ocak 1940’ta kurşuna dizilerek idam edildiğini belirtmektedir. Böylece Tahirov da başka bazı araştırmacılar gibi kesin bir tarih ve mekân ismi vermektedir.</p>

  <p class="normal">Bütün bu iddialara, verilere ve eldeki kanıtlara bakıldığında, 1940 sonrasında Sultan Galiyev’in ortadan kaybolduğu ve hayatının koyu bir sis perdesinin ardında yitip gittiği anlaşılmaktadır. Yine görülmektedir ki, birbirinden farklı kaynaklar çoğunlukla bu yitip gidişin tarihi olarak 28 Ocak 1940, yerini Moskova, ölüm nedenini de “idam” olarak vermektedir.</p>

  <p class="normal">Galiyev’in akıbetiyle ilgili bu bölümü bitirmeden önce bir not düşmek gerekiyor: Sovyetler Birliği’nde M. Gorbaçov’un Komünist Partisi Genel Sekreteri seçilmesinden (1985) ve Devlet Başkanlığı görevini üstlenmesinden sonra, Stalin döneminde tasfiye edilen önde gelen bazı Bolşeviklerle birlikte Sultan Galiyev hakkındaki suçlamalar da 1987 yılında kaldırılarak itibarı iade edildi.</p>

  <p class="h3baslik"><span class="idebold">4- Sultangaliyevizm Ve Kadro</span></p>

  <p class="normal">Sultan Galiyev’in Türkiye sosyalist hareketiyle ilişkilerinin sanılanın aksine zayıf olmadığı, tersine önemli bağlantılarının bulunduğu belirtilmelidir. Örneğin; TKP’nin kurucusu ve ilk genel sekreteri olan Mustafa Suphi ile Sultan Galiyev’in birbirlerini tanıdıkları anlaşılmaktadır. Siyasi mülteci olarak bulunduğu Rusya’da Ekim Devrimi’ni destekleyen ve iç savaş sırasında büyük yararlılıklar gösteren M. Suphi’nin, bu dönemde Galiyev’le birlikte çalıştığı yönünde çok sayıda kanıt var. Çünkü Galiyev, M. Suphi’yi biyografisini ve eylem hayatını yazacak kadar iyi tanımaktadır.<sup class="calibre3"><a href="../Text/KADRO_split_201.html#footnote-100642-182" id="footnote-100642-182-backlink">[182]</a></sup></p>

  <p class="normal">Dolayısıyla, Galiyev isminin yakın tarihe kadar Türkiye’de çok az bilindiğine ve sosyalist literatürde yer almadığına bakarak, Türk solu üzerinde etkili olmadığını düşünmek yanlıştır. Kuşkusuz bu etki, solun 1918-1940 döneminde daha yoğun görülebilir. Günümüze kadar uzanan etkilerinin ise belli kırılmalar ve dolayımlar (Kadrocular, Yön Hareketi, MDD çizgisi) üzerinden gerçekleştiğini söylemek mümkündür.</p>

  <p class="normal">Sultan Galiyev, Marksizm-Leninizmi sömürge ülkeler çerçevesinde yeniden yorumlamaya çalışan bir düşünce ve eylem adamıdır. Galiyev, Ekim Devrimi’ni Asya ülkelerine doğru yaymaya ve Marksizmle küçük burjuva milliyetçiliğini yeni bir potada eriterek uzlaştırmaya çalışmıştır. Sultangaliyevizm kısaca, Marksizmin ulusçu bir yorumu diye de tanımlanabilir. Bu nedenle birçok siyaset tarihçisi, Galiyevci hareketi “milli komünizm” diye nitelendirmiş ve bu kavramla tanımlamıştır.</p>

  <p class="normal">Ekim Devrimi’nde, Rus devrimcileri, aydınları ve işçi sınıfı belirleyici bir rol oynamasına karşın, Tatar ve diğer Müslüman toplumların burjuva aydınları, sosyalist rejimi sempatiyle karşılamıştır. Bu aydınlar, geçmişte Rus İmparatorluğu’na karşı bağımsızlık mücadelesi veren Cedid (yenilik) Hareketi içinde yetişmiştir. Cedid Hareketi, bu toplumlarda yeni gelişen ilerici genç burjuvazinin, çarlığa karşı yürüttüğü mücadeleye önderlik eden reformcu-milliyetçi bir akımdır. Cedid Hareketi içinde yetişen milliyetçi aydınlardan bazıları, devrimden sonra Komünist Parti’ye üye olarak, yerli işçi sınıfının henüz gelişmediği Müslüman Asya ülkelerinde önemli roller oynadılar.</p>

  <p class="normal">“Denebilir ki, başlangıçta eski burjuva örgütlerin sosyal yapısıyla ilk yerli komünist grupları arasında fazla bir fark yoktu.”<sup class="calibre3"><a href="../Text/KADRO_split_202.html#footnote-100642-183" id="footnote-100642-183-backlink">[183]</a></sup></p>

  <p class="normal">Sultangaliyevist hareketi ayrıntılı bir şekilde araştıran Sovyet komünisti ve yazarı Rubinstein, dönemi değerlendirirken şöyle diyor:</p>

  <p class="normal">“Tatar ülkesinde Komünist Parti’nin sağ kanadı küçük burjuva aydınlar tarafından oluşturuluyordu. Eski milliyetçi hareketlerin militanları olan bu kişiler, partiye üye olurken komünizmi milliyetçilikle barıştırmak istiyorlardı. Bunlar, daha sonra Komünist Parti’nin yeniden eğiterek içinde eriteceği devrim ‘yoldaşları’ydılar. (Rubinstein’a göre sadece “Sultangaliyevciler” eritilememişti.) Sol fraksiyona gelince, bu bölüm de yine küçük kentsoylu sınıfından çıkmış radikal öğelere dayanıyordu.”<sup class="calibre3"><a href="../Text/KADRO_split_203.html#footnote-100642-184" id="footnote-100642-184-backlink">[184]</a></sup></p>

  <p class="normal">Bunların dışında, Asya ülkeleri komünist örgütlerinde, her türlü milliyetçi davranışlara karşı çıkan enternasyonalci komünistler de vardı. Ancak bunların sayıları ilk başta çok azdı. Tataristan’da eski Müslüman Sosyalist Komite’nin üyeleri olan “Milli Komünistler” önemli bir güç oluşturuyordu. Bunların liderliğini Vahitov öldükten sonra Sultan Galiyev üstlenmişti. Burada, Marksizmle milliyetçiliği uzlaştırmaya çalışan Sultangaliyevizmle, 1930’larda Türkiye’de aynı şeyi yapmaya çalışan Kadrocular arasındaki sınıf yapısı ve tutum benzerliği açıkça kendini göstermektedir. Benzer koşullar altındaki küçük burjuvazinin, iki sınıf arasındaki kararsız tutumu aynı sonuca yol açıyor: Uzlaştırma!...</p>

  <p class="normal">“Bu kişiler içtenlikle Marksistler olarak Komünist Parti’nin programını kabul ediyorlar ve Rusya’da sosyalizmin kurulmasını milliyetçi hareketler için bir umut ışığı sayıyorlardı.”<sup class="calibre3"><a href="../Text/KADRO_split_204.html#footnote-100642-185" id="footnote-100642-185-backlink">[185]</a></sup></p>

  <p class="normal">Asyatik Üretim Tarzı<sup class="calibre3"><a href="../Text/KADRO_split_205.html#footnote-100642-186" id="footnote-100642-186-backlink">[186]</a></sup> ve bu tarzın getirdiği sosyal yaşam (göçebelik, özel mülkiyetin sınırlılığı, modern sınıf farklılaşmasının net bir şekilde ortaya çıkmayışı vb.) bu toplumları sosyalizme yaklaştıran diğer bir faktördür. “Komünizme inanmış bir milliyetçi lider” olan Kazak Alaş Orda Partisi’nin başkanı Bay-tursun, halkının geleneksel yaşam biçiminin komünizmi kabul etmeye yatkın olduğunu belirterek, bu durumu şöyle ifade ediyor:</p>

  <p class="normal">“Kazak halkı komünizmi hiçbir güçlüğe uğramadan kolaylıkla kabul edecektir. Hatta komünizmi bütün öteki halklardan çok önce benimseyecektir. Çünkü Kazak halkının geleneksel yaşam biçimi zaten komünizme çok yakındır.”<sup class="calibre3"><a href="../Text/KADRO_split_206.html#footnote-100642-187" id="footnote-100642-187-backlink">[187]</a></sup></p>

  <p class="normal">Sultangaliyevciler, Tataristan ve öteki Asya ülkelerinde kapitalist sınıfların oluşmadığı, işçi sınıfının bir toplumsal ve siyasal güç olarak tarih sahnesine çıkmadığı şeklindeki görüşlerini, teorilerin merkezine yerleştiriyorlar. Onlara göre, bu ekonomik ve sosyal farklılık nedeniyle Asya ülkeleri, sosyalizme geçmek için sanayileşmiş Merkezi Rusya’dan ve Batı ülkelerinden daha farklı bir yol izlemelidir.</p>

  <p class="normal">Tatar Cumhuriyeti’nin Sultangaliyevci Tarım Komiseri (Bakanı) Velidov bu durumu şöyle anlatıyordu:</p>

  <p class="normal">“Goşist budalalar bizim tarımsal ve feodal Tataristan’ımıza komünizmi getirmek istiyorlar. Bu, komünizmin güzel bir taklidi olur.”<sup class="calibre3"><a href="../Text/KADRO_split_207.html#footnote-100642-188" id="footnote-100642-188-backlink">[188]</a></sup></p>

  <p class="normal">Ortalama bir Rus ya da Alman köylüsünün bir Tatar kulak’ından (feodal toprak sahibi köylüden) daha zengin olduğunu ileri süren Sultangaliyevciler, 1923’te Kazan’da toplanan Bolşevik Partisi’nin Tatar Örgütü Konferansı’nda şunları söylüyorlardı:</p>

  <p class="normal">“Bazı yoldaşlar Tatar proletaryasının varlığından güvenle söz açıyorlar. Bu yanlıştır, bizde böyle bir şey yok (Bikcantaev’in konuşması).</p>

  <p class="normal">“Tatar işçileri gerçek proleter değildir: Bunlar daha çok zanaatkâr veya yarı zanaatkâr kişilerdir (Fashuddinov’un konuşması).</p>

  <p class="normal">“Kalifiye olmayan ve köylülerden fark edilmeyenlerin dışında hemen hemen hiç Tatar işçimiz yoktur. Bizi proletaryaya dayanmaya davet ediyorlar, üç milyon yetişmiş kalifiye işçimiz olsaydı bunu yapabilirdik, ama bu rakamlardan çok uzağız...”<sup class="calibre3"><a href="../Text/KADRO_split_208.html#footnote-100642-189" id="footnote-100642-189-backlink">[189]</a></sup></p>

  <p class="normal">Sultangaliyevciler, bu görüşlerden yola çıkarak şu sonuçlara varıyorlar:</p>

  <p class="normal">“Ne işçi sınıfı ne de yerli köylüler, yeni rejime yönetici Kadro sağlama iddiasında bulunabilirler. Dolayısıyla Tatarlar tehdit altındadır. Ya siyasal yönetimin kilit noktalarını gerçek bir proleter sınıfa sahip tek ulus olarak Ruslara bırakacaklar ya da aynı kilit noktalarının az gelişmiş yeteneksiz yerli işçilerle doldurulduğunu görerek, bunların Rusların elinde basit kuklalar haline geldiklerine tanık olacaklardır. Her iki durumda da Ekim Devrimi anlamını yitirecek, yerli komünistlerin başlıca amacı olan ‘ulusal kurtuluş’ kavramından uzaklaşacak ve geriye sadece ‘sosyal devrim’ kalacaktır.”<sup class="calibre3"><a href="../Text/KADRO_split_209.html#footnote-100642-190" id="footnote-100642-190-backlink">[190]</a></sup></p>

  <p class="normal">Sultan Galiyev, Batılı proletaryaya karşı da güven duymamaktadır. Galiyev, bu durumu 1918’de şöyle anlatıyordu:</p>

  <p class="normal">“Örneğin en gelişmiş olanını, İngiliz proleter sınıfını ele alalım. İngiltere’de devrim zafer kazanacak olsa, bu proletarya sömürgeleri ezmeye devam edecek ve bugünkü burjuva hükümetinin politikasını izleyecektir. Çünkü sömürgeciliği sürdürmeye niyetlidir. Doğu emekçilerinin ezilmelerini önlemek istiyorsak Müslüman yığınları yerli özerk bir komünist hareket içinde birleştirmeliyiz.”<sup class="calibre3"><a href="../Text/KADRO_split_210.html#footnote-100642-191" id="footnote-100642-191-backlink">[191]</a></sup></p>

  <p class="normal">Sultan Galiyev biraz daha ileri giderek sömürgeleşmiş halkların düşmanlarının sadece emperyalist ülkelerin burjuva sınıfları olmadığını, düşmanın, tüm sanayileşmiş ülkeler olduğunu savunmaya başlıyor. Dünyadaki belirleyici çelişkinin “sanayileşmiş ülkeler ile azgelişmiş ülkeler” yani emperyalizmle sömürgeler arasındaki çelişki olduğunu düşünen Galiyev, sömürgelerin kendi “enternasyonalini” kurmadan kalkınma hedeflerine ulaşamayacağını ileri sürüyor.<sup class="calibre3"><a href="../Text/KADRO_split_211.html#footnote-100642-192" id="footnote-100642-192-backlink">[192]</a></sup></p>

  <p class="normal">Galiyev’e göre, bu “Sömürgeler enternasyonali, sanayi toplumlarının temsilcilerini bir araya getiren III. Enternasyonal’den de bağımsız” olmalıydı.</p>

  <p class="normal">Dünyanın geri kalmış ve sanayileşmiş ülkeler olarak ikiye ayrıldığını ve bu olgunun esas çelişkiyi oluşturduğunu savunan Kadrocular ile Sultangaliyevizm arasındaki benzerlik gerçekten de çarpıcıdır. Sultan Galiyev, tıpkı Kadrocular gibi sınıf çelişkilerinin yerine uluslararası çelişkileri (ezen ve ezilen milletler çelişkisini) koymaktadır. Marksizmin sınıf çelişkilerinin bir uzantısı ve dolayımı olarak gördüğü emperyalist ülkeler ile sömürgeler arasındaki çelişkiyi baş çelişki olarak değerlendiren Kadrocular, Sultan Galiyev gibi Batı’da gerçekleşecek sınıfsal devrimlerin tek başına insanlığı kurtuluşa götürmeyeceğini düşünmektedirler.</p>

  <p class="normal">Sömürge ve yarı sömürge ülkelerde modern sınıfların varlığını reddeden, dahası Batı’nın kurtuluşunun da sömürgelerde gerçekleşecek ulusal devrimlere bağlı olduğunu ileri süren Kadrocuların bu görüş ve analizlerinin, Sultangaliyevist akımın Doğu toplumları için savunduğu tezlerle tam bir uyum içinde bulunduğu açıktır. Sosyalist devrim teorisini reddederek Marksizmi sanayileşmiş Batılı toplumların ideolojisi olarak gören ve sınırlayan, dahası bu ideolojinin ulusal kurtuluş devrimlerini açıklamakta yetersiz kaldığını iddia eden Kadrocular, kendi felsefi tutumları ve siyasal çizgilerini “yeni ve özgün bir dünya görüşü” diye tanımlıyorlar.</p>

  <p class="normal">Kadrocular, Batı’da gerçekleşecek sınıfsal devrimlerin (işçi sınıfı devrimlerinin) insanlığın kurtuluşunu sağlayamayacağını belirtip, Marksizmin çağımızı açıklamakta yetersiz olduğunu ileri sürerken; Sultangaliyevistler de kendi çizgilerini, küçük bir farkla, Marksizmin yeni bir yorumu olarak sunuyorlardı.</p>

  <p class="normal">Modernleşme sürecini tamamlamamış yarı feodal ve sanayiden yoksun sömürge ve yarı sömürge ülkelerde sınıf kavgalarının olmadığını savunan Şevket Süreyya Aydemir ve arkadaşları, bir anlamda Sultangaliyevizmi, bazı kırılmalarla yeniden üretmiş gibidir.<sup class="calibre3"><a href="../Text/KADRO_split_212.html#footnote-100642-193" id="footnote-100642-193-backlink">[193]</a></sup></p>

  <p class="normal">Sultan Galiyev, sosyalist devrimin anlamı konusunda diğer komünist yöneticilerin çoğuyla anlaşamıyordu. Ona göre sosyalizmin Rusya’da kazandığı zafer, geri kalmış ülkelerin sanayi toplumlarından alacağı “intikamın” bir başlangıcı olarak ele alınmalıydı.</p>

  <p class="normal">Sultangaliyevist Hareket’in önderlerinden biri olan Enbaes şöyle diyor:</p>

  <p class="normal">“Şuna inandık ki dünya ölçüsünde sömürgeler devrimi kaçınılmaz bir olaydır. Bu devrim Batı’daki sosyalist devrimlerin de başlangıcı olacaktır.”<sup class="calibre3"><a href="../Text/KADRO_split_213.html#footnote-100642-194" id="footnote-100642-194-backlink">[194]</a></sup></p>

  <p class="normal">Galiyev ise bir yazısında şunları söylüyor:</p>

  <p class="normal">“Aslında Rus yöneticiler Batı’yı, sadece Batı’yı düşünüyorlar. Taktik açıdan devrim kötü yönetilmektedir. Önemli görünen... (Almanya’da ‘Spartakizm’ ve Macaristan Devrimi) aslında ikinci derecede kalır. Doğu 1,5 milyar insanıyla belki tümden unutulmuştur...</p>

  <p class="normal">“Bütün bunlar sonunda çok basit olan şu gerçeği anlamamıza yol açmıştır. Sosyalist devrim Doğu’nun katkısı olmadan asla başarıya ulaşamaz. Hindistan, Afganistan ve İran’dan yoksun kalan ve öteki sömürgelerden kovulan Avrupa emperyalizmi çökecek ve doğal bir ölümle yok olup gidecektir.”<sup class="calibre3"><a href="../Text/KADRO_split_214.html#footnote-100642-195" id="footnote-100642-195-backlink">[195]</a></sup></p>

  <p class="normal">Şevket Süreyya ise benzer bir yaklaşımla (bir adım daha atarak) şunları söylüyor:</p>

  <p class="normal">“Halbuki komünist cephe, bu hareketleri (ulusal kurtuluş hareketleri) sosyalizmin dünya hâkimiyeti yolundaki mücadelesinin birer peyki ve yardımcısı saymaktadır. Bu doğru değildir... Milli kurtuluş hareketleri ne peyk, ne de yardımcıdır. Bunlar müstakil ve kendi kanunlarıyla gelişen hareketlerdir. Bunlar, çağdaş ve dünyanın kaderine başlı başına müessir olan, dünya ölçüsünde manalı hareketlerdir... Komintern (III. Enternasyonal) milli kurtuluş hareketlerinin hakiki manasını anlatmakta acizdi ve daima aciz kaldı.”<sup class="calibre3"><a href="../Text/KADRO_split_215.html#footnote-100642-196" id="footnote-100642-196-backlink">[196]</a></sup></p>

  <p class="normal">Sultan Galiyev ve arkadaşları Marksizm zemininde kalmaya ve bu dünya görüşüne yeni (Doğucu) bir yorum getirmeye çalışırken, Kadrocular ise Marksizm kaynaklı bir akım olmalarına karşın, onu inkâr eden bir çizgi olarak şekilleniyorlardı.</p>

  <p class="normal">Sultan Galiyev, “milliyetçi eğilimleri” gerekçesiyle Komünist Parti’den ihraç edildikten sonra, daha keskin hatlara sahip ulusçu-Doğucu bir çizgi izleyecekti.</p>

  <p class="normal">Burada dikkati çeken önemli olgulardan biri de, hem Sultangaliyevcilerin hem de Kadrocuların III. Enternasyonal’in ulusal kurtuluş hareketlerine ve Doğu sorununa ilişkin politikalarına yönelttikleri eleştirilerdir. Bu eleştirilerin neredeyse tamamı, gerek kurgusu gerekse ifade ediliş biçimiyle aynıdır. Olgular sınıfsal değil ulusal bir bakış açısıyla ele alınıp değerlendirilmiştir. Safını tam olarak belirlememiş ilerici küçük burjuva aydınlarının iki sınıf arasında kalan ikircikli ve karasız tutumunu yansıtırlar.</p>

  <p class="normal">Genellikle ulusal hareketlerle sosyalist hareketlerin iç içe geliştiği sömürge ve yarı sömürge ülkelerdeki devrimci akımlar içinde, zamanla kaçınılmaz ayrışmalar yaşanır. Henüz işçi sınıfının sosyal ve siyasal bir güç olarak tarih sahnesine çıkmadığı, kendi temsilcilerini ve sözcülerini bulamadığı ya da çok cılız olduğu bu tip ülkelerde, ulusal ve sınıfsal talepler iç içe geçer. Bu durum, devrimci hareketlerin Kadro bileşenlerinde ve programlarında da açıkça görülür. Mücadelenin belli bir aşamasında iki kanat birbirinden kopma noktasına gelerek ayrışır. TKP’den Kadrocuların, Bolşevik Partisi’nden ise Sultangaliyevcilerin ve benzer hareketlerin kopuşu böyle anlaşılmalıdır.</p>

  <p class="normal">III. Enternasyonal (Komintern) ve dönemin Marksist önderlerinin, ulusal kurtuluş hareketlerini kavrayamadığını ve sorunun çözümünde yetersiz kaldığını düşünen bu iki akım, dünyadaki belirleyici çelişkinin emperyalist ülkelerle geri bıraktırılmış ülkeler arasında yaşanan çelişki olduğu görüşünü savunarak sınıf mücadelelerinin tarihsel anlamını yeterince kavrayamadıkları gibi, bunu önemsemiyorlar da. İşte tam da bu nokta, milliyetçiliğin yerleştiği ideolojik zemini oluşturuyor. Onlara göre insanlığı kurtuluşa götürecek ve sanayileşmiş ülkelerle geri kalmış ülkeler arasındaki çelişkiyi çözecek araç, ya sömürgeler enternasyonalidir (S. Galiyev) ya da ulusal kurtuluş hareketleridir (Kadrocular). Galiyev bu görüşlerini Marksizm içinde kalarak, Kadrocular ise Marksizm eleştirisi üzerinden savunuyorlar.</p>

  <p class="normal">Sultan Galiyev ve arkadaşları, Bolşevik Parti’den ayrı ve bağımsız bir “Müslüman Komünist Partisi” kurmayı tasarlayarak ulusçu tutumlarını giderek netleştirirler. Onlara göre Sovyet liderleri tarihsel olarak “Büyük Rus şovenizmini” devralmış ya da en iyi yaklaşımla bunu aşamamışlar ve hâkim ulus milliyetçiliğine dayalı politikaları sürdürmektedirler. Böylece, ilk başlarda iyi giden devrim rotasından sapmış ve verilen sözler tutulmamıştır. Dolayısıyla, “milliyetçilik” ile suçlanan Galiyev, bir bakıma Rus sosyalistlerini (tersinden) milliyetçilikle (hâkim ulus şovenizmiyle) suçlamaktadır. Bu duruma özellikle dikkat çekmek isterim.</p>

  <p class="normal">Ulusal sorunlarla ilgili olarak düzenlenen bir kongrede Müslüman komünist liderlerden Gabidullin şunları söylüyor:</p>

  <p class="normal">“1918’ de Sultan Galiyev’e rastladığım zaman bizi hemen şoven ve emperyalist bulduğu Rus Komünist Örgütleri’nden ayrılarak kendimize özgü bağımsız Doğu Komünist Partisi’ni kurmaya davet etti.”<sup class="calibre3"><a href="../Text/KADRO_split_216.html#footnote-100642-197" id="footnote-100642-197-backlink">[197]</a></sup></p>

  <p class="normal">Daha önce Yahudi İşçi Birliği Bund ve bazı ulusların Menşevikleri tarafından savunulan uluslara göre ayrı komünist partiler kurulması fikri, Bolşevik liderler tarafından genel olarak reddedilmesine karşın, Sultan Galiyev ve Molla Nur Vahitov devrimin ilk yıllarında bir Müslüman Komünist Partisi’ni kurmayı ve bunu kabul ettirmeyi başarıyorlar.</p>

  <p class="normal">Sultangaliyevizm Sovyetler Birliği’ndeki Doğulu halkların aydınları üzerinde gerçek anlamda etkili oluyordu. Bolşevikler bu akımın taraftarlarını tasfiye edebilmek için büyük bir kampanya açmak zorunda kalıyorlardı. Öyle ki, Sultan Galiyev partiden ihraç edilip tutuklandıktan sonra bile Tataristan Komsomolu (Komünist Gençler Birliği) kendisini onur başkanlığına seçebiliyordu.</p>

  <p class="normal">Bazı kaynaklara göre 1923, bazı kaynaklara göre de 1924’te, 8 aylık tutukluluktan sonra “devrime yaptığı hizmetler” nedeniyle serbest bırakılan Galiyev, rejime karşı sert bir muhalefet sürdürerek ulusçu çizgisini iyice belirginleştiriyor. İlk tutukluluğu sırasında hatalarını kabul ederek özeleştiri yaptığı belirtilen Galiyev, komünist partisi modeline göre örgütlenmiş yaygın bir gizli örgüt oluşturuyor. İddialara göre, muhalefet yıllarında hem burjuva milliyetçileriyle hem de Troçkistlerle işbirliği yapıyor.</p>

  <p class="normal">Tataristan Komünist Partisi Bölge Komitesi Bürosu’nun Sultan Galiyev hakkında 1929’da aldığı kararda şöyle deniyor:</p>

  <p class="normal">“Burjuva cephesinin bir kademesi olan Sultangaliyevizm, direnişçi ve karşı devrimci güçlerle birleşmiş, vaktiyle ezilmiş halklarla devrimci proletaryanın (Rus) kardeşçe birliğini bozmaya yönelik çalışmalara girmiştir.”<sup class="calibre3"><a href="../Text/KADRO_split_217.html#footnote-100642-198" id="footnote-100642-198-backlink">[198]</a></sup></p>

  <p class="normal">Bolşevik Parti Merkez Denetleme Kurulu da benzer bir sonuca vararak aldığı kararda, Galiyev ve arkadaşlarının “Sovyetler’e ve partiye karşı bir harekete katıldıkları ve Sultan Galiyev’in başkanlığında Sovyetler Birliği Komünist Partisi’ne ve Komintern programına açıkça karşı çıkan bir örgüt kurmuş oldukları” belirtilerek, bu hareketi “burjuva milliyetçi” bir programa sahip olmakla suçluyor.<sup class="calibre3"><a href="../Text/KADRO_split_218.html#footnote-100642-199" id="footnote-100642-199-backlink">[199]</a></sup></p>

  <p class="normal">Bolşevik Partisi’nin 1923 yılında Sultan Galiyev hakkında aldığı kararda gerçekten ilginç bölümler bulunuyor. Bu karar, Sovyetler Birliği Merkezi Hükümeti ve Komünist Parti tarafından izlenen uluslar politikasının bazı yanlışlıklar barındırdığının ve muhalif bir tutum alan Galiyev’in ilk başlarda haklılık payı taşıdığının kabul edildiğini gösteriyor. Örneğin, bu kararın 6. maddesinde şöyle deniyor:</p>

  <p class="normal">“Konferans, bölgelerde ve cumhuriyetlerde bazı yerel emekçiler arasında görülen milliyetçi sapmaların bölgedeki Rus yoldaşların neden oldukları bir dizi yanlışlığa bağlı olarak ortaya çıkan Büyük Rusya şovenizmine (karşı) tepki olduğu görüşüne varmıştır. Galiyev’in eyleminin hiç değilse başlangıçta böyle bir milliyetçi sapmanın talihsiz bir ifadesi olduğu düşünülebilir.”<sup class="calibre3"><a href="../Text/KADRO_split_219.html#footnote-100642-200" id="footnote-100642-200-backlink">[200]</a></sup></p>

  <p class="normal">Yukarıdaki karar ve yaklaşım, komünist partilerin tarihlerinde gerçekten de benzersiz bir duruma işaret ettiği gibi, Galiyevci akımın gücünü göstermesi bakımından da önem taşıyor.</p>

  <p class="normal">Marksistlerin iktidarda olmadığı bir ülkede, güçlü olandan yana (Kemalistlerden) tutum alan ve iktidarla işbirliği yapan Kadrocular da bilindiği gibi, Türkiye Komünist Partisi (TKP) tarafından “milliyetçilik”le suçlanmıştır. Ancak onların sonları S. Galiyev ve arkadaşları gibi hazin olmamış, tam tersine devletin en üst kademelerinde görev alarak iktidar nimetlerinden yararlanmışlardır.</p>

  <p class="normal">Benzer ekonomik ve sosyal koşullar, benzer siyasal akımları, farklı siyasal yapılar ise değişik sonları ortaya çıkarmıştır.</p>

  <p class="normal">Sultan Galiyev, 1919’da toplanan Doğu Halkları Komünist Örgütleri İkinci Konferansı’na sunduğu raporda şöyle diyordu:</p>

  <p class="normal">“Doğu’da Komünist Partisi’nin devrimci çalışması iki yolda gelişmelidir. Birinci yol, partinin devrimci programında belirtilen ve Doğu ülkelerinde komünist partileri (III. Enternasyonal’in şubeleri) kurmasını öğütleyen yoldur. İkinci yol Doğu’nun siyasi, tarihsel, toplumsal ve ekonomik durumunun öngördüğü ve partiyi bir süre için burjuvazi tarafından yönetilen antiemperyalist ulusal hareketlerle işbirliğine götüren yoldur. Ancak bu ulusal hareketler, uluslararası proletaryanın devrimci iradesine ters düşmemelidir.”<sup class="calibre3"><a href="../Text/KADRO_split_220.html#footnote-100642-201" id="footnote-100642-201-backlink">[201]</a></sup></p>

  <p class="normal">İşte Sultangaliyevizm, bu ikinci yolun abartılı yorumunun ideolojisidir.</p>

  <p class="h3baslik"><span class="idebold">5- Sultan Galiyev ve Şevket Süreyya</span></p>

  <p class="normal">Yukarıda yer yer Kadrocu tezlerle karşılaştırarak Sultangaliyevizmi özetleyip değerlendirmeye çalıştım. Kadroculuk bir anlamda Sultangaliyevizmin uç bir yorumu ve devamı gibidir. Yani bu çizgi (Galiyevcilik) biraz daha ileri götürüldüğünde kaçınılmaz olarak varılacak adres Kadro’dur. Bu görüş birliğinin (veya benzerliğinin) yanı sıra Şevket Süreyya’nın Sovyetler Birliği’nde bulunduğu sırada Sultangaliyevizmle tanıştığı görüşündeyim.</p>

  <p class="normal">Bilindiği gibi Şevket Süreyya 1921-1924 yılları arasında Moskova’da Doğu Halkları Üniversitesi’nde (KUTV) eğitim görerek buradan mezun olmuştur. Şevket Süreyya, nedense bu okulun adını genellikle “Moskova Üniversitesi” olarak vermektedir. Bu yanlış da değildir. Çünkü, KUTV başlangıçta Moskova Üniversitesi’ne bağlı bir seksiyon (bölüm) olarak kurulmuştur. Okul arkadaşları genellikle Çin ve Hindistan’a kadar uzanan birçok Doğu ülkesinden gelen gençlerden oluşmaktadır.<sup class="calibre3"><a href="../Text/KADRO_split_221.html#footnote-100642-202" id="footnote-100642-202-backlink">[202]</a></sup></p>

  <p class="normal">Aynı yıllarda Sultan Galiyev de bu üniversitede (KUTV) öğretim üyeliği (profesör) ve rektörlük yapmaktadır. Yani Galiyev ile Şevket Süreyya aynı yıllarda hoca ve öğrenci olarak aynı üniversitede bulunmuştur.</p>

  <p class="normal">Üniversitede bir parti komitesinin başkanlığını da yapan Ş. Süreyya, o yıllarda parti (SBKP ve TKP) üyesi, güvenilir bir isimdir. Daha önce, Mustafa Suphi’nin düzenlediği TKP Kuruluş Kongresi’ne ve Doğu Halkları Kurultayı’na katılmıştır. Moskova, Galiyev’in etkisindeki birçok Tatar ve diğer Doğulu halkların gazetelerinin yayımlandığı bir merkezdir. Bu yayınlardan bir kısmı Türkçedir. Ş. Süreyya’nın bunlardan habersiz ve dahası izlememiş olması düşünülemez.</p>

  <p class="normal">Yukarıda Ş. Süreyya’nın güvenilir bir kişi olduğunu söyledik. Çünkü kendisi çok az kişiye verilen özel davetiyelerle Komintern Yürütme Komitesi’nin Kremlin Sarayı’nda yaptığı toplantılara “müşahit” (gözlemci) olarak katılabilmektedir. Bu toplantılardan birinde Troçki, Zinovyev, Kamanev ve Radek gibi liderleri dinleme fırsatı bulmuştur. Stalin’in fabrika yemekhanelerinde yaptığı konuşmaları izlemeye gidecek ve Stalin ile Troçki arasındaki ayrılığın işaretlerini daha o yıllarda görebilecek kadar Moskova’daki politik gelişmelerle ilgilidir.<sup class="calibre3"><a href="../Text/KADRO_split_222.html#footnote-100642-203" id="footnote-100642-203-backlink">[203]</a></sup></p>

  <p class="normal">Gözlemci olarak çağrıldığı Komintern’in Yürütme Komitesi toplantısında “Doğu sorunu ve sömürgeler sorunu” görüşülmektedir. Şevket Süreyya da sanırız, “parlak, gelecek vaat eden ve güvenilir bir partili” diye görülmesinin yanı sıra, Doğulu bir Marksist olarak konuyla ilgili görülmüş ve çağrılmış olmalıdır. Aynı şekilde Enver Paşa’nın Türkistan’da giriştiği silahlı mücadelede (ayaklanmada) yenilerek Buhara yakınlarında vurulmasından (4 Ağustos 1922) hemen sonra, harekâtı yöneten Kızıl Ordu Generali Levandevski’nin yine az sayıda üst düzey yöneticilere ve ordu komutanlarına konuyla ilgili olarak bilgi aktarmak ve olayı tartışmak için verdiği konferansa da (22 Ağustos 1922) davet edilmektedir.<sup class="calibre3"><a href="../Text/KADRO_split_223.html#footnote-100642-204" id="footnote-100642-204-backlink">[204]</a></sup></p>

  <p class="normal">Özetle Şevket Süreyya, Moskova’da askeri ve siyasi gelişmeleri üst düzeyde izleyebilmektedir. Bu nedenle parti içindeki Sultangaliyevist akımdan ve bu akımla parti yönetimi arasındaki mücadeleden, Doğulu bir sosyalist olarak habersiz olması düşünülemez. Sultan Galiyev 1923 yılı sonunda partiden ihraç edilir, 1924’te 8 ay süreyle yeniden tutuklanırken, Ş. Süreyya üniversite son sınıftadır. Kendi üniversitesinde öğretim üyesi olan ve rektörlük yapan Galiyev hakkında basında birçok yazı çıkmakta, karşı kampanya yürütülmekte ve toplanan konferans ve kongrelerde konu ele alınmaktadır.</p>

  <p class="normal">Doğu sorunuyla ilgili en dar toplantılara dahi çağrılabilen Şevket Süreyya, olgulara ve eldeki kanıtlara göre Galiyev’i tanıyor ve onun görüşlerini biliyor olmalıdır. Dahası, gerek TKP içindeki ayrılıkta gerekse <span class="ideitalik">Kadro</span> dergisinde Şevket Süreyya bu görüşleri savunmuş, dahası bu görüşleri mantıki sınırlarına (uçlara) kadar taşıyarak yeniden üretmiştir.</p>

  <p class="normal">Ancak, KUTV’da eğitim gören gerek Şevket Süreyya, gerek İsmail Hüsrev Tökin gerekse diğer Kadrocular ilginç ve garip şekilde Sultan Galiyev ilişkisinden hiçbir yerde söz etmemektedirler. Tersine, İsmail Hüsrev, kendisiyle yapılan ve kayda geçirilen bir söyleşide, hem Şevket Süreyya’nın hem de kendisinin Sultan Galiyev’i tanımadığını belirtmektedir.<sup class="calibre3"><a href="../Text/KADRO_split_224.html#footnote-100642-205" id="footnote-100642-205-backlink">[205]</a></sup> Bu “tanımama” durumu biraz garip olmakla birlikte (çünkü aynı yıllarda aynı üniversitede hoca ve öğrenci olarak bulundular), asıl önemli olan bu olgu değildir. Önemli olan, Kadrocuların Sultan Galiyev’in ve Galiyevist akımın görüşlerinden haberdar olup olmadıkları, bu çizgiden etkilenip etkilenmedikleridir.</p>

  <p class="normal">Çünkü Şevket Süreyya Aydemir ve İsmail Hüsrev Tökin’in Sultangaliyevci akımı yakından tanıdıkları açıktır. Aydemir ve Tökin’in öğrenim gördüğü KUTV’da Galiyev’in dersler vermesi ve bu üniversiteyi yönetmesi bir yana, bu iki isim (özellikle Aydemir) Tatar sosyalistleri arasında çok tanınan, hayli etkili olan ve Sovyet Devrimi sırasında önemli görevler üstlenmiş Abid Alim’i yakından tanımaktadır. Aydemir, Abid Alim’i ilk kez Bakü’de bir Kızıl Ordu kolunu teftiş ederken görmüş, onunla Tiflis’te tanışmış ve Osmanlı toprak düzeni ve idari yapısı gibi bazı teorik konularda birlikte çalışmıştır.<sup class="calibre3"><a href="../Text/KADRO_split_225.html#footnote-100642-206" id="footnote-100642-206-backlink">[206]</a></sup> İşte Aydemir’in dostu olan Abid Alim, aynı zamanda Sultan Galiyev’in de dava arkadaşıdır.</p>

  <p class="normal">Diğer taraftan Şevket Süreyya, Rusya’daki Müslüman sosyalistlerin yayın organlarından Novyy Vostok (Yeni Doğu) dergisini (1922-1930) takip ettiğini kendisi belirtmektedir. Yeni Doğu dergisi Sultangaliyevci görüşleri savunan bir yayın organıdır. Mustafa Türkeş’in de belirttiği gibi, Aydemir ve Tökin’in aynı yıllarda Sultan Galiyev tarafından Moskova’da yayınlanan Müslüman sosyalistlerin diğer önemli yayın organı Zizn Nacional’Nostaj (Milletlerin Hayatı) dergisini de takip etmeleri güçlü bir olasılıktır.<sup class="calibre3"><a href="../Text/KADRO_split_226.html#footnote-100642-207" id="footnote-100642-207-backlink">[207]</a></sup> Çünkü Doğu’nun ve “mazlum milletlerin” davasını savunan ve zamanın en önemli tartışmalarının yapıldığı sosyalist dergi Zizn Nacional Nostaj’dır. Galiyev yönetimindeki bu dergi, Bolşeviklerin Müslüman ve Doğulu halklar arasında görüşlerini savunan ve yayan bir yayın organıdır. Gerektiğinde J. Stalin’in de bu dergide başyazı dahil çeşitli makaleler yayımlattığı belirtilmektedir.<sup class="calibre3"><a href="../Text/KADRO_split_227.html#footnote-100642-208" id="footnote-100642-208-backlink">[208]</a></sup></p>

  <p class="normal">Aclan Sayılgan da, 1927 yılında TKP içinde meydana gelen ayrışma/bölünme ile Sultan Galiyev arasında ilişki kuruyor ve Kadrocuları “Galiyev’in yolundan yürüyen bir kısım komünistler” diye nitelendiriyor. Sayılgan şunları yazıyor:</p>

  <p class="normal">“Bu serbest bırakılışın (Galiyev’in 1927 yılında önce tutuklanıp kısa sayılabilecek bir süre sonra serbest bırakılması) İstanbul’da 1927 yılında yapılan TKP tevkifatı ile alakası var mıdır, bilmiyoruz. Bilindiği gibi o tevkifatta Türkiye’de Galiyev’in yolunda yürüyen bir kısım komünistler TKP’den ayrılmışlardı.”<sup class="calibre3"><a href="../Text/KADRO_split_228.html#footnote-100642-209" id="footnote-100642-209-backlink">[209]</a></sup></p>

  <p class="normal">Görüldüğü gibi Sayılgan’ın 1960’lı yıllarda Kadrocular hakkındaki görüşleri son derece nettir. Bolşevik Partisi’nin ulusal bölge sorumlularıyla 9-12 Haziran 1923’te düzenlediği 4. Konferans’ta Galiyev için alınan kararın üçüncü maddesinde şöyle deniyor:</p>

  <p class="normal">“Galiyev, örgütü Sovyetler Birliği’nin sınırlarının ötesine doğru genişletmeye çalışmış, bazı Doğu ülkelerindeki yandaşlarıyla ilişkiler kurmayı denemiş (İran, Türkiye) ve bunları Sovyet iktidarının uluslar politikasına karşı bir platform çevresinde bir araya getirmeyi amaç edinmiştir.”<sup class="calibre3"><a href="../Text/KADRO_split_229.html#footnote-100642-210" id="footnote-100642-210-backlink">[210]</a></sup></p>

  <p class="normal">İster istemez insanın aklına şöyle bir soru geliyor: Acaba kimdir S. Galiyev’in Türkiye’deki yandaşları?</p>

  <p class="normal">Bu kısmı bitirirken konumuzdan biraz uzaklaşmak pahasına da olsa önemli bir iddiayı tartışmak istiyorum.</p>

  <p class="normal">Kemal Tahir, Mustafa Suphi’nin ve S. Galiyev’in Stalin tarafından öldürüldüğünü öne sürmektedir. Ona göre farklı bir sosyalist yol izlemek isteyen Galiyev, ayrılıkçı tutumu nedeniyle Sovyet liderleri için büyük bir tehlike oluşturmaktadır. Mustafa Suphi ise onun özel sekreteridir (bugünkü anlamıyla özel kalem müdürü). Dolayısıyla bütün yazışmaları bilmekte, bütün görüşmelere tanık olmaktadır. Galiyev’i ortadan kaldırmaya karar veren Stalin, önce onun en yakınındakileri, sonra da kendisini öldürtmüştür.<sup class="calibre3"><a href="../Text/KADRO_split_230.html#footnote-100642-211" id="footnote-100642-211-backlink">[211]</a></sup> Stalin Ankara hükümetiyle veya Kazım Karabekir Paşa ve bazı İttihatçılarla anlaşmış ve bu cinayeti örgütlemiştir. Öyle ki, kendisiyle birlikte olan Rus asıllı karısı öldürülmemiş ve Batum’a gönderilmiştir.</p>

  <p class="normal">Bu iddiayı destekleyen bir başka olgu da, cinayete katılanların teker teker ortadan kaldırılması ve bütün tanıkların yok edilmesidir. Durum, adeta iki yönetim arasında gizli bir anlaşmanın bulunduğu izlenimini yaratmaktadır. Öyle ki, cinayetin sorumlusu Yahya Kaptan, Sivas İstiklal Mahkemesi’nde yargılanır ve beraat eder. Bu arada “Sıkıştırılırsam her şeyi söylerim” der. Yahya Kaptan daha sonra Topal Osman tarafından, o da Çankaya Köşkü’nde Mustafa Kemal’in Muhafız Birliği komutanıyken bir milletvekilini öldürdüğü gerekçesiyle teslim alınmak istenirken çatışmada öldürülür. Böylece davanın ve cinayetin bütün sanıkları ortadan kaldırılmış olur ve dava kapanır.<sup class="calibre3"><a href="../Text/KADRO_split_231.html#footnote-100642-212" id="footnote-100642-212-backlink">[212]</a></sup></p>

  <p class="normal">Yukarıdaki savın sağlam bir tarih ve mantık bilgisine dayanmadığı belirtilmelidir. Çünkü S. Galiyev henüz Uluslar Halk Komiserliği’nde Stalin’in yardımcısı (6 bakan yardımcısından biri) ve saygın bir üst düzey komünist yöneticiyken, neden Galiyev dururken M. Suphi tasfiye edilmiş olsun? Kaldı ki 1917’den 1927’ye kadarki süre içinde Stalin Bolşevik Partisi’nin Merkez Komitesi üyesi ve bakan olmasına karşın, henüz iktidara bütünüyle hâkim değildir.</p>

  <p class="normal">Diğer taraftan, Mustafa Suphi’nin Galiyev’in özel sekreteri olduğu yolundaki görüş de tarihsel kanıtlardan yoksundur. Kemal Tahir, İsmet Bozdağ ve Attila İlhan gibi daha çok edebiyatçı özellikleri önde olan ve tarihçiliği tartışmalı yazarların, sağlam verilere dayanmayan analizlerden yola çıkarak bir tahminde bulunduklarını fakat bu savlarını destekleyen ciddi kanıtlar sunamadıklarını belirtmek gerekiyor.</p>

  <p class="normal">Ayrıca işin ilginç yanı şu ki, Stalin, bazı Bolşevik yöneticiler tarafından Sultan Galiyev’i fazla korumakla suçlanmıştır. Bu suçlamalara karşı Stalin 9-12 Haziran 1923’te toplanan Rus Komünist Partisi (Bolşevik) Merkez Komitesi’nin cumhuriyet ve ulusal bölge sorumlularıyla birlikte toplanan 4. Konferans’ında yaptığı konuşmada şu cevabı vermiştir:</p>

  <p class="normal">“Burada Sultan Galiyev’i, sanırım Adiganiov’a yazılmış ilk yıkıcı mektubu hakkında bilgi sahibi olduğum halde nasıl koruduğumu anlatan bazı arkadaşların konuşmalarını dinledim... Bu arkadaşlar beni eleştirerek Sultan Galiyev’i çok fazla koruduğumu iddia ettiler. Evet, doğrudur... Ben onu son kerteye kadar savundum. Sanmıştım ve hâlâ sanıyorum ki görevim bunu gerektiriyordu... Ama ben onu belli bir sınıra kadar savundum ve bu sınır Sultan Galiyev tarafından aşıldığı anda kendisine yüz çevirdim. İlk yıkıcı mektubu göstermektedir ki, Sultan Galiyev partiyle bağlarını koparmıştır.</p>

  <p class="normal">“...Ben Galiyev’le rastlantı sonucu Politbüro’da karşılaştım. O sırada ‘Narkomzem’ alanında Tatar Cumhuriyeti’nin isteklerini savunuyordu. Kendisini bir notla uyardım ve gizlice yazdığı mektubu ‘anti-parti’ diye niteledim. Onu Velidov’unkine benzer bir hareket örgütlemekle suçladım. Bu yasadışı ve anti-parti çalışmayı durdurmazsa sonunun kötü olacağını söyledim ve üzerinden desteğimi çekeceğimi ihtar ettim. Çok şaşırdı ve yanlışa düşürüldüğümü söyledi.</p>

  <p class="normal">“...’Sol kanat’taki arkadaşlarım Sultan Galiyev’i desteklediğim, partinin çıkarlarını düşünerek koruduğum ve milliyetçilikten vazgeçerek iyi bir Marksist olacağını umut ettiğim için 1919 başlarında beni suçladılar. Yine belirtiyorum ki, onu bir süre için desteklemeyi görevlerim arasında sayıyorum. Doğu cumhuriyetlerinde ve bölgelerinde çok az aydın, düşünen kişi ya da sadece okuma yazma bilen adam vardır. Bunlar bir elin parmakları kadardırlar. Nasıl tutmayalım onları?”<sup class="calibre3"><a href="../Text/KADRO_split_231.html#footnote-100642-213" id="footnote-100642-213-backlink">[213]</a></sup></p>

  <p class="normal">Görüldüğü gibi Stalin, partinin ‘sol kanadı’ tarafından Galiyev’i korumakla suçlanıyor, o da koruma gerekçelerini anlatarak kendisini savunuyor. Stalin, aynı konuşmada Galiyev’in “Basmacı” saflarına (Orta Asya ya da Türkistan’daki karşı devrimci/feodal Müslüman-Türk ayaklanmacılar) geçtiğinde bu koruma sınırının aşıldığını da belirterek, “O noktadan sonra Sultan Galiyev parti için yoktur. O Türkiye büyükelçisini Partimiz Merkez Komitesi’ne yeğlemiştir” demektedir.</p>

  <p class="normal">Stalin daha da ileri giderek şöyle devam etmektedir:</p>

  <p class="normal">“Sultan Galiyev’in teorik çalışmalarında özellikle kabul edilemeyecek hiçbir yan görmüyorum. Sultan Galiyev, ‘Türkbirliği’ (Pantürkizm) ve ‘İslambirliği’ (Panislamizm) ideolojileriyle sınırlı kalmış olsaydı, bu büyük bir kötülük sayılmazdı... Hatta diyebilirim ki, bu ideoloji (bir akım olarak Pantürkizm ve Panislamizm), partinin Onuncu Kongresi’nde uluslar konusunda alınmış kararlara aykırı olmakla birlikte, hoşgörüyle karşılanabilecek ve partimiz içinde ‘eleştiri’ ile yetinilecekti. Ama ideolojik çalışmalar ‘Basmacıların’ şefleri, Velidov ve öbürleriyle ilişki kurmaya yönelirse (...) masum ideolojiler diye doğrulamanın olanağı yoktur.”<sup class="calibre3"><a href="../Text/KADRO_split_232.html#footnote-100642-214" id="footnote-100642-214-backlink">[214]</a></sup></p>

  <p class="normal">Stalin, aynı konuşmasında benzer gerekçelerle Zeki Velidov’u da başlangıçta koruduğunu belirtmekte ve bu tutumunu da savunmaktadır.</p>

  <p class="normal">Ortada idam edilerek (kurşuna dizilerek) gerçekleştirilen bir ‘infaz’ vardır, ama Stalin’in özel olarak Galiyev’i öldürttüğüne yönelik ciddi bir kanıt yoktur. Ortada bir “günah keçisi” bulma mantığından ve her olumsuzluğu Stalin’e yükleme alışkanlığından başka bir şey kalmamaktadır.</p>

  <p class="normal">Nurer Uğurlu, Troçki’nin tanıklığına başvurarak Galiyev’in Stalin tarafından öldürüldüğünü kanıtlamaya çalışıyor. Ortada büyük ve bilinçli olarak yapılmış bir çarpıtma var. N. Uğurlu şöyle diyor:</p>

  <p class="normal">“Bir zaman sonra Troçki, Stalin isimli kitabında S. Galiyev’in Stalin tarafından tutuklanıp öldürüldüğünü yazar: ‘Ne yazık ki Zinovyev ve ben buna göz yumduk’ der.”<sup class="calibre3"><a href="../Text/KADRO_split_233.html#footnote-100642-215" id="footnote-100642-215-backlink">[215]</a></sup></p>

  <p class="normal">Yazar, orijinal kaynağa dayanmamakta, Sultan Galiyev ve Sovyet Müslümanları adlı kitabın dipnotunu kaynakça olarak göstermektedir. Troçki’nin gerek orijinal kitabında<sup class="calibre3"><a href="../Text/KADRO_split_234.html#footnote-100642-216" id="footnote-100642-216-backlink">[216]</a></sup> gerekse söz konusu kitabın dipnotunda öldürülmeden söz edilmemektedir. Troçki’nin böyle bir cinayete tanık olması da mümkün değildir. Çünkü Galiyev’in öldüğü ya da idam edildiği 1940 yılında (ağırlık kazanan tarih budur) Troçki yurtdışında sürgündedir.</p>

  <p class="normal">Troçki söz konusu kitabında şunları söylüyor:</p>

  <p class="normal">“1923’te Halk Komiserleri Tatar Konseyi eski Başkanı Sultan Galiyev’in tutuklanmasını anımsıyor musunuz? Bu olay Stalin’in emriyle ilk kez partinin saygıdeğer bir üyesinin tutuklanışıydı, ne yazık ki Zinovyev ve ben buna göz yumduk.”<sup class="calibre3"><a href="../Text/KADRO_split_235.html#footnote-100642-217" id="footnote-100642-217-backlink">[217]</a></sup></p>

  <p class="normal">Görüldüğü gibi Troçki, Galiyev’in ölümüden veya cinayetten değil, tutuklamadan ve partide yaşanan tasfiyeden söz etmektedir.<sup class="calibre3"><a href="../Text/KADRO_split_236.html#footnote-100642-218" id="footnote-100642-218-backlink">[218]</a></sup></p>
</body>
</html>
