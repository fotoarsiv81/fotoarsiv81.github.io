<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>ISIM_SEHIR_HAYVAN-8.xhtml</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">@page {
  margin-bottom: 10pt;
  margin-top: 10pt;
  }
@font-face {
  font-family: Gill Sans;
  font-style: normal;
  font-weight: normal;
  src: url(../Fonts/GillSans0001.ttc);
  }
</style>
</head>

<body class="calibre">
  <div class="generated-style" id="isim-sehir-hayvan">
    <div class="calibre2" id="calibre_pb_0"></div>

    <h1 class="foto-altta-bosluk" id="toc-anchor" xml:lang="tr"><span><img alt="255.jpg" class="generated-style1" src="../Images/255_fmt.jpeg"/></span></h1>

    <p class="bold-ortali-2-x" xml:lang="tr"><span class="duz">Nerede doğduğun, nerede doyduğun değildir önemli olan… Zihniyet hemşeriliğidir.</span></p>

    <p class="duz-ilk-paragraf-xx" xml:lang="tr"><span class="yazar-ismi1">İzmir</span></p>

    <p class="duz1" xml:lang="tr"><span class="duz">Türkiye’den sıkıldığım zaman İzmir’e giderim ben.</span></p>

    <p class="duz1" xml:lang="tr"><span class="duz">Simite gevrek deriz biz...</span></p>

    <p class="duz1" xml:lang="tr"><span class="duz">Çekirdeğe çiğdem.</span></p>

    <p class="duz1" xml:lang="tr"><span class="duz">Kordon elektrik aleti değildir.</span></p>

    <p class="duz1" xml:lang="tr"><span class="duz">Kumru da kuş değildir bizim için...</span></p>

    <p class="duz1" xml:lang="tr"><span class="duz">Yengen’i yeriz.</span></p>

    <p class="duz1" xml:lang="tr"><span class="duz">Sen sigorta dersin...</span></p>

    <p class="duz1" xml:lang="tr"><span class="duz">Biz asfalya deriz.</span></p>

    <p class="duz1" xml:lang="tr"><span class="duz">Uzatmayız...</span></p>

    <p class="duz1" xml:lang="tr"><span class="duz">Gidiyom geliyom deriz.</span></p>

    <p class="duz-son-paragraf" xml:lang="tr"><span class="duz">Domates dediğin, domat işte.</span></p>

    <p class="duz-son-paragraf" xml:lang="tr"><span class="duz">Evimiz isterse 800 metrekare olsun, balkonda otururuz. Hıdrellez filan gibi mazeretler uydurur, sabaha kadar sokaklarda içeriz. Bi oturuşta 60’ar 80’er midye yeriz, istifno severiz, cibez’e bayılırız; gece 3-4 gibi boyoz’a dalmazsak, kan şekerimiz düşer! Boş lafa karnımız toktur bu arada, tırışkadan teyyare gibi atasözlerimiz vardır...</span></p>

    <p class="duz-son-paragraf" xml:lang="tr"><span class="duz">Paraşüt kulesinden atlamayana kız vermezler; kızlarımızı da tavlayamazsın ha... Canı çekerse, o seni tavlar! Liseye giden kızının erkek arkadaşının olması kasmaz babaları; kendilerinin de kız arkadaşı vardı lisede... Bak iddia ediyorum, okey şampiyonası düzenlense, İzmirli kadınlar alır kupayı... Erkekleriyle kahveye giderler çünkü... Şaşırdın di mi? Al buna da şaşır, nargile içerler... Askılı giyerler, şortla gezerler, öküz gibi bakarsan, bi çakar, bi de duvardan yersin... Gönül Yazar’ız, Sezen Aksu’yuz; bir gül takıp da saçlarına, çıktı mı deprem sanırdın kantosuna, Karantinalı Despina’yız... Sensin Varoş! Biz tenekeli mahallede bile el ele gezeriz.</span></p>

    <p class="duz-son-paragraf" xml:lang="tr"><span class="duz">Erkeklerimiz de fena değildir hani... Detaya girmeyeyim, Ayhan Işık, Metin Oktay, Mustafa Denizli mesela, bi fikir verir sana... Ertuğrul Özkök’ün kırdığı cevizleri okuyoruz; eşi kafasına ütü atmış... Ayıptır söylemesi, Mahsun Kırmızıgül’le Alişan’ı ayırt edemeyiz biz.</span></p>

    <p class="duz-son-paragraf" xml:lang="tr"><span class="duz">Gülümseriz.</span></p>

    <p class="duz-son-paragraf" xml:lang="tr"><span class="duz">Enginarın başkentidir; İzmirlidir incir. Kazandibi hemşeri... 78 çeşit köftemiz olduğu için, McDonald’s’ın bunalıma girdiği tek şehirdir... Zeytinyağı severiz, dünyanın en boktan durumuna bile düşsek, zeytinyağı gibi üste çıkmayı daha çok severiz... Sana ne birader, keyfimizin kâhyasıyız, yazlıklara gitmek için 8 şeritli otoyol yaptık; Güzelbahçe, Seferihisar, Urla, Karaburun, Çeşme, öbür tarafta Dikili, Foça, çipurayız... Pak Bahadur’u özleriz... Durup dururken faytona bineriz, bi yere gitmeyiz aslında, öööle turlarız... Hava güzel, daralırız, okulu ekeriz. Mezun olduktan sonra öğretmeniyle kadeh tokuşturmayan öğrenciyi zor bulursun İzmir’de.</span></p>

    <p class="duz-son-paragraf" xml:lang="tr"><span class="duz">Siz sembol diyorsunuz ama saat kaç diye Saat Kulesi’ne bakanı bulamazsın, altında buluşanlar bile zahmet edip kafasını kaldırmaz, birbirine sorar saati! Rahatızdır... Çocukları Kemeraltı’da kaybederiz, alışverişe devam ederiz, esnaftan biri bulup getirir, çıkışta Kemeraltı Karakolu’ndan alırız... Ağlayıp zırlamak bi yana, çoğu dondurmayı bitirmediği için ayrılmak istemez karakoldan, iyi mi... Aceleye gelemeyiz! Bir sene önceden duyurmaya başla, de ki, 22 Ağustos saat 20’de tiyatro başlıyor... 20.30’da geliriz... Sanatçılar da İzmirliyse, tiyatro zaten 21’de filan başlar... Uçak 6 saat rötar yapsın, istifimizi bozmayız, bizim için ekstra bira içme vesilesidir bu... Kuyruk olmaz, çünkü kuyruk varsa, İzmirli sıkılır, gider. Pratiktir... 201 sokağı bulduysan, yanındaki 202’dir. Tek tek isim vermeye üşeniriz.</span></p>

    <p class="duz1" xml:lang="tr"><span class="duz">35’imiz var.</span></p>

    <p class="duz1" xml:lang="tr"><span class="duz">35 buçuğumuz da var.</span></p>

    <p class="duz1" xml:lang="tr"><span class="duz">34 plaka gördük mü, kapışırız... Arkadan sirenleriyle isterse Cumhurbaşkanı gelsin, bana mı sordu, tarladan gitsin, makam arabasına yol vermeyiz.</span></p>

    <p class="duz-son-paragraf" xml:lang="tr"><span class="duz">Arızayız!</span></p>

    <p class="duz-son-paragraf" xml:lang="tr"><span class="duz">Erkek çocuklarına en çok “Efe” adı konulan şehirdir orası... Zeybek duyduğumuzda, içimiz cız eder, kalkar oynarız. Hasan Tahsin orada, Kubilay orada, Latife Hanım orada, Zübeyde Hanım bize emanet, bize... Mustafa Kemal de, ağlar kadınlarımız... Sokak sokak, bulvar bulvar, Milli Mücadele Müzesi’dir... İstanbul’daki gibi III. Ahmet Çeşmesi falan yoktur orada... Ankara’daki gibi Cinnah Caddesi, Arjantin Caddesi de bulamazsın pek... Recep Tayyip Erdoğan Kavşağı’nı teklif etmez hiç kimse.</span></p>

    <p class="duz-son-paragraf" xml:lang="tr"><span class="duz">Bakın, Tayyip Erdoğan dedim, aklıma geldi... İzmir’de miting yapacakmış Başbakan.</span></p>

    <p class="duz-son-paragraf" xml:lang="tr"><span class="duz">Kendisine ev sahibi olarak, Ayla Dikmen’in Kordon’da üstü açık otomobille gezerken söylediği ve Türkiye’nin anca yıllar sonra keşfettiği parçasını armağan ediyorum: “Ben söylerken gülmedin mi? Falımızda ayrılık var demedim mi? Anlamazdın, anlamazdın...”</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt150.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Balkon</span></p>

    <p class="duz-son-paragraf" xml:lang="tr"><span class="duz">Biz İzmirliler için hayatın özetidir balkon... Evimiz isterse 800 metrekare olsun, daralırız, balkonda otururuz. Kiralarken, alırken filan, ölçeriz mutlaka, masa sığıyor mu? Balkonda yeriz çünkü, balkonda içeriz, komşudan komşuya balkondan sohbet ederiz.</span></p>

    <p class="duz-son-paragraf" xml:lang="tr"><span class="duz">Herkes oturma odasında otururken balkonunu kilitler, hırsız girmesin diye... Biz İzmirliler yatak odasının penceresini kilitleriz, ki balkonda otururken hırsız girmesin.</span></p>

    <p class="duz-son-paragraf" xml:lang="tr"><span class="duz">Babam... Balkona klima taktırmaya kalktı, vantilatöre zor ikna ettik.</span></p>

    <p class="duz-son-paragraf" xml:lang="tr"><span class="duz">Danıştay mesela, geçenlerde, balkonunu camla çevirip, oda haline getiren bir İzmirli için “yıkım kararı” verdi. Evi, aslında yayla gibi, 4 oda, 1 salon ama kışı var bu işin, illa balkonda oturacak! Yargıtay desen, balkonda mangal yapılmasını yasakladı İzmir’de, hukuki tartışma çıktı, İzmirli hâkim ve savcılar itiraz etti, Avrupa İnsan Hakları Mahkemesi’ne götürürsek, şaşmayın.</span></p>

    <p class="duz-son-paragraf" xml:lang="tr"><span class="duz">Havalar güzelleşti, cam çerçeve açıldı ya, gidip bakın, yüzlerce kolu bacağı alçılı çocuk görürsünüz İzmir’de... İkinci katta oturan veletler, zahmet edip kapıdan çıkmaya üşenir çünkü... Kendimden biliyorum, dünyanın en çok balkondan düşen çocuğu oradadır, inanın.</span></p>

    <p class="duz1" xml:lang="tr"><span class="duz">Nane kuruturuz.</span></p>

    <p class="duz1" xml:lang="tr"><span class="duz">Salça yaparız.</span></p>

    <p class="duz1" xml:lang="tr"><span class="duz">Balkonda ders çalışırız biz.</span></p>

    <p class="duz1" xml:lang="tr"><span class="duz">Balkonda kahvaltı ederiz.</span></p>

    <p class="duz1" xml:lang="tr"><span class="duz">On binlerce İzmirli bu yazıyı balkonda okuyacak, adım gibi eminim...</span></p>

    <p class="duz1" xml:lang="tr"><span class="duz">Balkonda güleriz.</span></p>

    <p class="duz-son-paragraf" xml:lang="tr"><span class="duz">Balkonda ağlarız.</span></p>

    <p class="duz-son-paragraf" xml:lang="tr"><span class="duz">Ve, balkonda ölürüz.</span></p>

    <p class="duz-son-paragraf" xml:lang="tr"><span class="duz">Bakın... Osmaniye’de askeri lojmana roket fırlattı teröristler, balkonda oturan bir teğmenin eşi başından isabet aldı. Toplantıdaydık o sırada, “İzmirlidir” dedim... İzmirli çıktı Pınar.</span></p>

    <p class="duz-son-paragraf" xml:lang="tr"><span class="duz">Çocukken; Yağhaneler’de komşuymuşlar Cumhur’la, balkondan balkona tanışmışlar, 8 yıldır çıkıyorlarmış, iki aile de Buca’ya taşınmış, balkondan balkona arkadaşlıkları devam etmiş... Pınar Bolu’ya gitmiş, öğretmen olmuş, atanamamış... Cumhur Harp Okulu’ndan mezun olunca, evlenmişler sadece 47 gün önce, Buca’daki komşuları balkonlardan alkışlamış gelin arabasını... Pınar’ın babası SSK emeklisi, iki evlat okutmuş, borç dağ gibi, düğün müğün derken, iyice bunalmış, evinin balkonuna asmış kendini, sadece 40 gün önce... Kahpe roketin balkonda bulduğu Pınar, tabutuyla değil, babasının mevlidine gelecekmiş meğer bugün.</span></p>

    <p class="duz1" xml:lang="tr"><span class="duz">Balkonlara bayrak asıldı, komşuları ağlayarak balkonlardan el salladı Pınar’a dün... Ocağımıza ateş düştü, evlerimizin içi her zamankinden dayanılmaz, balkonlarımızda hüzün var bugün.</span></p>

    <p class="duz1" xml:lang="tr"><span class="duz">Aslında, sadece terörle izah edemeyiz bu durumu... Arka odalara girdiğinde, zorlu geçim mücadelesi, ekonomik kriz, haciz, çaresizlik, intihar, yıllarca okuyup iş sahibi olamayan, atanamayan, alacağı üç kuruşla ailesine yardımcı olamayan evlatlar, kurbanlar... Ve, İzmir’in refah içinde yüzdüğünü zannedip, dağlara savrulan, intikam için canavarlaşan ruhlar.</span></p>

    <p class="duz1" xml:lang="tr"><span class="duz">Türkiye’nin balkonudur İzmir.</span></p>

    <p class="duz-son-paragraf" xml:lang="tr"><span class="duz">Hayatın özetidir.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt151.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Herkes biraz İzmirlidir</span></p>

    <p class="duz1" xml:lang="tr"><span class="duz">İzmir’i yazdım.</span></p>

    <p class="duz1" xml:lang="tr"><span class="duz">İzmirlilerden özür dilerim.</span></p>

    <p class="duz-son-paragraf" xml:lang="tr"><span class="duz">Bu kadar hakarete uğrayacağınızı hiç tahmin etmemiştim çünkü.</span></p>

    <p class="duz1" xml:lang="tr"><span class="duz">“Gâvur” zaten derlerdi.</span></p>

    <p class="duz-son-paragraf" xml:lang="tr"><span class="duz">Baktılar ki, biz gâvuru iltifat olarak algılıyoruz... “Lağım” diyen bile oldu.</span></p>

    <p class="duz1" xml:lang="tr"><span class="duz">Ne yapalım arkadaş...</span></p>

    <p class="duz-son-paragraf" xml:lang="tr"><span class="duz">Bizim kızlar senden güzel!</span></p>

    <p class="duz-son-paragraf" xml:lang="tr"><span class="duz">Kıskanma, “prenses” demiş Victor Hugo İzmir için... Kendi memleketine bakmış “sefiller” demiş, benim memleketime bakmış “prenses” demiş. O derece.</span></p>

    <p class="duz-son-paragraf" xml:lang="tr"><span class="duz">Abartmıyorum, dünyanın hiçbir yerinde İzmir’deki gibi güzel batmaz güneş... Alt tarafı 8-9 saat sonra geri gelecek olmasına rağmen, gitmek istemez âdeta İzmir’den... Tren garlarındaki duygusal vedalaşmalar gibi ağırdan alır. Ve, o veda anı, rakının dibine vurma mekânıdır.</span></p>

    <p class="duz1" xml:lang="tr"><span class="duz">O nedenle “rakıyı alkol zannedip” Mustafa Kemal’e “sarhoş” diyenlere güleriz biz İzmirliler... “Allah’ın geri zekâlıları, adam sarhoş kafayla kurmuş memleketi, siz ayık kafayla batırıyorsunuz” deriz!</span></p>

    <p class="duz-son-paragraf" xml:lang="tr"><span class="duz">Şaka bir yana, Hitit Prensesi’dir Smyrna... Dangalaklar Yunanca zanneder ama öz be öz Anadolu’dur... Milattan önce 2 binleri yansıtan Kayseri’deki Kültepe Höyüğü’ne zahmet edip bakarsan, çivi yazılı tabletlerde görürsün güzeller güzeli Smyrna’nın adını... Yani, “denizi kız, kızı deniz, sokakları hem kız hem deniz kokan” şehrimin, kökeninde vardır o güzel tenin kokusu...</span></p>

    <p class="duz1" xml:lang="tr"><span class="duz">E haliyle, sembolümüz kuştur!</span></p>

    <p class="duz-son-paragraf" xml:lang="tr"><span class="duz">Adı, Yalıçapkını.</span></p>

    <p class="duz1" xml:lang="tr"><span class="duz">Ya gerisi?</span></p>

    <p class="duz-son-paragraf" xml:lang="tr"><span class="duz">Tanıştırayım bazılarını...</span></p>

    <p class="duz1" xml:lang="tr"><span class="duz">İsmet İnönü, Latife Hanım.</span></p>

    <p class="duz-son-paragraf" xml:lang="tr"><span class="duz">Hasan Tahsin, Kubilay.</span></p>

    <p class="duz-son-paragraf" xml:lang="tr"><span class="duz">Metin Oktay. Mustafa Denizli. Ayhan Işık. Sezen Aksu. Halit Refiğ. Adnan Saygun. Süleyman Ferit Eczacıbaşı. Attila İlhan. Homeros. Necati Cumalı. Tarık Dursun K. Dario Moreno. Aydın Bilgin. Kayahan. Ateşböceği Ercan Bostancıoğlu. Alev Alatlı. Salto, supleks, tuş, Muharrem Candaş. Alaaddin Şensoy. Haluk Bilginer. Nuri Çolakoğlu. Ersun Yanal. Hüseyin Yurttaş. Karantinalı Despina. Turgut Pura. Zuhal Yorgancıoğlu. Gürsel Aksel. Dinçer Sümer. Hüseyin Baradan. Halit Ziya Uşaklıgil. Ertuğrul Özkök. Nehir Erdoğan. Ekrem Akurgal. Halikarnas Balıkçısı. Necdet Karar. Gönül Yazar. Caroline Koç; Mustafa Koç damadımız, Rahmi Koç dünürümüz olur, efendim gençler anlaşmış, verdik gitti... Dinç Bilgin. Fatih Çekirge. Salah Birsel. Şükran Kurdakul. Ali Gevgilili. Özdemir Hazar. Bilge Umar. Lodostan sıkılıp, mis gibi imbat havasına taşınan Uğurkan Erez. Gaskonyalı Toma. Erdal Şafak. Selmi Andak. Ferdi Özbeğen. Barbaros Şansal. Hidayet Karakuş. Ece Aksoy. Nalan Altınörs. Yasemin Dündar, ki, Uğur Dündar da eniştemiz olur. Halit Kıvanç gibi.</span></p>

    <p class="duz-son-paragraf" xml:lang="tr"><span class="duz">Zübeyde Hanım.</span></p>

    <p class="duz1" xml:lang="tr"><span class="duz">Meryem Ana.</span></p>

    <p class="duz-son-paragraf" xml:lang="tr"><span class="duz">Allah günah yazmasın ama Allah’ın oğlu bile bize emanet etmiş anacığını!</span></p>

    <p class="duz-son-paragraf" xml:lang="tr"><span class="duz">Çakabey. Pak Bahadur. Türkiye’de dünyaya gelen ilk tüp bebeğimiz, Ece Çoker. Şenay Düdek. Pakize Suda. Tanyeli. Ergun Babahan. Muzaffer İzgü. Semra Aksu. Feyza Hepçilingirler. Saruhan Ayber. Avram Ventura. Kibariye. Sefer Usta. İpek Tuzcuoğlu. Tan Sağtürk. Erdal Bilaller. Franco Sponza. Necdet Tokatlıoğlu. Yaşar Aksoy. Rüştü Şardağ. Ebru Akel. Yüksel Ak. Didem Taslan. Jülide Ateş. Cansu Dere. Esra Eron. Yıldız Tilbe. Harika Avcı. Hanri Benazus. Korcan Karar. Yeşim Turan. Petek Dinçöz. Niran Ünsal. Gül Gölge. Pınar Aylin. Tanju Okan. Atalay Noyaner. Bornovalı Nuri. Nazan Öncel. Teoman Önaldı. Yücel Arı. Ümran Baradan. Ali Kocatepe. Leyla Umar. Rakım Elkutlu. Diskoyu getiren adam Şapka Ertekin. Engin Altan Düzyatan. Şükrü Saracoğlu. Semih Şentürk. Adnan Menderes Altay’da kaleciydi... Reha Kapsal. Herve Griaud. Allianoi. Tadını içen bilir, Cincibir.</span></p>

    <p class="duz-son-paragraf" xml:lang="tr"><span class="duz">Sabih Kanadoğlu!</span></p>

    <p class="duz-son-paragraf" xml:lang="tr"><span class="duz">Avni Anıl. Sadi Hoşses. Yusuf Nalkesen. Yorgo Seferis. Susuz Dede. Zeynep Tokuş. Recep İvedik Şahan. Yine de şahlanıyor aman, Hasan Mutlucan. Ayşegül Yeşilnil. Gökşin Sipahioğlu. Efkan Efekan. Lale Oraloğlu. Burçin Büke. Kamuran Usluer. Reyan Tuvi. Meltem Cumbul. Ünal Ersözlü. Burcu Güneş. Muş değildir ama yolu hakikaten yokuştur, onun için iki muhit arasında “asansör”le inip çıkarız biz! Çocuklar bedava biner, para alınmaz... Varyant diyeceğim, o ne diyeceksin, tıkama trafiği devam et... Ahmet San. Ümit Kayıhan. Işıl Kasapoğlu. Yıldırım Önal. Nedret Güvenç. Aktaş kolonyası. Gırgır süpürgesi. Vefik Ataç. Eryetiş Kurtaral. İlker Sarıer. Ege. İsmet Arzuman. Cemalettin Özdoğan. Yankı Yazgan. Dünyanın en önemli antik kenti, Efes... Avner Levi. Sabetay Sevi.</span></p>

    <p class="duz-son-paragraf" xml:lang="tr"><span class="duz">Fethullah Gülen nereden sigortalı görünüyor? İzmir’den... Hisar Camii’nde Fethullah Gülen oldu, Fethullah Gülen... Ben eminim ki, Türkiye’ye dönerse, İzmir’e yerleşir; muhtemelen Bornova’ya... Çünkü, rahatsız edilmeden hayatını sürdürebileceği belki de tek şehirdir... Demem o ki, gâvur lafınızı geri alın, çarpılırsınız valla!</span></p>

    <p class="duz-son-paragraf" xml:lang="tr"><span class="duz">Seçilme hakkını ilk kullanan Türk kadını, ilk kadın milletvekillerimizden Benal Nevzat İstar Arıman. İlk kadın emniyet müdürü Feriha Sanerk... Bize de derler Çakıcı, yar fidan boylum, yakarız konakları, Çakırcalı Mehmet Efe. Bedia Akartürk. Moskova panteri Ali Artuner. Asfalt Osman. Asfalt Osman’ın torunu Mahmut Özgener. Lucien Arkas. “İzmir’in memlekete ne katkısı oldu ki?” diye soruyordu bir arkadaş geçenlerde, o soruyu sorduğu gazetenin başyazarı Güngör Mengi. Anlamazdın, Ayla Dikmen. Emel Müftüoğlu. Kenan Onuk. Enrico Aliberti. 2 metre 28 santimlik rahmetli Bambam... Özsüt. Bolulu Hasan Usta. Of, çok yedik, Ender Saraç. Banu Sağnak. Marika Corsini. Mayk Yılmaz. Yalçın Pekşen. Saba Tümer. Hüsnü Şenlendirici. Maria Rita Epik. Aysun Kocatepe. Hanife Çetiner. Hakkı Gürüz. Baskın Oran. Cansel Elçin. Atilla Dorsay. Kasımpaşalı hikâyedir, Eşrefpaşalı eli maşalı... Ayfer Feray. Çağan Irmak. Karel Dutilh. Hüsamettin Cindoruk. Çolpan İlhan. Ece Temelkuran. Halil Berktay. Hüsnü Özyeğin. Hale Caneroğlu. Mehmet Coral. Şenay Gürler. Vahide Gördüm. Yalçın Menteş. Selçuk Yaşar. Pınar Süt. Çok uzattık, özetlersek, bence BMC.</span></p>

    <p class="duz1" xml:lang="tr"><span class="duz">“Herkes biraz İzmirlidir” derken, bunu kastediyoruz aslında...</span></p>

    <p class="duz-son-paragraf" xml:lang="tr"><span class="duz">Bir İzmirli olmadı mı, eksiktir biraz hayatınız.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt152.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Fuar</span></p>

    <p class="duz-son-paragraf" xml:lang="tr"><span class="duz">İncecik iplikle bileğinize bağlanmış kırmızı balonu, sanki dünya avucunuzdan kayıp gidiyormuş gibi, elinizden kaçırdığınız yeri hatırlıyor musunuz?</span></p>

    <p class="duz1" xml:lang="tr"><span class="duz">İzmirliler hatırlar.</span></p>

    <p class="duz-son-paragraf" xml:lang="tr"><span class="duz">Fuar’dır mutlaka.</span></p>

    <p class="duz-son-paragraf" xml:lang="tr"><span class="duz">Mustafa Kemal’in şerden hayır yaratan vizyonuyla, İzmir yangınının cayır cayır alevlerinde yeşeren zümrüt... Anka kuşu misali, küllerinden yeniden doğan ulusun yuvasıdır orası.</span></p>

    <p class="duz-son-paragraf" xml:lang="tr"><span class="duz">Kapıları; Lozan, Montrö, 26 Ağustos, 9 Eylül, Cumhuriyet... Milli mücadele müzesidir.</span></p>

    <p class="duz-son-paragraf" xml:lang="tr"><span class="duz">Televizyonu bile olmayan içine kapalı Türkiye’nin “coğrafya laboratuvarı” gibiydi; dünyaya açılan penceresi... Ve, bu pencereden kafasını ilk uzatan, İzmirlilerdi... Turizm yoktu henüz, hayatımda ilk Japon’u orada gördüm ben mesela... İlk Afrikalıyı da... Kenya pavyonunda.</span></p>

    <p class="duz-son-paragraf" xml:lang="tr"><span class="duz">Laylaylom kültürünün hâkim olduğu ülkemde, pavyon’un bar’dan saz’dan ibaret olmadığını öğrendiğimiz kültürpark’tır orası çünkü.</span></p>

    <p class="duz-son-paragraf" xml:lang="tr"><span class="duz">Bi tarafta SSCB pavyonu, bi tarafta ABD pavyonu... Henüz liboşlaşmadığımız “Soğuk Savaş” yıllarında, sosyalizmle kapitalizmin kapışma alanıydı. Memleketimde gomunist avı yapılan dönemde, orak-çekiç’in altında hatıra fotoğrafı çekilebilen “tek özgürlük alanı” aynı zamanda.</span></p>

    <p class="duz1" xml:lang="tr"><span class="duz">Küba, Uganda, Malezya...</span></p>

    <p class="duz1" xml:lang="tr"><span class="duz">Gidemiyorduk.</span></p>

    <p class="duz1" xml:lang="tr"><span class="duz">Onlar geliyordu.</span></p>

    <p class="duz-son-paragraf" xml:lang="tr"><span class="duz">Tanışıyorduk; yaratılanı Yaradan’dan ötürü sevmeyi illa din dersinde öğrenmiyorduk.</span></p>

    <p class="duz-son-paragraf" xml:lang="tr"><span class="duz">Sadece dünyayla değil, uzayla da orada tanışmıştı Türkiye... İnsan için küçük, insanlık için büyük adım’ı atan Neil Armstrong’u Ay’a indiren kapsülü getirmişti ABD pavyonu... Yanına da Ay’dan getirilen kaya parçasını koymuşlardı. Sakal-ı Şerif’in etrafında döner gibi kuyruğa giriyordu ahali... Altta kalır mı; kozmonot kıyafeti görmüştük ilk SSCB pavyonunda... Gagarin’in fotoğrafı altında... Dedemin Gagarin’e fatiha okurken fotoğrafı var bende hâlâ.</span></p>

    <p class="duz-son-paragraf" xml:lang="tr"><span class="duz">(Gaza gelip, paraşüt kulesinden atlıyorduk... Bungee’nin icat edilmesine yıllar vardı daha.)</span></p>

    <p class="duz-son-paragraf" xml:lang="tr"><span class="duz">Van minüt’e de yıllar vardı... Filistin pavyonunda dağıtılan Arafat kefiyesiyle biniyorduk lunapark’taki dönme dolaba... Ege Üniversitesi Ziraat Fakültesi’nde okuyan Filistinli bir genç, İsrail pavyonuna bomba koymaya çalışırken havaya uçunca, öğrenmiştik bu kavganın dönme dolap gibi kısırdöngüden ibaret olduğunu... Lunapark kadar eğlenceli olmadığını.</span></p>

    <p class="duz-son-paragraf" xml:lang="tr"><span class="duz">Kimisi Cem Karaca’ya eşlik ederken, işçisin sen işçi kal diye, kimisi kendini jiletlerdi Ferdi Tayfur’u dinlerken... Parkalı, purolu, şalvarlı yan yana otururdu, Emel Sayın söylerken... Kimisi de Seyyal Taner’i görücem diye gazinonun kapısında arabanın altında kalırdı benim gibi... Müzeyyen Senar, Gönül Yazar, Ahmet Özhan, Barış Manço, ipod’un atasıydı Fuar.</span></p>

    <p class="duz-son-paragraf" xml:lang="tr"><span class="duz">Zeki Müren’in mini eteği ilk giydiği yer... Dumanlar arasında roket maketi gelmişti sahneye, bi açıldı, içinden mini etekli Zeki Müren çıktı, ayağında 20 santim topuklu çizme, üstünde gladyatör kıyafeti, ensesinde tavus kuşu tüyleri... Cesaretin, hoşgörünün kalesidir orası.</span></p>

    <p class="duz-son-paragraf" xml:lang="tr"><span class="duz">Cinsel tercihini yürekli şekilde ortaya koyduğu için, Kenan Evren tarafından sahneden aldırılıp, Buca Cezaevi’ne gönderilen Bülent Ersoy... İnsan hakları mücadelesi’dir.</span></p>

    <p class="duz-son-paragraf" xml:lang="tr"><span class="italik">Yeni Asır</span><span class="duz">’da şoför olarak çalışıyordu babam... Bi gün, elinde bi tomar biletle geldi. Basına dağıtılan hediye biletlerden... Seçtik arasından, Nejat Uygur Tiyatrosu’na gidelim dedik... Baktım bilete, “ön koltuklar için ayrılan avanta bilettir” gibi bi cümle var... Yani? Büyük usta yapmıştı yapacağını, sanatçı emeğinin bedava olmadığını anlatan o şahane cümleyi koydurmuştu hediye biletlerin üzerine... Gazetecinin asla avanta almaması gerektiğini öğrenmiştim o gün... Öğretmişti... Okul gibiydi Fuar.</span></p>

    <p class="duz1" xml:lang="tr"><span class="duz">Aslan, zürafa, maymun.</span></p>

    <p class="duz1" xml:lang="tr"><span class="duz">Ve, arkadaşım Bahadır.</span></p>

    <p class="duz-son-paragraf" xml:lang="tr"><span class="duz">Gibisi fazla... Okuldu.</span></p>

    <p class="duz-son-paragraf" xml:lang="tr"><span class="duz">Türkiye’nin dünya mutfaklarıyla tanıştığı ilk evrensel restorandır orası... Düdük’ten başkası yoktu, hayatımın ilk spagettisi’ni orada yemiştim; ilk ketçapla... Sanayicilerin sanayi görmek için koştuğu yerdi... İthalat yasaktı, Fuar’da serbestti, satın alıyordun, Fuar bitene kadar bekliyordun, Fuar bitince evine götürüyordun... 30 gün her akşam gidip bakmış İtalya pavyonundaki Zoppas buzdolabımıza anamla babam, 1961 senesinde... Zoppas marka hayatta mı bugün bilmiyorum ama bizim Zoppas çalışıyor hâlâ!</span></p>

    <p class="duz-son-paragraf" xml:lang="tr"><span class="duz">Telefon edin sorun, İstanbul’un nüfusunu kesin olarak söyleyemezler size... 8 bin ağaç ve binlerce çeşit bitkisinin adıyla sanıyla künyesi var İzmir Belediyesi’nde, hepsi sigortalı... Doğasına sahip çıkmayanın, insanına sahip çıkamayacağının kanıtıdır Fuar.</span></p>

    <p class="duz-son-paragraf" xml:lang="tr"><span class="duz">Süresi kısaltıldı, “AKP’nin zaferi” olarak lanse edilen Expo saçmalığıyla tarihe gömülmek istendi... Fuar’ına sahip çıkacağına, Fuar icat etmeye kalkışanların madara olmasına vesile oldu... Hep bizi eğlendirirdi, bu komiklik sayesinde bu sefer kendisi eğlendi Fuar!</span></p>

    <p class="duz-son-paragraf" xml:lang="tr"><span class="duz">Ve, önceki akşam geleneksel törenle tekrar açtı kapılarını... Kemal Kılıçdaroğlu açtı... Daha önce, İsmet İnönü açmıştı, Celal Bayar açtı, Menderes, Demirel, Ecevit, Özal, Erdal İnönü açtı, Tansu Çiller, Mesut Yılmaz, Deniz Baykal açtı defalarca.</span></p>

    <p class="duz1" xml:lang="tr"><span class="duz">Tayyip Erdoğan açamadı.</span></p>

    <p class="duz-son-paragraf" xml:lang="tr"><span class="duz">Hiç.</span></p>

    <p class="duz-son-paragraf" xml:lang="tr"><span class="duz">“İzmirli zihniyeti”nin “genetik kodu”dur çünkü Fuar.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt153.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Aynalı çarşı</span></p>

    <p class="duz-son-paragraf" xml:lang="tr"><span class="duz">İngiliz bankası HSBC’nin kredi kartıyla, İngiliz Aviva’dan sigortalı arabama Hopa’da petrol arayan İngiliz BP’den benzin aldım, Çanakkale’ye gidiyorum...</span></p>

    <p class="duz-son-paragraf" xml:lang="tr"><span class="duz">Hava şahane, üstümde İngiliz Marks and Spencer’dan tişörtüm var, İngiliz Cadbury’nin Falım sakızını çiğneyerek, radyoda BBC Türkçe’yi dinliyorum... Gelibolu’dan alınan toprak İngiltere Kraliçesi’nin şövalye nişanı taktığı Cumhurbaşkanımıza verilecekmiş Çankaya Köşkü’nde; ne güzel... Ekonomiden Sorumlu İngiliz vatandaşı Bakanımıza da Anafartalar toprağı verilecek mi acaba diye bekliyorum ama o konuda bi bilgi yok... Kanal değiştiriyorum... Milli manevi değerlerimize önem verdikleri için, televizyonlarını dedesi Çanakkale’de gazetecilik yapmış olan Anzak Murdoch’a satan TGRT FM’e geçiyorum... “Can you feel the rhythm in my heart, the beats going düm tek tek” diyor Hadise... Crazy for you be... Susadım bu arada, İngiliz Tesco’nun satın aldığı Kipa’da duruyorum, İngiliz gazozu Schweppes alıyorum. Bi tane de İngiliz dondurması Algida... Dürülül dürülül, İngiliz Vodafone’um çalıyor... Mustafa Kemal için “millici mahluk” diye yazan Ali Kemal’in torunu Londra Belediye Başkanı törenlere gelecek mi diye sormuştum, çocuklar gelmeyeceğini söylüyor... Kederleniyorum, Tekel’i sattığımız British American Tobacco’nun Samsun’unu tellendiriyorum.</span></p>

    <p class="duz-son-paragraf" xml:lang="tr"><span class="duz">Ve, Çanakkale’deyim.</span></p>

    <p class="duz1" xml:lang="tr"><span class="duz">Marşlar filan çalıyor.</span></p>

    <p class="duz1" xml:lang="tr"><span class="duz">Başbakan kürsüde...</span></p>

    <p class="duz-son-paragraf" xml:lang="tr"><span class="duz">“Geçilmez” diyor.</span></p>

    <p class="duz-son-paragraf" xml:lang="tr"><span class="duz">Yunan bankasının atm’sinden para çekip, İngiliz Shell’den depoyu full’luyorum, İstanbul’a dönüyorum.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt154.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Konya</span></p>

    <p class="duz1" xml:lang="tr"><span class="duz">Kim olursan ol, gel...</span></p>

    <p class="duz1" xml:lang="tr"><span class="duz">Mevlana, başbakanla karşılaşmış.</span></p>

    <p class="duz-son-paragraf" xml:lang="tr"><span class="duz">“Sen gelme” demiş.</span></p>

    <p class="duz1" xml:lang="tr"><span class="duz">Dünyanın en kısa fıkrasıdır.</span></p>

    <p class="duz-son-paragraf" xml:lang="tr"><span class="duz">Ama, Mesnevi gibidir.</span></p>

    <p class="duz1" xml:lang="tr"><span class="duz">Demirel başbakanken, Şeb-i Arus’ta.</span></p>

    <p class="duz1" xml:lang="tr"><span class="duz">Akbulut başbakanken, Şeb-i Arus’ta.</span></p>

    <p class="duz1" xml:lang="tr"><span class="duz">Yılmaz başbakanken, Şeb-i Arus’ta.</span></p>

    <p class="duz1" xml:lang="tr"><span class="duz">Erbakan başbakanken, Şeb-i Arus’ta.</span></p>

    <p class="duz-son-paragraf" xml:lang="tr"><span class="duz">Çiller başbakanken, Şeb-i Arus’ta.</span></p>

    <p class="duz1" xml:lang="tr"><span class="duz">Tayyip Erdoğan başbakan...</span></p>

    <p class="duz-son-paragraf" xml:lang="tr"><span class="duz">Sıra onda.</span></p>

    <p class="duz1" xml:lang="tr"><span class="duz">Demirel’i gören yok Şeb-i Arus’ta.</span></p>

    <p class="duz1" xml:lang="tr"><span class="duz">Akbulut da yok.</span></p>

    <p class="duz1" xml:lang="tr"><span class="duz">Yılmaz da yok.</span></p>

    <p class="duz1" xml:lang="tr"><span class="duz">Erbakan da yok.</span></p>

    <p class="duz-son-paragraf" xml:lang="tr"><span class="duz">Çiller de yok.</span></p>

    <p class="duz1" xml:lang="tr"><span class="duz">Başbakanlığı bıraktıktan sonra gezmeye geleni bile hatırlamıyor Konyalılar!</span></p>

    <p class="duz-son-paragraf" xml:lang="tr"><span class="duz">Japonlar hep orada.</span></p>

    <p class="duz1" xml:lang="tr"><span class="duz">Bu arada...</span></p>

    <p class="duz1" xml:lang="tr"><span class="duz">Demirel başbakanken</span></p>

    <p class="duz1" xml:lang="tr"><span class="duz">Akbulut başbakanken</span></p>

    <p class="duz1" xml:lang="tr"><span class="duz">Çiller başbakanken filan...</span></p>

    <p class="duz-son-paragraf" xml:lang="tr"><span class="duz">Erdoğan yoktu Şeb-i Arus’ta.</span></p>

    <p class="duz-son-paragraf" xml:lang="tr"><span class="duz">Çünkü, başbakanlar değişiyor ama başbakanlara “Mevlana’ya gidelim, ahaliye şirin görünelim” diye akıl veren goygoycu danışmanlar hep aynı.</span></p>

    <p class="duz1" xml:lang="tr"><span class="duz">Halbuki, baksalar arşive...</span></p>

    <p class="duz1" xml:lang="tr"><span class="duz">Mevlana’ya gelip fotoğraf çektiren ve koltuğa kazık çakmayı başaran var mı?</span></p>

    <p class="duz-son-paragraf" xml:lang="tr"><span class="duz">Yok.</span></p>

    <p class="duz-son-paragraf" xml:lang="tr"><span class="duz">Ama, reklam standı zannedilen Mevlana, 737 senedir orada.</span></p>

    <p class="duz1" xml:lang="tr"><span class="duz">Bi defa okusan onu...</span></p>

    <p class="duz1" xml:lang="tr"><span class="duz">Nedenini anlayacaksın.</span></p>

    <p class="duz1" xml:lang="tr"><span class="duz">Bi defa okusan...</span></p>

    <p class="duz-son-paragraf" xml:lang="tr"><span class="duz">Böyle yönetmezsin zaten.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt155.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Dünyanın sonundaki köy</span></p>

    <p class="duz1" xml:lang="tr"><span class="duz">Anadolu’nun göbeği.</span></p>

    <p class="duz1" xml:lang="tr"><span class="duz">Konya’dan vuruyorsun...</span></p>

    <p class="duz1" xml:lang="tr"><span class="duz">Kıvrıla kıvrıla, 120 kilometre.</span></p>

    <p class="duz1" xml:lang="tr"><span class="duz">Patikadan bozma...</span></p>

    <p class="duz1" xml:lang="tr"><span class="duz">Tırışkadan asfalt.</span></p>

    <p class="duz1" xml:lang="tr"><span class="duz">Git, git, varıyorsun nihayetinde.</span></p>

    <p class="duz1" xml:lang="tr"><span class="duz">Yol orada bitiyor!</span></p>

    <p class="duz1" xml:lang="tr"><span class="duz">Başka yöne gidemezsin.</span></p>

    <p class="duz-son-paragraf" xml:lang="tr"><span class="duz">Çıkmaz sokak çünkü.</span></p>

    <p class="duz-son-paragraf" xml:lang="tr"><span class="duz">Dünyanın sonundaki köy.</span></p>

    <p class="duz1" xml:lang="tr"><span class="duz">Hiç bisiklete binmedi o kızlar...</span></p>

    <p class="duz1" xml:lang="tr"><span class="duz">Barbie’leri olmadı.</span></p>

    <p class="duz1" xml:lang="tr"><span class="duz">Yüzmediler.</span></p>

    <p class="duz1" xml:lang="tr"><span class="duz">Sordurdum, Cola satılmıyor.</span></p>

    <p class="duz1" xml:lang="tr"><span class="duz">Baktırdım enkaza...</span></p>

    <p class="duz-son-paragraf" xml:lang="tr"><span class="duz">Nasıl bağlayacaklarını bilmedikleri LPG tankını bağlamışlar ama televizyon yok.</span></p>

    <p class="duz1" xml:lang="tr"><span class="duz">Kuş uçmaz kervan geçmez...</span></p>

    <p class="duz-son-paragraf" xml:lang="tr"><span class="duz">Milli Eğitim’in haberinin olmadığı, Diyanet’in duymadığı, Vali’nin bilmediği, askerin helikopterle geldiği, sora sora zor bulunan yitik bir adrese, hem de yatılı, ne idüğü belirsiz takunyalılara emanet etmişiz, cılız vücutlu narin yürekleri... En değerli varlıklarımızı.</span></p>

    <p class="duz1" xml:lang="tr"><span class="duz">Bi çöktü Kuran kursu binası.</span></p>

    <p class="duz1" xml:lang="tr"><span class="duz">Bi öldüler...</span></p>

    <p class="duz-son-paragraf" xml:lang="tr"><span class="duz">Anca fark ettik, yaşadıklarını.</span></p>

    <p class="duz-son-paragraf" xml:lang="tr"><span class="duz">Ve, sonra uzaylılar geldi...</span></p>

    <p class="duz1" xml:lang="tr"><span class="duz">Dijital kameraları, uydu çanağı taşıyan canlı yayın araçları, cep telefonları, laptopları, 4x4’leri, gece karanlığını gündüze çeviren devasa projektörleriyle... Uzaylılar geldi.</span></p>

    <p class="duz-son-paragraf" xml:lang="tr"><span class="duz">Son dakika bilgilerini aktardılar, dünyanın sonundaki köyden.</span></p>

    <p class="duz1" xml:lang="tr"><span class="duz">Öbür uzaylılar evlerindeydi.</span></p>

    <p class="duz1" xml:lang="tr"><span class="duz">Seyrettiler...</span></p>

    <p class="duz1" xml:lang="tr"><span class="duz">Şükrettiler uzaylı olduklarına.</span></p>

    <p class="duz1" xml:lang="tr"><span class="duz">Bitince, zapladılar...</span></p>

    <p class="duz1" xml:lang="tr"><span class="duz">Elâlemin Phoenix’i Mars’ta su bulmuş.</span></p>

    <p class="duz-son-paragraf" xml:lang="tr"><span class="duz">Onu seyrettiler.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt156.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Kayseri, Edirne, Manisa...</span></p>

    <p class="duz1" xml:lang="tr"><span class="duz">Hâlâ şu soruluyor:</span></p>

    <p class="duz-son-paragraf" xml:lang="tr"><span class="duz">“Konya’daki bina niye çöktü?”</span></p>

    <p class="duz-son-paragraf" xml:lang="tr"><span class="duz">Hızlı tren ilk virajda niye uçtuysa, ondan çöktü... İzmir’in çeşmelerinden niye arsenik akıyorsa, Aksaray’da ahali niye ishal olduysa, katarakt ameliyatı için yatırdıkları kadıncağızın niye rahmini aldılarsa, ondan... Konya’da Zümrüt Apartmanı’nın durup dururken çökmesini pek dert etmediysen, aynı Konya’da Kuran kursunun çökmesine niye takılıyorsun? Kayseri’de hafız yurdu durup dururken çöktüğünde üzerinde durmuş muydun? İSKİ çukurunda niye can verdiyse o minik kız, Edirne’de, Manisa’da, Kayseri’de, İstanbul’da doğar doğmaz niye öldüyse 22 bebeğimiz, ondan öldü bu kızlarımız... Davutpaşa’da boya atölyesi niye patladıysa, Tuzla’da niye patır patırsa, ondan çöktü... Antalya’da köpük partisi yaparken niye çarpıldılarsa, meşaleden alev püskürtme şovu yaparken niye yaktılarsa seyircileri, Alanya’da niye battıysa kaptan yerine aşçının kullandığı gezi teknesi, ondan... Mecidiyeköy’de sondaj kazısı yaparken 60 santimlik beton metro tavanını niye deldilerse, Gaziosmanpaşa’da elektrik tellerini kopartan kepçe operatörü “hop mop” demeye kalmadan niye doğalgaz borusunu delip mahalleyi havaya uçurduysa, iki santim yağmur yağdığında evini niye su basıyorsa, ondan çöktü o bina... Dünyanın en mülayim hayvanı koyunu keserken –hem de bağlıyken– kendi bileğini niye kesiyorsa milletimiz, ondan... Türkiye’den Polonya’ya giden yolcu uçağımız koordinatları karıştırıp sivil havalimanı yerine 15 kilometre uzaktaki askeri havalimanına iniyorsa, bina çökmesinin neresi şaşırtıcı? Ankara OSTİM’deki kaçak mazot fabrikası niye patladıysa... Alt tarafı Yenikapı’dan Avşa’ya giden deniz otobüsü koskoca Marmara’da geçecek yer kalmamış gibi demirlemiş halde duran şilebe harss diye giriyorsa, Kadıköy-Karaköy vapuru Eminönü-Üsküdar vapuruna bindiriyorsa kafadan, Pendik’ten yola çıkan “Recep Tayyip Erdoğan” isimli teknoloji harikası feribot duramayıp Yalova iskelesine patlatıyorsa, sen hâlâ nesini merak ediyorsun ki çöken binanın?</span></p>

    <p class="duz-son-paragraf" xml:lang="tr"><span class="duz">Takdiri ilahi de, geç.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt157.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Mardin</span></p>

    <p class="duz-son-paragraf" xml:lang="tr"><span class="duz">Aileden Sorumlu Bakanımız, Mardin’in Bilge Köyü’nde yaşanan facianın tekrarlanmaması için, olaya “bilimsel” yaklaşmak gerektiğini söylemiş.</span></p>

    <p class="duz-son-paragraf" xml:lang="tr"><span class="duz">Ben bi bilimsel yaklaşayım...</span></p>

    <p class="duz-son-paragraf" xml:lang="tr"><span class="duz">TÜBİTAK Bilgi Teknolojileri ve Elektronik Araştırma Enstitüsü, İngiltere’deki Surrey Üniversitesi’nin Satellite Technology Enstitüsü’yle işbirliği yaparak, ODTÜ’deki TÜBİTAK Uzay Teknolojileri Araştırma Enstitüsü’nde, tamamen Türk mühendislerin tasarımıyla, Rasat isimli uydumuzun üretimine başladı. Tayfsal, pankromatik ve radyometrik çözünürlükle, stereoskopik görme yeteneği olan, pushbroom optik görüntüleyiciye sahip uydumuz, 700 kilometre yükseklikte, uzayda, dünyanın yörüngesine oturarak, güneşe eşzamanlı dairesel yol izleyip, üç boyutlu simülasyonlar yapacak... 1 bölü 25 bin ölçekli haritaların oluşturulması için görüntü toplayacak olan uydumuza, sistem yöneticisi olarak monte edilen, spacewire veriyolu kullanabilen uçuş bilgisayarının adı ne?</span></p>

    <p class="duz-son-paragraf" xml:lang="tr"><span class="duz">Bilge.</span></p>

    <p class="duz-son-paragraf" xml:lang="tr"><span class="duz">Hem vallahi, hem billahi.</span></p>

    <p class="duz-son-paragraf" xml:lang="tr"><span class="duz">On bin yıldır Mardin’de duran Bilge Köyü’nü görmek için ne yapıyormuşuz yani?</span></p>

    <p class="duz1" xml:lang="tr"><span class="duz">Tayfsal, pankromatik filan.</span></p>

    <p class="duz-son-paragraf" xml:lang="tr"><span class="duz">Spacewire aynı zamanda.</span></p>

    <p class="duz-son-paragraf" xml:lang="tr"><span class="duz">700 kilometre uzaydan.</span></p>

    <p class="duz-son-paragraf" xml:lang="tr"><span class="duz">Fikir kabızları zorlanır ama Türkiye’de köşe yazmak için o kadar ıkınmaya gerek yoktur... Gelişmiş ülkelerin “hayat” adını verdiği kavram, bizim ülkemizde, Aziz Nesin öykülerinden, Levent Kırca parodilerinden ibarettir.</span></p>

    <p class="duz1" xml:lang="tr"><span class="duz">Ve, sizin mizah dergisi sandığınız, Leman’ın Penguen’in size anlatmaya çalıştığı budur.</span></p>

    <p class="duz1" xml:lang="tr"><span class="duz">Bazen de...</span></p>

    <p class="duz-son-paragraf" xml:lang="tr"><span class="duz">Kaderin kozmik cilvesidir.</span></p>

    <p class="duz-son-paragraf" xml:lang="tr"><span class="duz">Koltuğa oturduğu gün, tarihin en büyük aile faciasının yaşandığı ülkemin, “Bakan olduğumu televizyondan öğrendim” diyen Aileden Sorumlu Bakanı, taaa 17 sene önce kendi çocuğuna ne isim koymuş biliyor musunuz? Bilge.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt158.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Batman</span></p>

    <p class="duz1" xml:lang="tr"><span class="duz">Obama’ya sormuşlar...</span></p>

    <p class="duz1" xml:lang="tr"><span class="duz">Kahramanınız kim?</span></p>

    <p class="duz1" xml:lang="tr"><span class="duz">“Batman” demiş.</span></p>

    <p class="duz1" xml:lang="tr"><span class="duz">Rakibi McCain’e sormuşlar...</span></p>

    <p class="duz1" xml:lang="tr"><span class="duz">Kahramanınız kim?</span></p>

    <p class="duz-son-paragraf" xml:lang="tr"><span class="duz">“Batman” demiş.</span></p>

    <p class="duz1" xml:lang="tr"><span class="duz">Biri siyah, biri beyaz.</span></p>

    <p class="duz1" xml:lang="tr"><span class="duz">Biri Cumhuriyetçi, biri Demokrat.</span></p>

    <p class="duz1" xml:lang="tr"><span class="duz">Biri genç, biri yaşlı.</span></p>

    <p class="duz1" xml:lang="tr"><span class="duz">Fikirleri taban tabana zıt.</span></p>

    <p class="duz1" xml:lang="tr"><span class="duz">Uzlaştıkları tek konu var:</span></p>

    <p class="duz-son-paragraf" xml:lang="tr"><span class="duz">“Batman.”</span></p>

    <p class="duz-son-paragraf" xml:lang="tr"><span class="duz">Hani şu, geceleri ortaya çıkan, maskeli, pelerinli, acayip otomobili olan arkadaş...</span></p>

    <p class="duz-son-paragraf" xml:lang="tr"><span class="duz">Üşenmedim, Batman’ı aradım!</span></p>

    <p class="duz-son-paragraf" xml:lang="tr"><span class="duz">Batman Gazeteciler Cemiyeti Başkanı Arif Arslan’a sordum: “Ne düşünüyorsunuz bu konuda?”</span></p>

    <p class="duz-son-paragraf" xml:lang="tr"><span class="duz">Hesapta, Batman’da sinema var mı, Batman filmi Batman’da oynadı mı, elâlem neyle uğraşıyor biz neyle uğraşıyoruz filan gibi “sosyal içerikli” yazı ayarlayacağız...</span></p>

    <p class="duz1" xml:lang="tr"><span class="duz">Arif dedi ki:</span></p>

    <p class="duz-son-paragraf" xml:lang="tr"><span class="duz">“Abi, Batman Belediye Başkanı, Batman filmini mahkemeye vermeye hazırlanıyor!”</span></p>

    <p class="duz1" xml:lang="tr"><span class="duz">?</span></p>

    <p class="duz1" xml:lang="tr"><span class="duz">?</span></p>

    <p class="duz1" xml:lang="tr"><span class="duz">?</span></p>

    <p class="duz1" xml:lang="tr"><span class="duz">?</span></p>

    <p class="duz1" xml:lang="tr"><span class="duz">8-10 saniye kalakaldım...</span></p>

    <p class="duz-son-paragraf" xml:lang="tr"><span class="duz">“Nası yani?” dedim.</span></p>

    <p class="duz1" xml:lang="tr"><span class="duz">Arif anlattı:</span></p>

    <p class="duz-son-paragraf" xml:lang="tr"><span class="duz">“Batman Belediye Başkanı’na göre, dünyada bi tane Batman var... Açın haritaları, ansiklopedileri bakın, diyor Batman Belediye Başkanı, orijinali biziz, marka da bizim... Bizim adımızı kullanarak para kazandıklarını, bizim avucumuzu yaladığımızı düşünüyor. Bu nedenle, Batman’ın yapımcısını mahkemeye verecek, tazminat talep edecek!”</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt159.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Ankara</span></p>

    <p class="duz1" xml:lang="tr"><span class="duz">Kravat sevmem.</span></p>

    <p class="duz1" xml:lang="tr"><span class="duz">Dün “over doz” yaşadım.</span></p>

    <p class="duz1" xml:lang="tr"><span class="duz">50 tanesiyle birlikteydim.</span></p>

    <p class="duz1" xml:lang="tr"><span class="duz">50 kravatlı adam.</span></p>

    <p class="duz1" xml:lang="tr"><span class="duz">43’ü bıyıklı.</span></p>

    <p class="duz1" xml:lang="tr"><span class="duz">Üstelik...</span></p>

    <p class="duz1" xml:lang="tr"><span class="duz">Hepsi siyaset konuşuyor.</span></p>

    <p class="duz-son-paragraf" xml:lang="tr"><span class="duz">Saatlerce!</span></p>

    <p class="duz-son-paragraf" xml:lang="tr"><span class="duz">Kolayca tahmin edebileceğiniz gibi, Ankara’dayım... Bir kokteylde.</span></p>

    <p class="duz-son-paragraf" xml:lang="tr"><span class="duz">Sayın Adalet Bakanı oradaydı, sayın İçişleri Bakanı oradaydı, sayın Orman Bakanı oradaydı, sayın Turizm Bakanı oradaydı, sayın milletvekilleri, sayın valiler oradaydı...</span></p>

    <p class="duz1" xml:lang="tr"><span class="duz">Başka sayınlar da vardı.</span></p>

    <p class="duz1" xml:lang="tr"><span class="duz">Aklımda kalmadı.</span></p>

    <p class="duz-son-paragraf" xml:lang="tr"><span class="duz">Peçeteye yazdım isimlerini, unutmayayım diye... Peçeteyi kaybettim. Hakikaten içime fenalıklar geldi, daraldım. Dayanamadım, garsonu yakaladım... “Sayın Jack Daniel’s burada mı?” dedim. Uyanık çocuktu... Getirdi. Bol buzlu. Sonra sayın Johnnie Walker’la sohbet ettim. Nispeten, katlanılır hale geldi ortam.</span></p>

    <p class="duz1" xml:lang="tr"><span class="duz">Neyse...</span></p>

    <p class="duz1" xml:lang="tr"><span class="duz">Ankara’yla ilgili olarak anlatmak istediğim bu değil tabii ki... Başka.</span></p>

    <p class="duz-son-paragraf" xml:lang="tr"><span class="duz">Çünkü, kokteyl ortamlarından çok daha enteresan bir durum var burada.</span></p>

    <p class="duz1" xml:lang="tr"><span class="duz">İstanbul’dan Ankara’ya günde kaç uçak geliyor biliyor musunuz?</span></p>

    <p class="duz1" xml:lang="tr"><span class="duz">27.</span></p>

    <p class="duz1" xml:lang="tr"><span class="duz">Her gün 27 uçak.</span></p>

    <p class="duz1" xml:lang="tr"><span class="duz">İki sene önce, İstanbul’dan Ankara’ya gelen uçak sayısı, 14 falandı.</span></p>

    <p class="duz-son-paragraf" xml:lang="tr"><span class="duz">İkiye katlanmış iki senede.</span></p>

    <p class="duz1" xml:lang="tr"><span class="duz">Peki, İstanbul, İzmir, Adana, Van, Urfa, Antalya, Trabzon, Kars, Gaziantep, Erzurum, Elazığ, Erzincan ve Malatya’dan toplam kaç uçak seferi var Ankara’ya?</span></p>

    <p class="duz1" xml:lang="tr"><span class="duz">89.</span></p>

    <p class="duz1" xml:lang="tr"><span class="duz">Her gün.</span></p>

    <p class="duz1" xml:lang="tr"><span class="duz">Kaba hesap, 150’şer kişi taşısa bir uçak...</span></p>

    <p class="duz1" xml:lang="tr"><span class="duz">13 bin 350 kişi yapar.</span></p>

    <p class="duz1" xml:lang="tr"><span class="duz">Ve çoğu işadamı, işkadını.</span></p>

    <p class="duz1" xml:lang="tr"><span class="duz">Bavul bile yok ellerinde.</span></p>

    <p class="duz1" xml:lang="tr"><span class="duz">Birer bond çanta. Laptop. Cep telefonu.</span></p>

    <p class="duz-son-paragraf" xml:lang="tr"><span class="duz">Belli ki günübirlik geliyor çoğu...</span></p>

    <p class="duz-son-paragraf" xml:lang="tr"><span class="duz">Türkiye’nin ayvayı yediğinin resmidir bu.</span></p>

    <p class="duz1" xml:lang="tr"><span class="duz">Neden derseniz...</span></p>

    <p class="duz1" xml:lang="tr"><span class="duz">Ankara, turizm merkezi değil.</span></p>

    <p class="duz1" xml:lang="tr"><span class="duz">Ankara, sanayi merkezi değil.</span></p>

    <p class="duz1" xml:lang="tr"><span class="duz">Ankara, finans merkezi değil.</span></p>

    <p class="duz-son-paragraf" xml:lang="tr"><span class="duz">Neden geliyor her gün 89 uçak dolusu işadamı, işkadını Ankara’ya?</span></p>

    <p class="duz-son-paragraf" xml:lang="tr"><span class="duz">Türkiye’nin göbeği, her zamankinden çok daha fazla bağlandı Ankara’ya... Ondan.</span></p>

    <p class="duz-son-paragraf" xml:lang="tr"><span class="duz">“Merkezi yapılanmanın önüne geçeceğiz. Yerinden yönetimi güçlendireceğiz. Devlet kesesinden geçinenlerin hortumunu keseceğiz... Siyasetin ve bürokrasinin ekonomi üzerindeki gücünü azaltacağız” dediler... Tam tersini yaptılar.</span></p>

    <p class="duz1" xml:lang="tr"><span class="duz">“Musluk” burada ey ahali.</span></p>

    <p class="duz1" xml:lang="tr"><span class="duz">İş yapmak istiyorsan...</span></p>

    <p class="duz1" xml:lang="tr"><span class="duz">İş kapmak istiyorsan...</span></p>

    <p class="duz1" xml:lang="tr"><span class="duz">İş büyütmek istiyorsan...</span></p>

    <p class="duz1" xml:lang="tr"><span class="duz">Ankara’ya gelmek zorundasın.</span></p>

    <p class="duz1" xml:lang="tr"><span class="duz">Hem de her zamankinden fazla.</span></p>

    <p class="duz-son-paragraf" xml:lang="tr"><span class="duz">Cümleten hayırlı uçuşlar...</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt160.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Isparta</span></p>

    <p class="duz1" xml:lang="tr"><span class="duz">Isparta’da yaptım askerliğimi...</span></p>

    <p class="duz1" xml:lang="tr"><span class="duz">300 Spartalı’daki Sparta değil ama.</span></p>

    <p class="duz-son-paragraf" xml:lang="tr"><span class="duz">Bizim Isparta.</span></p>

    <p class="duz1" xml:lang="tr"><span class="duz">Davras Dağı vardır orada...</span></p>

    <p class="duz1" xml:lang="tr"><span class="duz">Davraz der, ahali.</span></p>

    <p class="duz1" xml:lang="tr"><span class="duz">Heybetlidir... Başı dumanlı.</span></p>

    <p class="duz1" xml:lang="tr"><span class="duz">Ağustos’ta bile karlıdır zirvesi.</span></p>

    <p class="duz1" xml:lang="tr"><span class="duz">Nöbet tuttum eteklerinde, aylarca.</span></p>

    <p class="duz1" xml:lang="tr"><span class="duz">Suyu, buz.</span></p>

    <p class="duz1" xml:lang="tr"><span class="duz">Havası, testere.</span></p>

    <p class="duz1" xml:lang="tr"><span class="duz">Isparta’nın içi 1-2 dereceyken, Davras’ın kıyısı eksi 18 bile olur... Kulakların ayazdan yanar, soyulur, muz gibi... Burnunu hissedemezsin, donar. Erkek adam ruj sürer mi? Sürer arkadaş... Pavyon gülleri gibi kat kat parlatıcı sürerdik dudaklarımıza, korusun, çatır çatır kanamasın diye. Üç tane eldiven giyerdik, üst üste. Eller olur, tenis raketi kadar... İstersen giyme, yapışsın G3 parmaklarına.</span></p>

    <p class="duz1" xml:lang="tr"><span class="duz">Ayaklar desen...</span></p>

    <p class="duz1" xml:lang="tr"><span class="duz">Çift keçeye rağmen, kütük.</span></p>

    <p class="duz1" xml:lang="tr"><span class="duz">İçinde zaten uzun don!</span></p>

    <p class="duz1" xml:lang="tr"><span class="duz">Böyle beklerdik Davras’ı.</span></p>

    <p class="duz1" xml:lang="tr"><span class="duz">O nedenle...</span></p>

    <p class="duz-son-paragraf" xml:lang="tr"><span class="duz">Gecenin kör karanlığında 3-5’i devralmaya giderken, şakalaşırdık arkadaşlarla... “Aman gözümüzü dört açalım da, dağı götürmesinler” derdik.</span></p>

    <p class="duz-son-paragraf" xml:lang="tr"><span class="duz">Ve, şaka gerçek oldu!</span></p>

    <p class="duz1" xml:lang="tr"><span class="duz">Davras’ı götürmeye çalışıyorlar...</span></p>

    <p class="duz1" xml:lang="tr"><span class="duz">Fransızlar talip olmuş.</span></p>

    <p class="duz1" xml:lang="tr"><span class="duz">Neden?</span></p>

    <p class="duz-son-paragraf" xml:lang="tr"><span class="duz">Ski yaptırmak için.</span></p>

    <p class="duz1" xml:lang="tr"><span class="duz">Aslında şaşırdım desem, yalan olur...</span></p>

    <p class="duz1" xml:lang="tr"><span class="duz">Fabrikalarını, limanlarını, bankalarını, arsalarını satarsan...</span></p>

    <p class="duz-son-paragraf" xml:lang="tr"><span class="duz">E dağını da ister adam.</span></p>

    <p class="duz1" xml:lang="tr"><span class="duz">Şimdi diyebilirsiniz ki...</span></p>

    <p class="duz-son-paragraf" xml:lang="tr"><span class="duz">“Ne var yani bunda... Hem güzel güzel turistik tesisler kuracaklar, hem de memleket para kazanacak.”</span></p>

    <p class="duz1" xml:lang="tr"><span class="duz">Bu da bir fikir tabii...</span></p>

    <p class="duz1" xml:lang="tr"><span class="duz">Ama bildiğim kadarıyla, henüz Uludağ’ı satmadık...</span></p>

    <p class="duz1" xml:lang="tr"><span class="duz">Palandöken’i de satmadık.</span></p>

    <p class="duz1" xml:lang="tr"><span class="duz">Oralarda gayet güzel yapılıyor ski.</span></p>

    <p class="duz-son-paragraf" xml:lang="tr"><span class="duz">Davras’ta da kendi kendimize, kendi paramızla-işgücümüzle yapabiliriz pekâlâ.</span></p>

    <p class="duz-son-paragraf" xml:lang="tr"><span class="duz">İlla el ski’sine gerek yok yani.</span></p>

    <p class="duz1" xml:lang="tr"><span class="duz">Demem o ki...</span></p>

    <p class="duz1" xml:lang="tr"><span class="duz">Oraları beklemiş biri olarak yazıyorum.</span></p>

    <p class="duz1" xml:lang="tr"><span class="duz">Ya dokunmayın Davras’ıma...</span></p>

    <p class="duz-son-paragraf" xml:lang="tr"><span class="duz">Ya da çekin o nöbetçileri oradan, boşu boşuna dikilmesin çocuklar, dağımızı götürmesinler diye.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt161.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Moskovantalya</span></p>

    <p class="duz-son-paragraf" xml:lang="tr"><span class="duz">Antalya’daki otellerde neredeyse hiç Türk olmadığını; ağzına kadar Rus’la dolu olduğunu uzuuuun uzun anlatmaktansa... Kısaca “seçim olsa, Putin kazanır” dedim, geçenlerde.</span></p>

    <p class="duz1" xml:lang="tr"><span class="duz">Biri mesaj atmış...</span></p>

    <p class="duz-son-paragraf" xml:lang="tr"><span class="duz">“Sen ne biçim gazetecisin, turist Ruslar’ın oy hakkı mı var?” diye soruyor!</span></p>

    <p class="duz-son-paragraf" xml:lang="tr"><span class="duz">E tabii, zekâ seviyesi bu olunca, korkarım, gün gelir hakikaten Putin bile kazanır.</span></p>

    <p class="duz1" xml:lang="tr"><span class="duz">Neyse...</span></p>

    <p class="duz-son-paragraf" xml:lang="tr"><span class="duz">İstanbul’dan bindik THY uçağına... Oturduk. Sonra indik. Çünkü bindikten 20 dakika sonra, 1.5 saat rötar olduğunu söyledi pilot... Döndük salona. Vakit geçirmek için bir şeyler içelim dedik. 2 soda, 1 portakal suyu, 45 lira... Ben iddia ediyorum... THY’nin sahibi olacağına, havalimanında büfen olsun, daha karlı... Homur homur homurdanırken, anons geldi. Gene doluştuk uçağa. Tekerlekler kesildiğinde, rötar 2 saati aşmıştı. Buna da şükür... Apronda deve kesen belediye otobüsçülerine THY’yi emanet edersen, uçtuğuna şükret.</span></p>

    <p class="duz-son-paragraf" xml:lang="tr"><span class="duz">İndik Antalya’ya... Taksi. Girdik otele. Kapıda bir kız... Üstünde, Antep yöresine ait folklorik bir kıyafet... Hesapta, yerel hoşluk ayarlamışlar ama Antalya yöresini denk getirememişler!</span></p>

    <p class="duz1" xml:lang="tr"><span class="duz">“Merhaba” dedik.</span></p>

    <p class="duz1" xml:lang="tr"><span class="duz">“Hujgeldınız” dedi.</span></p>

    <p class="duz1" xml:lang="tr"><span class="duz">Yer, Antalya...</span></p>

    <p class="duz1" xml:lang="tr"><span class="duz">Kıyafet, Antep...</span></p>

    <p class="duz1" xml:lang="tr"><span class="duz">Kız, Rus.</span></p>

    <p class="duz1" xml:lang="tr"><span class="duz">“Eyvah” dedim eşime...</span></p>

    <p class="duz-son-paragraf" xml:lang="tr"><span class="duz">“Galiba biz havadayken, Antalya’yı kökünden Ruslar’a sattılar...”</span></p>

    <p class="duz1" xml:lang="tr"><span class="duz">AKP çünkü bu.</span></p>

    <p class="duz-son-paragraf" xml:lang="tr"><span class="duz">Satar mı, satar.</span></p>

    <p class="duz-son-paragraf" xml:lang="tr"><span class="duz">Malum, eskiden sadece resepsiyonda Rus çalışırdı. İpin ucu kaçmış... Garsondan barmene, spor hocasından animatöre, alayı Rus... “Zıbgniev dobırlıçski” falan diye konuşuyorlar kendi aralarında, tek kelime anlamıyorsun... SPA’daki masajcılar zaten Bali’li... Gece gösterisi yapanlar, Çinli, Ukraynalı, Brezilyalı... “İstihdam” yarattığımız Türkler, bahçıvan ve plajda havlu topluyor! 85 derece, güneşin alnı kabağında bi tek bizim garibanlar çalışıyor. Öbürleri klimalı.</span></p>

    <p class="duz1" xml:lang="tr"><span class="duz">Uzatmayayım, attık bavulları...</span></p>

    <p class="duz1" xml:lang="tr"><span class="duz">Doooğru havuza.</span></p>

    <p class="duz-son-paragraf" xml:lang="tr"><span class="duz">Tatiana orada, Natasha orada, Elena orada... Ama, öyle yan gözle falan bakmak yok. Çünkü Boris de orada, İgor da orada... Üstelik, arkadaşlar bildiğin yarma... En ufak tefeği, Mehmet Okur gibi... Yani, günü bittiğinde, “çıkmıyorum ulan odadan” dese, “canın sağolsun abi” demekten başka çare yok.</span></p>

    <p class="duz1" xml:lang="tr"><span class="duz">Gazeteciyiz ya, dayanamadım...</span></p>

    <p class="duz1" xml:lang="tr"><span class="duz">Yakaladım müdürü.</span></p>

    <p class="duz1" xml:lang="tr"><span class="duz">Her ihtimale karşı, sordum önce...</span></p>

    <p class="duz1" xml:lang="tr"><span class="duz">– Birader Türk müsün?</span></p>

    <p class="duz1" xml:lang="tr"><span class="duz">– Türk’üm...</span></p>

    <p class="duz1" xml:lang="tr"><span class="duz">– Hay gözünün yağını yiyim, gel iki laf edelim, Türkçe’yi unutacağız bu gidişle.</span></p>

    <p class="duz-son-paragraf" xml:lang="tr"><span class="duz">Oturduk... Anlattı.</span></p>

    <p class="duz1" xml:lang="tr"><span class="duz">– Bu yaz, vaziyet çok daha vahim...</span></p>

    <p class="duz1" xml:lang="tr"><span class="duz">– Niye?</span></p>

    <p class="duz1" xml:lang="tr"><span class="duz">Devam etti...</span></p>

    <p class="duz-son-paragraf" xml:lang="tr"><span class="duz">– Yabancıya 35 Euro’ya oda veriyoruz. Geçen sene de 35 Euro’ya veriyorduk... Sıfır zam. Zam yaparsan, gelmiyorlar. Lira’ya çevir, 60 lira filan. Türk’e aynı odayı, geçen sene 125 liraya veriyorduk, bu sene 185 liraya veriyoruz. Yani bir Türk, geçen sene 2 katı ödüyordu, bu sene 3 katı ödüyor. Yabancıya zam yapmamak için, kendi vatandaşımızı kazıklıyoruz.</span></p>

    <p class="duz-son-paragraf" xml:lang="tr"><span class="duz">O kadar açık konuştu ki, “resmen keriz yerine konduğum” halde, kendisini affettim. O da, bu iyiniyetim karşılığında, Almanya ve Rusya üzerinden nasıl ucuza rezervasyon yapabileceğimi öğretti... Ödeştik.</span></p>

    <p class="duz1" xml:lang="tr"><span class="duz">Turizm politikamız, işte bu...</span></p>

    <p class="duz-son-paragraf" xml:lang="tr"><span class="duz">Parası olan vatandaşını kazıklayacaksın, paraya ihtiyacı olan vatandaşını da en ağır işlerde çalıştıracaksın... Milletin vergilerini, teşvik olarak dağıtıp, önce dünyanın en lüks tesislerini yapacaksın, sonra da bedavaya yakın fiyatlarla yabancıya sunacaksın.</span></p>

    <p class="duz-son-paragraf" xml:lang="tr"><span class="duz">Bu nedenle diyorum ki, “Antalya’da seçimi Vladimir Putin kazanır, Angela Merkel de 4 milletvekili çıkarır...”</span></p>

    <p class="duz1" xml:lang="tr"><span class="duz">Hatta çıkarmalı!</span></p>

    <p class="duz1" xml:lang="tr"><span class="duz">Çünkü biz devamlı seçim yapıyoruz, haklarımızı savunsunlar diye, tatil bölgelerinden milletvekili çıkarıyoruz da, n’oluyor?</span></p>

    <p class="duz1" xml:lang="tr"><span class="duz">Rus’a yarıyor... Alman’a yarıyor...</span></p>

    <p class="duz1" xml:lang="tr"><span class="duz">Bize gram faydası yok.</span></p>

    <p class="duz1" xml:lang="tr"><span class="duz">O zaman, neden illa milletvekili seçeceğiz diye ısrar ediyoruz ki?</span></p>

    <p class="duz1" xml:lang="tr"><span class="duz">Bırakalım, adamlar kimi istiyorsa, onu seçsin, nasıl istiyorsa, öyle yönetsin...</span></p>

    <p class="duz-son-paragraf" xml:lang="tr"><span class="duz">Sonuçta, bizim memleketimizde, onların istediği olmuyor mu?</span></p>

    <p class="duz-son-paragraf" xml:lang="tr"><span class="duz">Not: Deveciler, dönüşte de 1.5 saat rötar yaptı.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt162.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Ak’saray</span></p>

    <p class="duz1" xml:lang="tr"><span class="duz">Baba tarafından Aksaraylıyım.</span></p>

    <p class="duz1" xml:lang="tr"><span class="duz">İstanbul Aksaray değil...</span></p>

    <p class="duz1" xml:lang="tr"><span class="duz">Plakası olan.</span></p>

    <p class="duz-son-paragraf" xml:lang="tr"><span class="duz">Orijinal Aksaray.</span></p>

    <p class="duz-son-paragraf" xml:lang="tr"><span class="duz">Haliyle, telefon üstüne telefon geliyor baba ocağından: “Yeğenim, memleket hastanelik oldu, zahmet edip tek satır yazmıyorsun, ayıptır!”</span></p>

    <p class="duz-son-paragraf" xml:lang="tr"><span class="duz">Yazayım...</span></p>

    <p class="duz1" xml:lang="tr"><span class="duz">Binlerce kişi hastanede orada.</span></p>

    <p class="duz1" xml:lang="tr"><span class="duz">İshalden.</span></p>

    <p class="duz-son-paragraf" xml:lang="tr"><span class="duz">Belli ki, suya kanalizasyon karıştı.</span></p>

    <p class="duz1" xml:lang="tr"><span class="duz">Belediye “spekülasyon” diyor.</span></p>

    <p class="duz1" xml:lang="tr"><span class="duz">Valilik psikolojik olduğunu söylüyor.</span></p>

    <p class="duz-son-paragraf" xml:lang="tr"><span class="duz">Sağlık Müdürü “grip” teşhisi koydu!</span></p>

    <p class="duz-son-paragraf" xml:lang="tr"><span class="duz">Bakıyorum, belediye seçiminin sonuçlarına... “Ak”saray yüzde 44 oy vermiş “Ak” Parti’ye... Genel seçimin sonuçlarına bakıyorum... “Ak”saray yüzde 64 oy vermiş “Ak” Parti’ye...</span></p>

    <p class="duz1" xml:lang="tr"><span class="duz">Pancarı geberttiler.</span></p>

    <p class="duz1" xml:lang="tr"><span class="duz">Haciz yağıyor...</span></p>

    <p class="duz1" xml:lang="tr"><span class="duz">Gübreye bindi.</span></p>

    <p class="duz1" xml:lang="tr"><span class="duz">Mazota bindi.</span></p>

    <p class="duz1" xml:lang="tr"><span class="duz">Tarlalar sürülemiyor.</span></p>

    <p class="duz-son-paragraf" xml:lang="tr"><span class="duz">İzlenen IMF politikalarının en büyük mağdurlarından biridir, Aksaray.</span></p>

    <p class="duz-son-paragraf" xml:lang="tr"><span class="duz">Ama önce yüzde 44 oy verdiler, sonra, izlenen politikaları o kadar beğendiler ki, verdikleri oyu yüzde 64’e çıkardılar... Şimdi, hastanede ağlıyorlar.</span></p>

    <p class="duz1" xml:lang="tr"><span class="duz">Dolayısıyla, teşhisim şu:</span></p>

    <p class="duz1" xml:lang="tr"><span class="duz">“İdrak” yolları enfeksiyonu olabilir!</span></p>

    <p class="duz-son-paragraf" xml:lang="tr"><span class="duz">Bi de ona baktırın.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt163.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Malatya</span></p>

    <p class="duz1" xml:lang="tr"><span class="duz">Pazartesileri zordur.</span></p>

    <p class="duz1" xml:lang="tr"><span class="duz">Ne yazsak?</span></p>

    <p class="duz-son-paragraf" xml:lang="tr"><span class="duz">Birkaç konu var aslında...</span></p>

    <p class="duz1" xml:lang="tr"><span class="duz">Misal...</span></p>

    <p class="duz1" xml:lang="tr"><span class="duz">Alta-üste kafayı takan Başbakan, “ABD’de zenci sporcu, ABD bayrağı altında gözleri yaşararak madalya alıyor. Bizim eksiğimiz bu...” demiş.</span></p>

    <p class="duz-son-paragraf" xml:lang="tr"><span class="duz">Elvan sarışın çünkü...</span></p>

    <p class="duz1" xml:lang="tr"><span class="duz">Ya da ne bileyim...</span></p>

    <p class="duz1" xml:lang="tr"><span class="duz">CIA uçağı gelmiş İstanbul’a..</span></p>

    <p class="duz1" xml:lang="tr"><span class="duz">Zannedersin UFO geldi.</span></p>

    <p class="duz1" xml:lang="tr"><span class="duz">Bir haftadır herkes hayret içinde.</span></p>

    <p class="duz1" xml:lang="tr"><span class="duz">Gazetelerde manşet.</span></p>

    <p class="duz1" xml:lang="tr"><span class="duz">İncirlik, Pakistan üssü demek ki...</span></p>

    <p class="duz-son-paragraf" xml:lang="tr"><span class="duz">Oraya inip kalkanlar da kelaynak.</span></p>

    <p class="duz-son-paragraf" xml:lang="tr"><span class="duz">Ama benim böyle “global” konulara kafam pek basmaz. Onun için “lokal” bi şey yazayım.</span></p>

    <p class="duz-son-paragraf" xml:lang="tr"><span class="duz">“Malatya ishal oldu” mesela...</span></p>

    <p class="duz-son-paragraf" xml:lang="tr"><span class="duz">Peklik çekene Malatya kayısısı yedirirler diye bilirdik... Meğer maharet kayısıda değilmiş... Belediye suyu içen, acilen acil servise!</span></p>

    <p class="duz1" xml:lang="tr"><span class="duz">6 bin kişi hastanelik. Şimdilik.</span></p>

    <p class="duz1" xml:lang="tr"><span class="duz">Allah’tan Malatya Sağlık Müdürü yüreklere su serpmiş, “yatak sorunumuz yok...”</span></p>

    <p class="duz-son-paragraf" xml:lang="tr"><span class="duz">Malum, yatak birebirdir ishale...</span></p>

    <p class="duz1" xml:lang="tr"><span class="duz">Peki nasıl olmuş bu iş?</span></p>

    <p class="duz1" xml:lang="tr"><span class="duz">İddia şu:</span></p>

    <p class="duz-son-paragraf" xml:lang="tr"><span class="duz">“Bir kavşağa yapılan alt geçit çalışması sırasında, boruları çatlattılar, kanalizasyon içme suyuna karıştı...”</span></p>

    <p class="duz1" xml:lang="tr"><span class="duz">Kavşağın adı ne?</span></p>

    <p class="duz-son-paragraf" xml:lang="tr"><span class="duz">Sıtmapınar...</span></p>

    <p class="duz1" xml:lang="tr"><span class="duz">Bence kanalizasyon suçsuzdur...</span></p>

    <p class="duz-son-paragraf" xml:lang="tr"><span class="duz">Pınarın adından şüpheleniyor insan.</span></p>

    <p class="duz1" xml:lang="tr"><span class="duz">Peki ne yapacağız?</span></p>

    <p class="duz-son-paragraf" xml:lang="tr"><span class="duz">Hadiseye kafa yoran İnönü Üniversitesi Tıp Fakültesi Halk Sağlığı Anabilim Dalı Başkanı olan Profesör demiş ki: “Virüs suda... Su hiç kesilmeksizin akıtılırsa, salgın biter...”</span></p>

    <p class="duz1" xml:lang="tr"><span class="duz">E “AB ülkesine yakışır bilimsel öneri” diye buna derim ben.</span></p>

    <p class="duz1" xml:lang="tr"><span class="duz">Bi şey kalmamış “çevre ve sağlık kriterlerine uymamıza” şunun şurasında...</span></p>

    <p class="duz1" xml:lang="tr"><span class="duz">Açın kardeşim çeşmeleri.</span></p>

    <p class="duz-son-paragraf" xml:lang="tr"><span class="duz">Barajları bitirdik mi, tamam.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt164.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Dersim’e ne dersin?</span></p>

    <p class="duz1" xml:lang="tr"><span class="duz">Tunceli, Dersim olsun mu?</span></p>

    <p class="duz1" xml:lang="tr"><span class="duz">Olmasına olsun da...</span></p>

    <p class="duz-son-paragraf" xml:lang="tr"><span class="duz">Diyarbakır itiraz eder bu işe.</span></p>

    <p class="duz1" xml:lang="tr"><span class="duz">Çünkü, Tunceli Dersim olursa, T’den D’ye geldiği için, plakası ne olur?</span></p>

    <p class="duz-son-paragraf" xml:lang="tr"><span class="duz">21 olur.</span></p>

    <p class="duz-son-paragraf" xml:lang="tr"><span class="duz">Sen yıllarca mücadele et, Tunceli’yi Dersim yap, 80 vilayet içinde kaydıra kaydıra Diyarbakır’ı yerinden kaydır... Kadere bak be kardeşim.</span></p>

    <p class="duz-son-paragraf" xml:lang="tr"><span class="duz">Dersim alfabetik olarak 21’e oturunca, 21’den 62’ye kadar, yani eski Tunceli’ye kadar, herkes bir sonrakine kayıyor, Diyarbakır teee Edirne’ye gidiyor iyi mi... Bi nevi zorunlu göç!</span></p>

    <p class="duz1" xml:lang="tr"><span class="duz">Trakyalı Edirne, oluyor sana Elazığ...</span></p>

    <p class="duz1" xml:lang="tr"><span class="duz">Gaziantep’e bi bakıyorsun, Giresun plakalı otomobiller geziyor.</span></p>

    <p class="duz1" xml:lang="tr"><span class="duz">Karslılar Kastamonulu...</span></p>

    <p class="duz1" xml:lang="tr"><span class="duz">Mardin Muğla’ya, Ordu Rize’ye, Sivas Tekirdağ’a taşınmış...</span></p>

    <p class="duz-son-paragraf" xml:lang="tr"><span class="duz">61 Trabzon olmuş, 62 nostalji Tunceli.</span></p>

    <p class="duz1" xml:lang="tr"><span class="duz">35’te hır çıkar...</span></p>

    <p class="duz1" xml:lang="tr"><span class="duz">Söylemedi demeyin.</span></p>

    <p class="duz1" xml:lang="tr"><span class="duz">Bu saatten sonra değil İstanbul, Fatih Sultan Mehmet bile gelse, 35’i vermez İzmirliler... Zaten 35’i  vermeye kalksak, 35.5 Karşıyaka itiraz eder. Niyetini anlarlarsa, Kadifekale’ye çıkmaya çalışan Ulubatlı Hasan’a tekme tokat girerler Eşrefpaşa’da, haberiniz olsun.</span></p>

    <p class="duz1" xml:lang="tr"><span class="duz">E Diyarbakır razı olur mu?</span></p>

    <p class="duz1" xml:lang="tr"><span class="duz">Olmaz.</span></p>

    <p class="duz1" xml:lang="tr"><span class="duz">Ne olur?</span></p>

    <p class="duz-son-paragraf" xml:lang="tr"><span class="duz">Amed.</span></p>

    <p class="duz1" xml:lang="tr"><span class="duz">Peki, Diyarbakır, Amed olursa ne olur?</span></p>

    <p class="duz-son-paragraf" xml:lang="tr"><span class="duz">06...</span></p>

    <p class="duz1" xml:lang="tr"><span class="duz">Oldu mu Diyarbakır memleketin başkenti...</span></p>

    <p class="duz-son-paragraf" xml:lang="tr"><span class="duz">Oldu.</span></p>

    <p class="duz-son-paragraf" xml:lang="tr"><span class="duz">Dersim kaymasından sıyıran Ankara, bu sefer sıyıramaz, tırıs tırıs doooğru Antalya’ya.</span></p>

    <p class="duz1" xml:lang="tr"><span class="duz">Demem o ki.</span></p>

    <p class="duz1" xml:lang="tr"><span class="duz">Tunceli, Dersim olursa...</span></p>

    <p class="duz-son-paragraf" xml:lang="tr"><span class="duz">Türkiye allak bullak olur.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt165.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Zonguld’ak</span></p>

    <p class="duz1" xml:lang="tr"><span class="duz">Maden ocağına 3 bin kişi alınacak.</span></p>

    <p class="duz1" xml:lang="tr"><span class="duz">37 bin 119 kişi başvurdu.</span></p>

    <p class="duz1" xml:lang="tr"><span class="duz">Önce, kalas filan taşıttılar.</span></p>

    <p class="duz1" xml:lang="tr"><span class="duz">Kazma sallattılar.</span></p>

    <p class="duz1" xml:lang="tr"><span class="duz">Kürek kürettiler.</span></p>

    <p class="duz1" xml:lang="tr"><span class="duz">Ki, vücutları sağlam mı...</span></p>

    <p class="duz1" xml:lang="tr"><span class="duz">Ona baktılar.</span></p>

    <p class="duz1" xml:lang="tr"><span class="duz">16 bin 305 kişi elendi bu sayede!</span></p>

    <p class="duz1" xml:lang="tr"><span class="duz">Yaşları, 20-25.</span></p>

    <p class="duz1" xml:lang="tr"><span class="duz">Gencecik insanlar...</span></p>

    <p class="duz1" xml:lang="tr"><span class="duz">Şimdiden çürük.</span></p>

    <p class="duz1" xml:lang="tr"><span class="duz">20 bin 814 kişi kaldı geriye.</span></p>

    <p class="duz1" xml:lang="tr"><span class="duz">Bin küsuru üniversite mezunu.</span></p>

    <p class="duz1" xml:lang="tr"><span class="duz">Sayısal Loto çekilen kürelerden koydular ortaya, çevirmeye başladılar, numarası çıkan işe girecek. 30 gün, 300 metre derinlik, can pazarı, grizu, akciğer kanseri... Maaş bin 175 lira.</span></p>

    <p class="duz1" xml:lang="tr"><span class="duz">Kim geçti bu haberi?</span></p>

    <p class="duz1" xml:lang="tr"><span class="duz">Doğan Haber Ajansı’nın Zonguldak muhabiri, Durmuş Sevindik...</span></p>

    <p class="duz-son-paragraf" xml:lang="tr"><span class="duz">Her gün binlerce kişinin işten atıldığı, ekonomisi “durmuş” ülkemde “sevindiğimiz” tek haberin imzası bu.</span></p>

    <p class="duz1" xml:lang="tr"><span class="duz">Hani diyor ya, tuzu kuru yalakalar, “Bardağa dolu tarafından da bakmak lazım” diye...</span></p>

    <p class="duz-son-paragraf" xml:lang="tr"><span class="duz">Öyle baktığında sevindirici bir tarafı daha var gerçekten.</span></p>

    <p class="duz1" xml:lang="tr"><span class="duz">Bankacılar işten atılırken...</span></p>

    <p class="duz1" xml:lang="tr"><span class="duz">Tekstilciler işten atılırken...</span></p>

    <p class="duz1" xml:lang="tr"><span class="duz">Otomotivciler işten atılırken...</span></p>

    <p class="duz1" xml:lang="tr"><span class="duz">Seramikçiler işten atılırken...</span></p>

    <p class="duz1" xml:lang="tr"><span class="duz">Medyacılar işten atılırken...</span></p>

    <p class="duz1" xml:lang="tr"><span class="duz">Kepenkler kapanırken...</span></p>

    <p class="duz-son-paragraf" xml:lang="tr"><span class="duz">Madene niye işçi alınıyor orada?</span></p>

    <p class="duz1" xml:lang="tr"><span class="duz">Kömür lazım, kömür...</span></p>

    <p class="duz-son-paragraf" xml:lang="tr"><span class="duz">Zonguld’ak yani.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt166.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">İstanbul</span></p>

    <p class="duz1" xml:lang="tr"><span class="duz">İstanbul Tasarım Haftası başladı...</span></p>

    <p class="duz-son-paragraf" xml:lang="tr"><span class="duz">Galata Köprüsü’nde.</span></p>

    <p class="duz-son-paragraf" xml:lang="tr"><span class="duz">Yakışır İstanbul’a...</span></p>

    <p class="duz1" xml:lang="tr"><span class="duz">Olimpiyatı yok.</span></p>

    <p class="duz1" xml:lang="tr"><span class="duz">Olimpiyat Stadı var.</span></p>

    <p class="duz1" xml:lang="tr"><span class="duz">3 kilometreyi 3 saatte gidersin...</span></p>

    <p class="duz1" xml:lang="tr"><span class="duz">Formula pisti var.</span></p>

    <p class="duz1" xml:lang="tr"><span class="duz">Baraja ev yapıyorlar.</span></p>

    <p class="duz1" xml:lang="tr"><span class="duz">Çeşmelerden deniz suyu akıyor.</span></p>

    <p class="duz1" xml:lang="tr"><span class="duz">Mısır Çarşısı’nda mısır bulamazsın.</span></p>

    <p class="duz1" xml:lang="tr"><span class="duz">Manifaturacılar Çarşısı’nda plak satılıyor.</span></p>

    <p class="duz1" xml:lang="tr"><span class="duz">Sahaflarda, halı var.</span></p>

    <p class="duz1" xml:lang="tr"><span class="duz">Kapalıçarşı, turistlerin çarşıya çıktığı gün, kapalı.</span></p>

    <p class="duz1" xml:lang="tr"><span class="duz">Akmerkez, mavi.</span></p>

    <p class="duz1" xml:lang="tr"><span class="duz">Şehirlerarası yolcu otobüslerinin yüzde 99.9’u Anadolu’ya gider... Otogarı Avrupa’da.</span></p>

    <p class="duz1" xml:lang="tr"><span class="duz">Bakırköy’ün neresi köy?</span></p>

    <p class="duz1" xml:lang="tr"><span class="duz">Altınşehir, altın-şehir ama gecekondu!</span></p>

    <p class="duz1" xml:lang="tr"><span class="duz">Ata-şehir?</span></p>

    <p class="duz1" xml:lang="tr"><span class="duz">Kadı-köy’e bağlı.</span></p>

    <p class="duz1" xml:lang="tr"><span class="duz">Ahırkapı’ya gemi bağlanıyor!</span></p>

    <p class="duz1" xml:lang="tr"><span class="duz">Bayrampaşa’nın, adı bayram, kendi cezaevi.</span></p>

    <p class="duz1" xml:lang="tr"><span class="duz">Yedikule zindanlarında konser veriliyor.</span></p>

    <p class="duz1" xml:lang="tr"><span class="duz">Sultanahmet Cezaevi desen, 5 yıldızlı otel...</span></p>

    <p class="duz1" xml:lang="tr"><span class="duz">Topkapı Sarayı.</span></p>

    <p class="duz1" xml:lang="tr"><span class="duz">Çırağan Sarayı.</span></p>

    <p class="duz1" xml:lang="tr"><span class="duz">Dolmabahçe Sarayı.</span></p>

    <p class="duz1" xml:lang="tr"><span class="duz">Garibanın üç kuruşa karnını doyurduğu yerlerin adı da, “simit sarayı...”</span></p>

    <p class="duz1" xml:lang="tr"><span class="duz">Belediye başkanı, muhallebici.</span></p>

    <p class="duz1" xml:lang="tr"><span class="duz">Bostancı’da bostan yok.</span></p>

    <p class="duz1" xml:lang="tr"><span class="duz">Tahtakale’de kale yok.</span></p>

    <p class="duz1" xml:lang="tr"><span class="duz">Tarlabaşı’nda tarla yok.</span></p>

    <p class="duz1" xml:lang="tr"><span class="duz">Etrafta ev mev yokken bakkal dükkânı açan adama şaşkın demişler... Şaşkınbakkal’da ev almak New York’tan pahalı!</span></p>

    <p class="duz1" xml:lang="tr"><span class="duz">Beşiktaş’tan Üsküdar’a geç, 2 kilometre...</span></p>

    <p class="duz1" xml:lang="tr"><span class="duz">Parayla.</span></p>

    <p class="duz1" xml:lang="tr"><span class="duz">Beşiktaş’tan Florya’ya git, 22 kilometre...</span></p>

    <p class="duz-son-paragraf" xml:lang="tr"><span class="duz">Bedava...</span></p>

    <p class="duz-son-paragraf" xml:lang="tr"><span class="duz">“Ortasından boğaz geçen, hem Asya’ya hem Avrupa’ya, iki kıtaya basan dünyadaki tek şehir” derler... Çanakkale ne?</span></p>

    <p class="duz-son-paragraf" xml:lang="tr"><span class="duz">“Zeynep Kamil Hanımefendi’nin hatırası önünde saygıyla eğiliyoruz” falan da derler... Halbuki, Zeynep hanımefendi, Kamil kocası.</span></p>

    <p class="duz1" xml:lang="tr"><span class="duz">Tarihi hipodromda Ramazan şenliği yapıyorlar...</span></p>

    <p class="duz-son-paragraf" xml:lang="tr"><span class="duz">Hipodrom Veliefendi, şeyhülislam!</span></p>

    <p class="duz1" xml:lang="tr"><span class="duz">Adını gölden alan Büyükçekmece’nin adı “büyük” ama Büyükçekmece Gölü’nün yüzölçümü Küçükçekmece Gölü’nden “küçük” aslında... Üstelik, Büyükçekmece’nin nüfusu 688 bin kişi, Küçükçekmece 785 bin kişi!</span></p>

    <p class="duz1" xml:lang="tr"><span class="duz">Soyun buralı mı, başka yerden mi</span></p>

    <p class="duz1" xml:lang="tr"><span class="duz">kız sen İstanbul’un neresindensin?</span></p>

    <p class="duz1" xml:lang="tr"><span class="duz">Polonezköy Muhtarı Daniel Ohotski, 5’inci göbek, doğma büyüme İstanbullu...</span></p>

    <p class="duz-son-paragraf" xml:lang="tr"><span class="duz">İstanbul Belediye Başkanı, Artvinli.</span></p>

    <p class="duz-son-paragraf" xml:lang="tr"><span class="duz">Şişli Başkanı Erzincanlı, Eminönü Başkanı Malatyalı, Pendik Başkanı Sakaryalı, Ümraniye Başkanı Balıkesirli, Üsküdar Başkanı Trabzonlu,Kadıköy Başkanı Muşlu, Gaziosmanpaşa Başkanı Kastamonulu... En ünlü restoranı, Konyalı!</span></p>

    <p class="duz-son-paragraf" xml:lang="tr"><span class="duz">Gazi Osman Paşa da Tokatlı’ydı zaten.</span></p>

    <p class="duz1" xml:lang="tr"><span class="duz">Depremde, evden çık!</span></p>

    <p class="duz1" xml:lang="tr"><span class="duz">Karda, evden çıkma!</span></p>

    <p class="duz1" xml:lang="tr"><span class="duz">Yağmurda, üst kata çık!</span></p>

    <p class="duz1" xml:lang="tr"><span class="duz">Dolayısıyla...</span></p>

    <p class="duz-son-paragraf" xml:lang="tr"><span class="duz">“Tasarım” dediğin kavram, dünyada en çok İstanbul’a yakışır!</span></p>

    <p class="duz1" xml:lang="tr"><span class="duz">Tek pürüz var.</span></p>

    <p class="duz1" xml:lang="tr"><span class="duz">Yabancı konuklara adresi iyi tarif etmek lazım.</span></p>

    <p class="duz1" xml:lang="tr"><span class="duz">Çünkü malum...</span></p>

    <p class="duz1" xml:lang="tr"><span class="duz">Galata Köprüsü’nü de Galata’da bulamazlar!</span></p>

    <p class="duz1" xml:lang="tr"><span class="duz">Adı Galata...</span></p>

    <p class="duz-son-paragraf" xml:lang="tr"><span class="duz">Kendi Balat’ta.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt167.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Miniatürk</span></p>

    <p class="duz1" xml:lang="tr"><span class="duz">Memleketten akraba geldi...</span></p>

    <p class="duz1" xml:lang="tr"><span class="duz">Ya da yurtdışından misafir.</span></p>

    <p class="duz-son-paragraf" xml:lang="tr"><span class="duz">Nereye götürüyorsun?</span></p>

    <p class="duz1" xml:lang="tr"><span class="duz">Topkapı’ya.</span></p>

    <p class="duz1" xml:lang="tr"><span class="duz">Ayasofya’ya.</span></p>

    <p class="duz1" xml:lang="tr"><span class="duz">Kapalıçarşı’ya.</span></p>

    <p class="duz1" xml:lang="tr"><span class="duz">Dolmabahçe’ye.</span></p>

    <p class="duz1" xml:lang="tr"><span class="duz">Sultanahmet’e.</span></p>

    <p class="duz1" xml:lang="tr"><span class="duz">Galata Kulesi’ne.</span></p>

    <p class="duz-son-paragraf" xml:lang="tr"><span class="duz">Rumelihisarı’na.</span></p>

    <p class="duz1" xml:lang="tr"><span class="duz">Çıkar bunları...</span></p>

    <p class="duz-son-paragraf" xml:lang="tr"><span class="duz">Ne kalır ki İstanbul’dan geriye?</span></p>

    <p class="duz1" xml:lang="tr"><span class="duz">Topkapı, 12 senede yapıldı.</span></p>

    <p class="duz1" xml:lang="tr"><span class="duz">Ayasofya, 5 senede...</span></p>

    <p class="duz1" xml:lang="tr"><span class="duz">Rumelihisarı, 3 ay.</span></p>

    <p class="duz1" xml:lang="tr"><span class="duz">Galata Kulesi’ni 1 senede dikmiş adam.</span></p>

    <p class="duz1" xml:lang="tr"><span class="duz">Hem de taa 1384’ün imkânlarıyla.</span></p>

    <p class="duz1" xml:lang="tr"><span class="duz">Süleymaniye, 7 senede bitmiş.</span></p>

    <p class="duz1" xml:lang="tr"><span class="duz">Sultanahmet de.</span></p>

    <p class="duz1" xml:lang="tr"><span class="duz">Dolmabahçe Sarayı, 12 sene.</span></p>

    <p class="duz-son-paragraf" xml:lang="tr"><span class="duz">Tünel, 3 sene.</span></p>

    <p class="duz1" xml:lang="tr"><span class="duz">“Metro var ya” demeyin lütfen...</span></p>

    <p class="duz-son-paragraf" xml:lang="tr"><span class="duz">New York, Londra, Moskova’daki metroysa, bizimki, olsa olsa santimetro!</span></p>

    <p class="duz1" xml:lang="tr"><span class="duz">Beylerbeyi, 4 senede yapıldı.</span></p>

    <p class="duz1" xml:lang="tr"><span class="duz">Çırağan da öyle.</span></p>

    <p class="duz1" xml:lang="tr"><span class="duz">Boğaziçi Köprüsü...</span></p>

    <p class="duz1" xml:lang="tr"><span class="duz">3 senede geçtik üstünden.</span></p>

    <p class="duz1" xml:lang="tr"><span class="duz">Fatih Sultan Mehmet Köprüsü...</span></p>

    <p class="duz1" xml:lang="tr"><span class="duz">3 senede açıldı trafiğe.</span></p>

    <p class="duz1" xml:lang="tr"><span class="duz">Haydarpaşa Garı, Sirkeci Garı...</span></p>

    <p class="duz1" xml:lang="tr"><span class="duz">Estetik abidesi.</span></p>

    <p class="duz1" xml:lang="tr"><span class="duz">2 senede bitirildi.</span></p>

    <p class="duz1" xml:lang="tr"><span class="duz">Sembol, Taksim Anıtı, 2.5 sene...</span></p>

    <p class="duz1" xml:lang="tr"><span class="duz">Pera Palas, 2 sene.</span></p>

    <p class="duz-son-paragraf" xml:lang="tr"><span class="duz">Çiçek Pasajı, 1 sene.</span></p>

    <p class="duz1" xml:lang="tr"><span class="duz">Su getirmişmiş de, otobüs almışmış filan...</span></p>

    <p class="duz-son-paragraf" xml:lang="tr"><span class="duz">E yok onu da yapmasaydın bari!</span></p>

    <p class="duz1" xml:lang="tr"><span class="duz">15 senedir oturuyorsunuz orada.</span></p>

    <p class="duz1" xml:lang="tr"><span class="duz">15 senedir.</span></p>

    <p class="duz-son-paragraf" xml:lang="tr"><span class="duz">Ne yaptınız Miniatürk’ten başka?</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt168.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Fatih Sultan Meeee-hmet Köprüsü</span></p>

    <p class="duz1" xml:lang="tr"><span class="duz">Direksiyondayım.</span></p>

    <p class="duz1" xml:lang="tr"><span class="duz">3 saattir aynı enseye bakıyorum...</span></p>

    <p class="duz1" xml:lang="tr"><span class="duz">Önümdeki adamın ensesine.</span></p>

    <p class="duz1" xml:lang="tr"><span class="duz">Yüzünü görsem, tanımam.</span></p>

    <p class="duz-son-paragraf" xml:lang="tr"><span class="duz">Enseyi nerde görsem tanırım artık.</span></p>

    <p class="duz1" xml:lang="tr"><span class="duz">Bire tak, boşa al...</span></p>

    <p class="duz1" xml:lang="tr"><span class="duz">Bire tak, boşa al...</span></p>

    <p class="duz1" xml:lang="tr"><span class="duz">Bire tak, boşa al...</span></p>

    <p class="duz1" xml:lang="tr"><span class="duz">15 senedir İstanbul’dayım.</span></p>

    <p class="duz1" xml:lang="tr"><span class="duz">Sol bacağım sağ bacağıma oranla 4 santim daha kalın...</span></p>

    <p class="duz1" xml:lang="tr"><span class="duz">Debrijaya bas bırak bas bırak, futbolcu baldırı gibi oldu.</span></p>

    <p class="duz1" xml:lang="tr"><span class="duz">E baktım olacak gibi değil...</span></p>

    <p class="duz1" xml:lang="tr"><span class="duz">Otomatik vitese geçtim.</span></p>

    <p class="duz-son-paragraf" xml:lang="tr"><span class="duz">Sağı çalıştırıyorum şimdi.</span></p>

    <p class="duz-son-paragraf" xml:lang="tr"><span class="duz">Yanımda gıcır gıcır Range Rover var, 250 bin dolar, gidemiyor... Onun yanında üçüncü el Spring var, 5 bin lira, gidemiyor... Mao bile sağlayamadı bu eşitliği!</span></p>

    <p class="duz1" xml:lang="tr"><span class="duz">Otobüs desen...</span></p>

    <p class="duz1" xml:lang="tr"><span class="duz">İnsan olarak biniyorsun.</span></p>

    <p class="duz1" xml:lang="tr"><span class="duz">Sardalya olarak iniyorsun.</span></p>

    <p class="duz-son-paragraf" xml:lang="tr"><span class="duz">Beynin oluyor kumpir.</span></p>

    <p class="duz1" xml:lang="tr"><span class="duz">36 ayda yaptık bu köprüyü.</span></p>

    <p class="duz1" xml:lang="tr"><span class="duz">Sıfırdan, komple, sadece 36 ay...</span></p>

    <p class="duz-son-paragraf" xml:lang="tr"><span class="duz">2 ayda 2 şeridini tamir edemiyorlar.</span></p>

    <p class="duz1" xml:lang="tr"><span class="duz">Ya 3’üncü köprü?</span></p>

    <p class="duz-son-paragraf" xml:lang="tr"><span class="duz">72 aydır krokisini bile çizemediler.</span></p>

    <p class="duz1" xml:lang="tr"><span class="duz">Tayyip Erdoğan’dan beri, 15 senedir aynı zihniyet yönetiyor İstanbul’u...</span></p>

    <p class="duz1" xml:lang="tr"><span class="duz">Senelik bütçesi 10 milyar dolar...</span></p>

    <p class="duz-son-paragraf" xml:lang="tr"><span class="duz">“Öbürleri koyun bile güdemez” diyenlerin, 150 milyar dolarla yapabildiği, işte bu.</span></p>

    <p class="duz1" xml:lang="tr"><span class="duz">O nedenle...</span></p>

    <p class="duz-son-paragraf" xml:lang="tr"><span class="duz">Hiç boşuna basmayın kornaya.</span></p>

    <p class="duz1" xml:lang="tr"><span class="duz">Hani, pet şişede su, kâğıt mendil, şarj aleti filan satıyorlar ya otomobillerin arasında...</span></p>

    <p class="duz1" xml:lang="tr"><span class="duz">Ot da satsın o arkadaşlar.</span></p>

    <p class="duz-son-paragraf" xml:lang="tr"><span class="duz">Yolun açılmasını beklerken, geviş getirelim bari, sakinleşelim.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt169.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Metrobüs</span></p>

    <p class="duz-son-paragraf" xml:lang="tr"><span class="duz">Aslında her şey, “Londra gibiyiz” ayaklarıyla başladı. Çift katlı otobüs getirdiler... Ama küçük bi pürüz vardı. Çift katlılar, Londra’da soldan gidiyor, duraklar solda, dolayısıyla kapıları da soldaydı. Bizde sağdan gidecek, duraklar da sağda... Estetik ameliyat yaptılar, soldaki kapıları söküp, sağa taktılar.</span></p>

    <p class="duz-son-paragraf" xml:lang="tr"><span class="duz">Oldu sana Londra.</span></p>

    <p class="duz-son-paragraf" xml:lang="tr"><span class="duz">Sonra sevdiler bu estetik ameliyat işini... “Metro yapamadık, metroymuş gibi yapalım” dediler. Yolun ortasına yol yaptılar. Durakları da yolun ortasına yaptıkları yolun ortasına koydular. Ama küçük bi pürüz vardı... Çift katlıların kapısını soldan sağa aldıkları için, yolun ortasına koydukları duraklar, çift katlıların solunda kaldı iyi mi... İndirme bindirmeye yanaşamıyor! “Londra değil miyiz kardeşim” dedi biri... E Londra’yız... Haaadi bakalım, çift katlıları yolun sağından değil, solundan götürmeye başladılar. Oldu sana tam Londra.</span></p>

    <p class="duz1" xml:lang="tr"><span class="duz">Ama küçük bi pürüz vardı... Bizim raysız metro, tek hat üzerinde güzel güzel gidiyor ama sadece gidiyor, gelemiyor. Yol bitince, kafayı asansörün kapısına kaptırmış gibi, sıkışıp kalıyor, dönemiyor. Böylece, hattın başladığı ve bittiği yere U dönüşü için yer yapmayı unuttukları anlaşıldı! Düşündüler, taşındılar, zabıtaları devreye soktular. Pazarda domates kontrolü yapması gereken zabıtalar, E5’e fırladı, el kol işaretleriyle trafiği durdurup, balina kadar metrobüsleri E5’e çıkardı, geniş bir kavisle, tekrardan hatta sokmaya başladı.</span></p>

    <p class="duz-son-paragraf" xml:lang="tr"><span class="duz">Ama küçük bi pürüz vardı... Trafik sıkışıklığına çözüm olarak icat edilen metrobüsler, zabıta marifetiyle yoldan çıkıp tekrar yola girme manevraları sırasında trafiği hiç olmadığı kadar felç etmeye başlamıştı. Düşündüler, taşındılar, trafik sıkışıklığına çözüm olarak icat ettikleri metrobüsleri, trafiğin yoğun olduğu saatlerde seferden çektiler! Hava kararıp el ayak çekilince trafik rahatlıyor, bunlar da metrobüsleri yeniden sefere koyuyordu. Koyuyordu da... Sokakta kimse kalmadığı için, metrobüsler boş gidip geliyordu. Baktılar olacak gibi değil, E5’in ortasına, uçandaire gibi havada duran U dönüşü yerleri yaptılar.</span></p>

    <p class="duz-son-paragraf" xml:lang="tr"><span class="duz">Ama küçük bi pürüz vardı... U dönüşünü geç de olsa akıl etmişler, yolun ortasına koydukları duraklara insanların nasıl geleceğini düşünmemişlerdi. Metrobüs şakır şakır gidip geliyor, ahali uzaktan seyrediyor, E5’in ortasına yaptıkları yolun ortasına koydukları durağa gidemiyor! “Üstgeçitler yapalım” dedi biri... Alkışladılar.</span></p>

    <p class="duz-son-paragraf" xml:lang="tr"><span class="duz">Ama küçük bi pürüz vardı... Öyle titiz planlama yapılmıştı ki, Hollanda’dan apar topar kiraladıkları otobüslerin durak levhalarını sökmeyi unutmuşlardı. Kiminde Utrech yazıyordu, kiminde Eindhoven! Üstelik, sanki bizde şoför yokmuş gibi, otobüslerle birlikte Hollandalı şoförleri de kiralamışlardı... Ve, adamlar “Birader nereye gidiyor bu?” diye sorulduğunda, “Ben anlamiyo Turkce” cevabını veriyordu. Deneme yanılma yöntemiyle, Eindhoven’e binersen, Cevizlibağ’a, Utrech’e binersen, Topkapı’ya gideceğin anlaşıldı.</span></p>

    <p class="duz-son-paragraf" xml:lang="tr"><span class="duz">Yaptıkları işi çok beğendikleri için, hattı uzattılar, köprüyü geçip, “asrın projesi” dedikleri metrobüsü, Anadolu’ya da götürmeye karar verdiler.</span></p>

    <p class="duz-son-paragraf" xml:lang="tr"><span class="duz">Ama küçük bi pürüz vardı... Tanesini 1.5 milyon eurocuğa aldıkları 70 tane otobüs, düz yolda gidiyor, yokuşta gidemiyordu! Kadıköy’den binenler, şoförün “Beyler bi el atalım” anonsuyla köprü yokuşunda iniyor, ittiriyor, düze çıkınca, tekrar biniyordu. Düşündüler, taşındılar, tanesini 1.5 milyon eurocuğa aldıkları 70 otobüsü, düz yerlerde, bildiğin körüklü otobüsleri yokuşta kullanmaya başladılar.</span></p>

    <p class="duz-son-paragraf" xml:lang="tr"><span class="duz">Ama küçük bi pürüz vardı... Yağmur yağdı, metrobüs hattı Dicle Nehri’ne döndü. Kayık çalışıyor, otobüs çalışmıyor. Çünkü, yolun ortasına yaptıkları yolu, 5 santim aşağı yapmışlardı. Seferleri durdurup, asfaltı yükselttiler. Bu sefer kar yağdı... Muhallebici-mimar belediye başkanımızın yaptığı asfalt, sütlaca döndü. Seferleri durdurup, çukurları tamir etmeye başladılar. Bu sefer ahali isyan etti. Bölüm bölüm kapatıp, çift yönlü yolun tek yönünü çalıştırmaya başladılar. Bu sefer, zaten ters yön kullanan şoförlerin, iyice nevri döndü. Sağdan mı gidiyorduk soldan mı filan derken, tek hat üzerinde kafa kafaya vuruşmaya başladılar. Yaralananlar oldu. Nasıl becerdiler bilmiyorum, iş makinesi metrobüse çarptı, ölenler oldu. Tamirat bitti, kalan sağlarla devam etti.</span></p>

    <p class="duz-son-paragraf" xml:lang="tr"><span class="duz">Ama küçük bi pürüz vardı... “Asrın projesi” denilen hadise, muhteşem hesap kitap nedeniyle “asrın maliyeti”ni yaratmıştı. Düşündüler, taşındılar, milleti rahatlatmak için yaptıkları metrobüse, zam yaptılar. Ama küçük bi pürüz vardı... Bu işi de yüzlerine gözlerine bulaştırmışlardı. Metrobüs, mahkeme duvarına tosladı. Badem bıyıklı olmadığı anlaşılan hâkim, çıktı, “Bu zammı yapamazsın” dedi. Çünkü, mimariye, mühendisliğe aykırı olduğu gibi, hukuka da aykırıydı.</span></p>

    <p class="duz-son-paragraf" xml:lang="tr"><span class="duz">Netice itibariyle... Macera devam ediyor.</span></p>

    <p class="duz-son-paragraf" xml:lang="tr"><span class="duz">Bindik bu arkadaşlarla bi alamete, küçük bi pürüz var, kıyametten yırtmak için U dönüşü yapacak yerimiz yok!</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt170.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Dila</span></p>

    <p class="duz1" xml:lang="tr"><span class="duz">Avluda musalla.</span></p>

    <p class="duz1" xml:lang="tr"><span class="duz">Bir minik tabut.</span></p>

    <p class="duz1" xml:lang="tr"><span class="duz">Üstünde güllü yemeni.</span></p>

    <p class="duz-son-paragraf" xml:lang="tr"><span class="duz">İçinde Dila.</span></p>

    <p class="duz-son-paragraf" xml:lang="tr"><span class="duz">Yarın bayram güya.</span></p>

    <p class="duz1" xml:lang="tr"><span class="duz">Vali gelmedi.</span></p>

    <p class="duz1" xml:lang="tr"><span class="duz">Büyükşehir başkanı yok.</span></p>

    <p class="duz1" xml:lang="tr"><span class="duz">İSKİ’ciler yok.</span></p>

    <p class="duz1" xml:lang="tr"><span class="duz">Milletvekilleri yok.</span></p>

    <p class="duz-son-paragraf" xml:lang="tr"><span class="duz">Trilyonları haldır haldır cebe indiren müteahhitler de gelmedi... Olabilir, belki insan içine çıkacak yüzleri yok, AKOM’dan seyretmişlerdir, mobeseden filan... Ama tek tek taradım, çiçek de yok. Telefonla aramamışlar. Başsağlığı bile yok.</span></p>

    <p class="duz1" xml:lang="tr"><span class="duz">Ayakta zor duruyor anne...</span></p>

    <p class="duz-son-paragraf" xml:lang="tr"><span class="duz">Düşerse diye, ambulansı bile aile tutmuş iyi mi.</span></p>

    <p class="duz1" xml:lang="tr"><span class="duz">“Tanıyor musun?” derseniz aileyi...</span></p>

    <p class="duz1" xml:lang="tr"><span class="duz">Tanıyorum.</span></p>

    <p class="duz1" xml:lang="tr"><span class="duz">Biziz onlar.</span></p>

    <p class="duz-son-paragraf" xml:lang="tr"><span class="duz">Sizsiniz.</span></p>

    <p class="duz-son-paragraf" xml:lang="tr"><span class="duz">Ne iş yapar mesela insan hakları dernekleri? Bir yaşındaki körpenin insan yerine konması için illa bölücü mü olması gerekiyor? Nerede kulağı küpeli, saçı at kuyruklu medyatik Greenpeace üyeleri? Kutup ayıları kadar değeri yok mu, çevre felaketi kurbanı evlatlarımızın? Bu bitkin babayı omuzlayacak, senin davanı biz üstleneceğiz diyecek Barolar nerede?</span></p>

    <p class="duz-son-paragraf" xml:lang="tr"><span class="duz">İmam desen, duruma o kadar hâkimdi ki, “depremde” hayatını kaybeden vatandaşlarımıza rahmet okuyarak başladı söze... “Sen Mars’tan mı geldin hoca?” diyemedik tabii, “Amin” dedik usulca... Sonra da “Hakkınızı helal edin” dedi. “Helal olsun” dedik, hiç utanmadan... Çünkü ne hakkımız olabilir ki o günahsız yavruda? Öldürdüğümüz için borçlu mu üstüne Dila?</span></p>

    <p class="duz1" xml:lang="tr"><span class="duz">Kader ağlarını ördüğü için mi, balıkçı ağına takıldı taa Bursa’da?</span></p>

    <p class="duz-son-paragraf" xml:lang="tr"><span class="duz">Ve dua ettim uğurlarken, “Orada olmak isterdim” diye mesaj gönderen siz okurlarım adına: “Dereleri ıslah edelim mutlaka da... Allah önce kimleri ıslah etmeli acaba?”</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt171.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Musa</span></p>

    <p class="duz1" xml:lang="tr"><span class="duz">15 yaşında...</span></p>

    <p class="duz1" xml:lang="tr"><span class="duz">Çok başarılı öğrenciydi Musa.</span></p>

    <p class="duz1" xml:lang="tr"><span class="duz">Öğretmen olmak istiyordu.</span></p>

    <p class="duz1" xml:lang="tr"><span class="duz">Sabah okuluna gidiyor...</span></p>

    <p class="duz1" xml:lang="tr"><span class="duz">Sonra çobanlık yapıyordu.</span></p>

    <p class="duz-son-paragraf" xml:lang="tr"><span class="duz">Babası garibandı çünkü.</span></p>

    <p class="duz-son-paragraf" xml:lang="tr"><span class="duz">Tam bir sene önce, gene böyle bir sabah... Çıktı tek göz oda, ağıldan bozma evinden kör karanlıkta, yürüye yürüye, 2 kilometre, sırtında çantası, şehirlerarası asfalta geldi... İzmir Aliağa’ya bağlı Kapıkaya Köyü’nde yaşıyordu, köyde okul yok, okul Yenişakran’da... Türkiye’nin en batı ucunda, bütün yatırımlar oraya yapılıyor denilen coğrafyada, Türkiye’nin en doğusundaki yaşıtlarıyla aynı kaderi paylaşıyordu; taşımalı eğitim... Servis bekliyordu.</span></p>

    <p class="duz-son-paragraf" xml:lang="tr"><span class="duz">Yakaladı yakaladı... Kaçırdığında okuluna gitmesi imkânsız... O nedenle, gün doğmadan kalkıyor, en az 2 saat yolu hesap ederek, saat 6 civarında asfaltta oluyordu. Asfalt rampa.</span></p>

    <p class="duz-son-paragraf" xml:lang="tr"><span class="duz">Göründü yarım saat sonra servis minibüsü... Manisa’nın Karaahmetli Köyü’nden başlıyor, çocukları toplaya toplaya, en son Musa’yı alıyor, Yenişakran’a varıyordu. İçerde, biri şoför, biri engelli çocuğuna refakat eden anne, toplam 27 çocuk... Musa 30’uncu.</span></p>

    <p class="duz-son-paragraf" xml:lang="tr"><span class="duz">Durdu önünde her sabahki gibi, bindi Musa, hareket ettiler. Ama bir acayiplik vardı... Şoför döndü Musa’ya öfkeyle, “Bak seni almak için durduk, fren patladı, niye rampada duruyorsun, 100 metre yürüyüp düzlükte dursana!” diye bağırdı... Yer kalmadığı için ayakta dikilen Musa, büktü boynunu, ne desin, zaten bütün çocuklar ona suçlu gibi bakarken ne diyebilirdi ki? Bir ara göz göze geldi en sevdiği sınıf arkadaşı Hidayet’le... Hidayet gülümsedi, çaktırmadan şöyle bir salladı elini havada “Boşver” manasında, “boşver, üzülme...”</span></p>

    <p class="duz-son-paragraf" xml:lang="tr"><span class="duz">Dandik asfaltta haldır haldır gitmeye başladılar, 1 kilometre, 2 kilometre, 3 kilometre... Yenişakran’a 4 kilometre kala, olanlar oldu, trafolar bölgesinde dik yokuşun sonundaki sert viraja daldı minibüs, “Fren boşaldı” diye bağırdı şoför, savruldular, korkuluk morkuluk yok tabii, uçtular Tütünlü Deresi’ne... Önce çığlıklar, 3 takla, 5 takla, darmadağın oldu, zaten darmadağın haldeki minibüs, sonra trajik sessizlik.</span></p>

    <p class="duz-son-paragraf" xml:lang="tr"><span class="duz">İsmail oracıkta öldü. 9 yaşındaydı. Recep öldü, Murat öldü. 15’indeydiler. Ve, gülümseyerek kan kardeşine moral vermeye gayret eden Hidayet... Ambulanslar geldiğinde nefes alıp veriyordu hâlâ... Hastane, doktor, ameliyat, olmadı... Hidayet de gitti.</span></p>

    <p class="duz-son-paragraf" xml:lang="tr"><span class="duz">Ya Musa?</span></p>

    <p class="duz-son-paragraf" xml:lang="tr"><span class="duz">Kafası yarılmıştı, sağ el bileği ezik... Hatta, o feci kazanın haberini yapan gazeteler, Musa’nın bandajlı fotoğrafını koymuşlardı, “Açılan kapıdan fırladı, kurtuldu” diye.</span></p>

    <p class="duz-son-paragraf" xml:lang="tr"><span class="duz">Kurtulmuştu hakikaten Musa... Sağ çıkmıştı o tabut minibüsten... Ama kâbuslardan kurtulamadı... Hidayet her gece rüyasına giriyor, gene gülümseyerek “Boşver, üzülme” diyor ama şoförün “Bak seni almak için durduk!” diye bağırması kulaklarından gitmiyordu, çın çın... Bıraktı okulu. Gitmedi bi daha.</span></p>

    <p class="duz-son-paragraf" xml:lang="tr"><span class="duz">Ve, bir sene sonra...</span></p>

    <p class="duz-son-paragraf" xml:lang="tr"><span class="duz">Bilirkişi, en fazla 12 yaşında olması gereken servis minibüsünün, daha eski, 15 yaşında olduğunu, frenlerin kazadan çok önce patlak olduğunu tespit etti; balatalar erimişti. Aslında servis minibüsü bile değildi, öyle olsaydı, “S” plaka taşımalıydı, taşımıyordu. Buna rağmen, hiç kimse şikâyetçi olmadı... Savcı hariç... Kamu adına dava açtı, bilirkişi raporunu koydu hâkimin önüne, hâkim de, hiç tereddüt etmeden 10 sene hapis verdi şoföre... Giden gitmişti ama hiç olmazsa suç cezasız kalmamıştı.</span></p>

    <p class="duz1" xml:lang="tr"><span class="duz">Ve, önceki gün...</span></p>

    <p class="duz-son-paragraf" xml:lang="tr"><span class="duz">Yıldönümüydü.</span></p>

    <p class="duz-son-paragraf" xml:lang="tr"><span class="duz">Kapıkaya Köyü’nün kabristanında anma töreni yapıldı... İsmail, Recep, Murat ve Hidayet’in ardından dualar edildi. Musa da oradaydı. Gene kenarda, gene boynu bükük... Ve gene, bir senedir her gördüğüne söylediği gibi, “Benim yüzümden, keşke düzlükte dursaydım, benim yüzümden” diye ağlıyordu. Ne büyükleri teselli edebiliyordu onu, ne mahkemenin verdiği adil karar rahatlatabilmişti vicdanını, ne de rüyasında “boşver” diye gülümseyen Hidayet.</span></p>

    <p class="duz1" xml:lang="tr"><span class="duz">Bitti tören.</span></p>

    <p class="duz1" xml:lang="tr"><span class="duz">Gitti evine.</span></p>

    <p class="duz-son-paragraf" xml:lang="tr"><span class="duz">Astı kendini Musa.</span></p>

    <p class="duz1" xml:lang="tr"><span class="duz">Bir sene dayanabilmişti buna.</span></p>

    <p class="duz1" xml:lang="tr"><span class="duz">Evet, Japonya değil burası...</span></p>

    <p class="duz1" xml:lang="tr"><span class="duz">Kimseden harakiri yapmasını beklemiyoruz.</span></p>

    <p class="duz1" xml:lang="tr"><span class="duz">Alışığız, istiflerini bozmayacaklarını, istifa etmeyeceklerini de biliyoruz.</span></p>

    <p class="duz-son-paragraf" xml:lang="tr"><span class="duz">Ama “Sprey yüzünden oldu, yok efendim buzullar eridi, dünyanın suçu” filan, ayıptır beyler.</span></p>

    <p class="duz-son-paragraf" xml:lang="tr"><span class="duz">Başta minik Dila... 30 küsur günahsız sel kurbanından utanmıyorsunuz... Bari, Musa’nın yüreğinden utanın da, hiç olmazsa kuru bi özür dileyin.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt172.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Ümmühan</span></p>

    <p class="duz1" xml:lang="tr"><span class="duz">En kısa ömürlü üründür gazete.</span></p>

    <p class="duz1" xml:lang="tr"><span class="duz">Sabahın ilk ışıklarıyla doğar, akşamı görmeden ölür.</span></p>

    <p class="duz1" xml:lang="tr"><span class="duz">Ansiklopedi değildir, alasın da, yıllarca saklayasın...</span></p>

    <p class="duz1" xml:lang="tr"><span class="duz">Okursun, biter.</span></p>

    <p class="duz1" xml:lang="tr"><span class="duz">İstersen bin sayfa yap.</span></p>

    <p class="duz1" xml:lang="tr"><span class="duz">Okurun sana ayıracağı vakit, 20 dakikadır...</span></p>

    <p class="duz-son-paragraf" xml:lang="tr"><span class="duz">Bilemedin 25.</span></p>

    <p class="duz1" xml:lang="tr"><span class="duz">Hani soruyorsunuz ya...</span></p>

    <p class="duz1" xml:lang="tr"><span class="duz">“Neden uzun yazmıyorsun” diye.</span></p>

    <p class="duz-son-paragraf" xml:lang="tr"><span class="duz">Bundan.</span></p>

    <p class="duz1" xml:lang="tr"><span class="duz">“Yalancı dolma” gibidir uzun yazılar.</span></p>

    <p class="duz1" xml:lang="tr"><span class="duz">Okursun okursun, içinde bir gram et yoktur.</span></p>

    <p class="duz1" xml:lang="tr"><span class="duz">Ama bazen bir soru sorarsın, hayatın anlamı ete kemiğe bürünür.</span></p>

    <p class="duz1" xml:lang="tr"><span class="duz">İşte bugün öyle bir soru var, bu köşede.</span></p>

    <p class="duz1" xml:lang="tr"><span class="duz">Bana ait değil.</span></p>

    <p class="duz-son-paragraf" xml:lang="tr"><span class="duz">Size birini tanıştıracağım, o soracak.</span></p>

    <p class="duz1" xml:lang="tr"><span class="duz">Ümmühan... 7 yaşında.</span></p>

    <p class="duz-son-paragraf" xml:lang="tr"><span class="duz">Balıkesir Burhaniye’nin Cumhuriyet İlköğretim Okulu’nda öğrenci.</span></p>

    <p class="duz1" xml:lang="tr"><span class="duz">Konferans düzenlendi bu okulda...</span></p>

    <p class="duz1" xml:lang="tr"><span class="duz">Sivil Savunma Konferansı...</span></p>

    <p class="duz1" xml:lang="tr"><span class="duz">Konusu, “deprem olursa, neler yapmalıyız” falan...</span></p>

    <p class="duz-son-paragraf" xml:lang="tr"><span class="duz">Kellifelli yöneticiler gelmiş, çocuklar soracak, onlar da cevaplayacak, amaç bu...</span></p>

    <p class="duz1" xml:lang="tr"><span class="duz">Ümmühancık parmağını kaldırıyor.</span></p>

    <p class="duz1" xml:lang="tr"><span class="duz">Soruyor:</span></p>

    <p class="duz-son-paragraf" xml:lang="tr"><span class="duz">“Deprem olursa, fakirleri de kurtarırlar mı?”</span></p>

    <p class="duz1" xml:lang="tr"><span class="duz">Öyle hemen bir alt satıra geçmek yok.</span></p>

    <p class="duz1" xml:lang="tr"><span class="duz">Bir daha okuyalım:</span></p>

    <p class="duz-son-paragraf" xml:lang="tr"><span class="duz">“Deprem olursa, fakirleri de kurtarırlar mı?”</span></p>

    <p class="duz1" xml:lang="tr"><span class="duz">Salonda sessizlik oluyor.</span></p>

    <p class="duz1" xml:lang="tr"><span class="duz">Âdeta tavan çöküyor kafalarına...</span></p>

    <p class="duz-son-paragraf" xml:lang="tr"><span class="duz">Çünkü gerçek “ağır”dır aslında.</span></p>

    <p class="duz1" xml:lang="tr"><span class="duz">Şöyle bir bakıyoruz...</span></p>

    <p class="duz1" xml:lang="tr"><span class="duz">O parti geliyor, bu parti gidiyor.</span></p>

    <p class="duz1" xml:lang="tr"><span class="duz">Şu anda da isminde “adalet” olan parti var iktidarda.</span></p>

    <p class="duz-son-paragraf" xml:lang="tr"><span class="duz">Ama “adaletsizlik” duygusu, 7 yaşındaki yavrularımızın yüreğinde bile var.</span></p>

    <p class="duz1" xml:lang="tr"><span class="duz">Bunu anlatmıyorsa gazeteler...</span></p>

    <p class="duz-son-paragraf" xml:lang="tr"><span class="duz">Bin sayfa olsa ne olur ki?</span></p>
  </div>
</body>
</html>