<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>ISIM_SEHIR_HAYVAN-6.xhtml</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">@page {
  margin-bottom: 10pt;
  margin-top: 10pt;
  }
@font-face {
  font-family: Gill Sans;
  font-style: normal;
  font-weight: normal;
  src: url(../Fonts/GillSans0001.ttc);
  }
</style>
</head>

<body class="calibre">
  <div class="generated-style" id="isim-sehir-hayvan">
    <div class="calibre2" id="calibre_pb_0"></div>

    <h1 class="foto-altta-bosluk" id="toc-anchor" xml:lang="tr"><span><img alt="215.jpg" class="generated-style1" src="../Images/215_fmt.jpeg"/></span></h1>

    <p class="bold-ortali-2-x" xml:lang="tr"><span class="duz">Gençliğini yaşayamamış insanlar tarafından yönetiliyor Türkiye...</span></p>

    <p class="duz-ilk-paragraf-xx" xml:lang="tr"><span class="yazar-ismi1">YÖK</span></p>

    <p class="duz1" xml:lang="tr"><span class="duz">1, 1, 2, 3, 5, 8, 13, 21, 34...</span></p>

    <p class="duz-son-paragraf" xml:lang="tr"><span class="duz">Fibonacci serisidir bu.</span></p>

    <p class="duz-son-paragraf" xml:lang="tr"><span class="duz">Eğitimsiz göz bakarsa, peş peşe sıralanmış, alakasız sayılar gibi durur. Halbuki... Her sayı, kendinden önceki iki sayının toplamıdır. Aslında “düzen” oturmuştur, tıkır tıkır işler ama sıradan göz göremez.</span></p>

    <p class="duz1" xml:lang="tr"><span class="duz">Matematik zannedersin...</span></p>

    <p class="duz-son-paragraf" xml:lang="tr"><span class="duz">Hayatın ta kendisidir.</span></p>

    <p class="duz-son-paragraf" xml:lang="tr"><span class="duz">Her olayın, kendinden önceki olaylarla bağlantısı olduğunu anlatır bize... İki adım öncesini görürsek, bir sonraki adımın ne olacağını da kabak gibi görebiliriz.</span></p>

    <p class="duz-son-paragraf" xml:lang="tr"><span class="duz">Dolayısıyla... Ötesinin ne olacağını merak etmek yerine, berisine bakmak yeterlidir.</span></p>

    <p class="duz1" xml:lang="tr"><span class="duz">Çankaya, 21...</span></p>

    <p class="duz-son-paragraf" xml:lang="tr"><span class="duz">YÖK, 34’tür.</span></p>

    <p class="duz1" xml:lang="tr"><span class="duz">55, üniversitede türban.</span></p>

    <p class="duz1" xml:lang="tr"><span class="duz">89, lisede türban.</span></p>

    <p class="duz-son-paragraf" xml:lang="tr"><span class="duz">144, ilkokulda türban.</span></p>

    <p class="duz1" xml:lang="tr"><span class="duz">Fibonacci serisinin son halkası olan yeni YÖK Başkanı’nın “Serbest bırakırsak artmaz, tam aksine, azalır” lafı... “Bilimsel olarak” yanlıştır.</span></p>

    <p class="duz-son-paragraf" xml:lang="tr"><span class="duz">Ve, tek yanlış değildir...</span></p>

    <p class="duz1" xml:lang="tr"><span class="duz">Bu, 5’inci YÖK Başkanı.</span></p>

    <p class="duz1" xml:lang="tr"><span class="duz">1’inci, Hacettepe Üniversitesi rektörüydü.</span></p>

    <p class="duz1" xml:lang="tr"><span class="duz">2’nci, 19 Mayıs Üniversitesi.</span></p>

    <p class="duz1" xml:lang="tr"><span class="duz">3’üncü, Karadeniz Teknik.</span></p>

    <p class="duz1" xml:lang="tr"><span class="duz">4’üncü, Galatasaray rektörüydü.</span></p>

    <p class="duz1" xml:lang="tr"><span class="duz">Ya 5’inci?</span></p>

    <p class="duz1" xml:lang="tr"><span class="duz">Rektör değil.</span></p>

    <p class="duz-son-paragraf" xml:lang="tr"><span class="duz">Dekan bile değil.</span></p>

    <p class="duz-son-paragraf" xml:lang="tr"><span class="duz">Herhangi fakülteyi ya da üniversiteyi yönetmemiş biri, hepsini birden yönetecek.</span></p>

    <p class="duz-son-paragraf" xml:lang="tr"><span class="duz">Albayın, tuğ, tüm, kor ve or’u atlayıp, direkt genelkurmay başkanı olmasıdır... Muhabirin, editör, yazı müdürü olmadan, genel yayın yönetmeye kalkmasıdır... Vali olmamış kaymakamın, İçişleri Bakanlığı koltuğuna kurulmasıdır.</span></p>

    <p class="duz1" xml:lang="tr"><span class="duz">Yönetemez.</span></p>

    <p class="duz-son-paragraf" xml:lang="tr"><span class="duz">Yönetemeyeceğini göreceğiz.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt128.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Pantolonu gösteren ütü, memleketi gösteren yök’ü...</span></p>

    <p class="duz1" xml:lang="tr"><span class="duz">Dumlupınar Üniversitesi</span></p>

    <p class="duz1" xml:lang="tr"><span class="duz">Fen Fakültesi.</span></p>

    <p class="duz1" xml:lang="tr"><span class="duz">Botanik öğretim üyesi</span></p>

    <p class="duz1" xml:lang="tr"><span class="duz">Yardımcı doçent doktor</span></p>

    <p class="duz1" xml:lang="tr"><span class="duz">Eşi, kendisini peygamber ilan etti.</span></p>

    <p class="duz1" xml:lang="tr"><span class="duz">Kafasına taç takmış.</span></p>

    <p class="duz1" xml:lang="tr"><span class="duz">Ayaklarını öptürüyor.</span></p>

    <p class="duz-son-paragraf" xml:lang="tr"><span class="duz">Ev, dergâh.</span></p>

    <p class="duz1" xml:lang="tr"><span class="duz">Hacettepe Üniversitesi</span></p>

    <p class="duz1" xml:lang="tr"><span class="duz">Tıp Fakültesi</span></p>

    <p class="duz1" xml:lang="tr"><span class="duz">Embriyoloji öğretim üyesi</span></p>

    <p class="duz1" xml:lang="tr"><span class="duz">Profesör doktor</span></p>

    <p class="duz-son-paragraf" xml:lang="tr"><span class="duz">Trenlere mescit yapılmasını istedi; ancak bu talebi, virajlarda kıble denk getirilemeyeceği için devlet demiryolları yönetimi tarafından kabul görmedi.</span></p>

    <p class="duz1" xml:lang="tr"><span class="duz">İstanbul Teknik Üniversitesi</span></p>

    <p class="duz1" xml:lang="tr"><span class="duz">Mühendislik Fakültesi</span></p>

    <p class="duz1" xml:lang="tr"><span class="duz">Zemin mekaniği öğretim üyesi</span></p>

    <p class="duz1" xml:lang="tr"><span class="duz">Emekli profesör doktor</span></p>

    <p class="duz-son-paragraf" xml:lang="tr"><span class="duz">Rüyasında tarikat şeyhi gördü, tarikat şeyhi rüyada kendisine “YÖK yanlış işler yapıyor” dedi, şeyhin bu sözlerini dilekçeyle, “Pek muhterem başkanım, kader dostum” diye hitap ettiği Başbakanlık’a gönderdi, Başbakanlık dilekçeyi inceledi, gereğinin yapılması için Milli Eğitim Bakanlığı’na havale etti, Milli Eğitim Bakanlığı dilekçeyi inceledi, gereğinin yapılması için YÖK’e havale etti.</span></p>

    <p class="duz1" xml:lang="tr"><span class="duz">Profesör Mehmet Haberal</span></p>

    <p class="duz1" xml:lang="tr"><span class="duz">Başkent Üniversitesi Rektörü</span></p>

    <p class="duz1" xml:lang="tr"><span class="duz">Profesör Fatih Hilmioğlu</span></p>

    <p class="duz1" xml:lang="tr"><span class="duz">İnönü Üniversitesi Rektörü</span></p>

    <p class="duz-son-paragraf" xml:lang="tr"><span class="duz">İçerdeler.</span></p>

    <p class="duz1" xml:lang="tr"><span class="duz">Profesör Türkan Saylan.</span></p>

    <p class="duz1" xml:lang="tr"><span class="duz">Profesör Uçkun Geray.</span></p>

    <p class="duz-son-paragraf" xml:lang="tr"><span class="duz">Şüpheli şahıs’tılar, öldüler.</span></p>

    <p class="duz1" xml:lang="tr"><span class="duz">Profesör Kemal Alemdaroğlu</span></p>

    <p class="duz1" xml:lang="tr"><span class="duz">İstanbul Üniversitesi Rektörü</span></p>

    <p class="duz1" xml:lang="tr"><span class="duz">Profesör Kemal Gürüz</span></p>

    <p class="duz1" xml:lang="tr"><span class="duz">YÖK Başkanı</span></p>

    <p class="duz1" xml:lang="tr"><span class="duz">Profesör Mustafa Yurtkuran</span></p>

    <p class="duz1" xml:lang="tr"><span class="duz">Uludağ Üniversitesi Rektörü</span></p>

    <p class="duz1" xml:lang="tr"><span class="duz">Profesör Ferit Bernay</span></p>

    <p class="duz1" xml:lang="tr"><span class="duz">19 Mayıs Üniversitesi Rektörü</span></p>

    <p class="duz1" xml:lang="tr"><span class="duz">Profesör Osman Metin Öztürk</span></p>

    <p class="duz1" xml:lang="tr"><span class="duz">Giresun Üniversitesi Rektörü</span></p>

    <p class="duz1" xml:lang="tr"><span class="duz">Profesör Erol Manisalı</span></p>

    <p class="duz1" xml:lang="tr"><span class="duz">Demokrasi Ödülü var.</span></p>

    <p class="duz-son-paragraf" xml:lang="tr"><span class="duz">Sanıklar.</span></p>

    <p class="duz1" xml:lang="tr"><span class="duz">Profesör Süheyl Batum</span></p>

    <p class="duz1" xml:lang="tr"><span class="duz">Sorbonne Üniversitesi mezunu</span></p>

    <p class="duz1" xml:lang="tr"><span class="duz">Galatasaray Üniversitesi Dekanı</span></p>

    <p class="duz1" xml:lang="tr"><span class="duz">Bahçeşehir Üniversitesi Rektörü</span></p>

    <p class="duz-son-paragraf" xml:lang="tr"><span class="duz">Hukuku “ulemaya soralım” diyen Başbakanımız “Senin her tarafın hukukçu olsa ne yazar” dedi.</span></p>

    <p class="duz1" xml:lang="tr"><span class="duz">Selçuk Üniversitesi</span></p>

    <p class="duz1" xml:lang="tr"><span class="duz">İlahiyat Fakültesi</span></p>

    <p class="duz1" xml:lang="tr"><span class="duz">İslam Hukuku Başkanı</span></p>

    <p class="duz1" xml:lang="tr"><span class="duz">Profesör Orhan Çeker</span></p>

    <p class="duz-son-paragraf" xml:lang="tr"><span class="duz">Dekolte giyen kadınların tecavüzü göze alması gerektiğini söyledi.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt129.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Dershane</span></p>

    <p class="duz1" xml:lang="tr"><span class="duz">– Alo, polis amca...</span></p>

    <p class="duz1" xml:lang="tr"><span class="duz">– Efendim kızım.</span></p>

    <p class="duz-son-paragraf" xml:lang="tr"><span class="duz">– Annemi öldürdüm!</span></p>

    <p class="duz1" xml:lang="tr"><span class="duz">Aynen bu diyalog yaşandı...</span></p>

    <p class="duz1" xml:lang="tr"><span class="duz">Ve, hâlâ deniyor ki:</span></p>

    <p class="duz-son-paragraf" xml:lang="tr"><span class="duz">“Çocuklarımıza ne oluyor?”</span></p>

    <p class="duz1" xml:lang="tr"><span class="duz">Saçları dökülüyor.</span></p>

    <p class="duz1" xml:lang="tr"><span class="duz">Uykudan sıçrayarak uyanıyorlar.</span></p>

    <p class="duz1" xml:lang="tr"><span class="duz">Mide spazmı geçiriyorlar.</span></p>

    <p class="duz1" xml:lang="tr"><span class="duz">Bazıları kabız, bazıları ishal.</span></p>

    <p class="duz1" xml:lang="tr"><span class="duz">Kimi ha bire yiyor.</span></p>

    <p class="duz1" xml:lang="tr"><span class="duz">Kimi yemeden içmeden kesiliyor.</span></p>

    <p class="duz1" xml:lang="tr"><span class="duz">Hafıza kaybı yaşıyorlar.</span></p>

    <p class="duz1" xml:lang="tr"><span class="duz">Sebepsiz yere başları dönüyor.</span></p>

    <p class="duz1" xml:lang="tr"><span class="duz">Korkuyorlar.</span></p>

    <p class="duz1" xml:lang="tr"><span class="duz">Elleri titriyor.</span></p>

    <p class="duz1" xml:lang="tr"><span class="duz">Hırçınlaşıyorlar, aniden parlıyorlar.</span></p>

    <p class="duz1" xml:lang="tr"><span class="duz">Dokun, ağlıyorlar.</span></p>

    <p class="duz1" xml:lang="tr"><span class="duz">Altını ıslatan var.</span></p>

    <p class="duz-son-paragraf" xml:lang="tr"><span class="duz">Regl dönemleri sapıyor.</span></p>

    <p class="duz1" xml:lang="tr"><span class="duz">Henüz 10-11 yaşındalar.</span></p>

    <p class="duz-son-paragraf" xml:lang="tr"><span class="duz">Sınav sayısını azaltacaklarına, güya reform yaptılar. Artırdılar... Manyağa çevirdiler çocuklarımızı.</span></p>

    <p class="duz1" xml:lang="tr"><span class="duz">Anneler zaten kafayı yedi...</span></p>

    <p class="duz1" xml:lang="tr"><span class="duz">– Çalış.</span></p>

    <p class="duz1" xml:lang="tr"><span class="duz">– Çalıştım.</span></p>

    <p class="duz1" xml:lang="tr"><span class="duz">– Daha çok çalış.</span></p>

    <p class="duz-son-paragraf" xml:lang="tr"><span class="duz">24 saat kavga.</span></p>

    <p class="duz-son-paragraf" xml:lang="tr"><span class="duz">1975’te 150 tane dershane vardı bu memlekette... Şu anda 5 bin.</span></p>

    <p class="duz1" xml:lang="tr"><span class="duz">Netice?</span></p>

    <p class="duz1" xml:lang="tr"><span class="duz">Elâlemin çocukları Disneyland’a gidiyor...</span></p>

    <p class="duz-son-paragraf" xml:lang="tr"><span class="duz">Bizimkiler psikiyatra.</span></p>

    <p class="duz1" xml:lang="tr"><span class="duz">Onun için, bırakın vatana millete ailesine hayırlı olmasını filan...</span></p>

    <p class="duz-son-paragraf" xml:lang="tr"><span class="duz">Kafanıza sıkmadığına dua edin.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt130.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">ÖSS</span></p>

    <p class="duz1" xml:lang="tr"><span class="duz">Türkiye’de 10 milyon kişi günde 2 dolarla yaşayıp, aileleriyle birlikte 22 milyon kişi asgari ücretle geçinirken... Bu insanlarımızın çocukları dershane parasını nasıl öder?</span></p>

    <p class="duz1" xml:lang="tr"><span class="duz">a) Bana ne</span></p>

    <p class="duz1" xml:lang="tr"><span class="duz">b) Babam sağ olsun</span></p>

    <p class="duz1" xml:lang="tr"><span class="duz">c) Onların sorunu</span></p>

    <p class="duz1" xml:lang="tr"><span class="duz">d) Tarikata girsin</span></p>

    <p class="duz-son-paragraf" xml:lang="tr"><span class="duz">e) Okumasın</span></p>

    <p class="duz1" xml:lang="tr"><span class="duz">Anadolu’da dersleri boş geçen çocuklar, kolejlerde en kaliteli öğretmenler tarafından yetiştirilen çocuklarla aynı sınava girip, aynı sorularla nasıl yarışır?</span></p>

    <p class="duz1" xml:lang="tr"><span class="duz">a) Sana ne</span></p>

    <p class="duz1" xml:lang="tr"><span class="duz">b) Hadlerini bilsinler</span></p>

    <p class="duz1" xml:lang="tr"><span class="duz">c) Yerse</span></p>

    <p class="duz1" xml:lang="tr"><span class="duz">d) Girmesin kardeşim</span></p>

    <p class="duz1" xml:lang="tr"><span class="duz">e) Çok da pipimdeydi</span></p>

    <p class="duz1" xml:lang="tr"><span class="duz">Annesi dershane taksitini ödeyemediği için hapse atılan, ağabeyi de kahrından intihar eden Fethiyeli Samet, o moralle girdiği sınavda nereyi kazanır?</span></p>

    <p class="duz1" xml:lang="tr"><span class="duz">a) Harvard</span></p>

    <p class="duz1" xml:lang="tr"><span class="duz">b) Oxford</span></p>

    <p class="duz1" xml:lang="tr"><span class="duz">c) Cambridge</span></p>

    <p class="duz1" xml:lang="tr"><span class="duz">d) Sorbonne</span></p>

    <p class="duz-son-paragraf" xml:lang="tr"><span class="duz">e) Kaldırım mühendisliği</span></p>

    <p class="duz1" xml:lang="tr"><span class="duz">Teröristin döşediği yetmiyormuş gibi, devletin döşediği mayınlarla şehit oluyor artık çocuklarımız... Üniversite okuyorum ayaklarıyla kapağı ABD’ye atanlar askerlikten yırtarken, Türkiye’de üniversite okuyanlar askerlikten niye yırtamıyor?</span></p>

    <p class="duz1" xml:lang="tr"><span class="duz">a) What?</span></p>

    <p class="duz1" xml:lang="tr"><span class="duz">b) Cinsiyet değiştirsinler</span></p>

    <p class="duz1" xml:lang="tr"><span class="duz">c) Çürük raporu alsınlar</span></p>

    <p class="duz1" xml:lang="tr"><span class="duz">d) Vicdani retçi olsunlar</span></p>

    <p class="duz-son-paragraf" xml:lang="tr"><span class="duz">e) Jömanfu</span></p>

    <p class="duz1" xml:lang="tr"><span class="duz">Peki n’olacak bu memleketin hali?</span></p>

    <p class="duz1" xml:lang="tr"><span class="duz">a) İnşallah</span></p>

    <p class="duz1" xml:lang="tr"><span class="duz">b) Maşallah</span></p>

    <p class="duz1" xml:lang="tr"><span class="duz">c) Evelallah</span></p>

    <p class="duz1" xml:lang="tr"><span class="duz">d) Maazallah</span></p>

    <p class="duz-son-paragraf" xml:lang="tr"><span class="duz">e) Amin</span></p>

    <p class="duz1" xml:lang="tr"><span class="duz">Böyle gelmiş, hep böyle mi gidecek... Kim düzeltecek bu işi?</span></p>

    <p class="duz1" xml:lang="tr"><span class="duz">a) Obama</span></p>

    <p class="duz1" xml:lang="tr"><span class="duz">b) Angela Merkel</span></p>

    <p class="duz1" xml:lang="tr"><span class="duz">c) Vladimir Putin</span></p>

    <p class="duz1" xml:lang="tr"><span class="duz">d) Sarkozy</span></p>

    <p class="duz-son-paragraf" xml:lang="tr"><span class="duz">e) Recep İvedik</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt131.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Yumurta</span></p>

    <p class="duz1" xml:lang="tr"><span class="duz">Başbakan’a yumurta atıldı.</span></p>

    <p class="duz1" xml:lang="tr"><span class="duz">Egemen Bağış’a yumurta atıldı.</span></p>

    <p class="duz1" xml:lang="tr"><span class="duz">Sanayi Bakanı’na yumurta atıldı.</span></p>

    <p class="duz-son-paragraf" xml:lang="tr"><span class="duz">Trabzon Tonya ahalisi, dereye santral kurmak için gelenleri, yumurtalarla uğurladı... Çevreciler, Kastamonu Cide’ye santral yapmak isteyen arkadaşları yumurtalarla kovaladı.</span></p>

    <p class="duz1" xml:lang="tr"><span class="duz">YÖK Başkanı’na yumurta atıldı.</span></p>

    <p class="duz1" xml:lang="tr"><span class="duz">ÖSYM Başkanı’na yumurta atıldı.</span></p>

    <p class="duz1" xml:lang="tr"><span class="duz">BDDK Başkanı’na yumurta atıldı.</span></p>

    <p class="duz-son-paragraf" xml:lang="tr"><span class="duz">İTO Başkanı’na yumurta atıldı.</span></p>

    <p class="duz-son-paragraf" xml:lang="tr"><span class="duz">Tekel’in sigarasını alan şirket yöneticileri, Hacettepe Üniversitesi’nde konferans vermeye kalkınca, yumurta yağmuruna tutuldu. Tekel işçileri, Abdülkadir Aksu’ya yumurta fırlattı. Tekel işçileri, Malatya Valisi’nin makam otomobiline yumurta fırlattı... Malatya Valisi kendisine neden yumurta fırlatıldığını anlamadı, meğer, Malatya’ya gelen Devlet Bakanı Cevdet Yılmaz’a yumurta fırlatmak istedikleri, ancak aralarında Cevdet Yılmaz’ı tanıyan olmadığı için, ki gazeteciler bile tanımıyor, yanlışlıkla Vali’ye fırlattıkları ortaya çıktı.</span></p>

    <p class="duz1" xml:lang="tr"><span class="duz">Cengiz Çandar’a yumurta atıldı.</span></p>

    <p class="duz1" xml:lang="tr"><span class="duz">Ahmet Altan’a yumurta atıldı.</span></p>

    <p class="duz-son-paragraf" xml:lang="tr"><span class="duz">Hüseyin Üzmez’e yumurta atıldı.</span></p>

    <p class="duz-son-paragraf" xml:lang="tr"><span class="duz">ODTÜ’de konferansa gelen Devlet Bakanı Mehmet Aydın’a yumurta ihbarı yapıldı. Yumurta timi kuruldu. Bakan’ın etrafında etten duvar ören korumalar, yumurta sağanağına karşı, kapalı salonda şemsiyelerle bekledi. Şemsiyeler, şırrak diye açılan, otomatik olanlardan seçildi.</span></p>

    <p class="duz-son-paragraf" xml:lang="tr"><span class="duz">Antalya’ya demirleyen Amerikan uçak gemisinin personeline yumurta fırlatıldı. İzmir’e demirleyen Amerikan uçak gemisinin personeline yumurta fırlatıldı. Yumurtalardan biri, yanlışlıkla bizim polislerden birine denk geldi. Amerikalılar oralı bile olmadı. Bizim polis şikâyetçi oldu!  Yumurta fırlatan üniversiteliye, memura hakaretten dava açıldı.</span></p>

    <p class="duz1" xml:lang="tr"><span class="duz">Metrobüse yumurta atıldı.</span></p>

    <p class="duz1" xml:lang="tr"><span class="duz">En son...</span></p>

    <p class="duz-son-paragraf" xml:lang="tr"><span class="duz">Haşim Kılıç’a yumurta atıldı.</span></p>

    <p class="duz1" xml:lang="tr"><span class="duz">Sezar’ın hakkı Sezar’a... Tarım Bakanı çıkıp, tarımı öldürdüğümüzü söylüyorlar, halbuki, kişi “başına” düşen yumurta sayısını artırdık dese, haklı yani!</span></p>

    <p class="duz-son-paragraf" xml:lang="tr"><span class="duz">Ki, dünyanın en büyük omleti, Ankara’da yapıldı, Guinness Rekorlar Kitabı’na girdi... Tarım Bakanımız, emeği geçen herkese teşekkür etti, Bakanımıza plaket verildi.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt132.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Kolesterol</span></p>

    <p class="duz-son-paragraf" xml:lang="tr"><span class="duz">Hep söylerim, tavuk etinde kolesterol yoksa, yumurtada niye kolesterol olsun!</span></p>

    <p class="duz-son-paragraf" xml:lang="tr"><span class="duz">Gerçi değerli eşim, bu “bilimsel” açıklamam nedeniyle, kalp sağlığımda olmasa bile, ruh sağlığımda kesin bi sorun olduğunu düşünür ama... Neticede n’oldu?</span></p>

    <p class="duz-son-paragraf" xml:lang="tr"><span class="duz">Haklı çıktım.</span></p>

    <p class="duz-son-paragraf" xml:lang="tr"><span class="duz">Elinde neşterle gezdiği için korkudan sesimizi çıkaramadığımız Profesör Bingür Sönmez, itirafta bulundu ve yumurtaya iftira atıldığını söyledi...</span></p>

    <p class="duz-son-paragraf" xml:lang="tr"><span class="duz">Yumurta tahliye oldu.</span></p>

    <p class="duz1" xml:lang="tr"><span class="duz">Hâlâ bazı şüpheciler var tabii...</span></p>

    <p class="duz-son-paragraf" xml:lang="tr"><span class="duz">Neymiş efendim, iki tane köy tespit etmeliymişiz, bir köye yumurta yedirip, öbür köye yumurta yedirmemeliymişiz, sonra da kolesterol değerlerine bakmalıymışız, kıyaslamalıymışız filan...</span></p>

    <p class="duz1" xml:lang="tr"><span class="duz">Kardeşim!</span></p>

    <p class="duz-son-paragraf" xml:lang="tr"><span class="duz">Araştırma yapmak için memlekette yumurta köyü icat edeceğinize, gidin İzmir “Menemen”i inceleyin... 3 bin yıldır, taaa İyonyalılardan beri Menemen... Ahali turp gibi.</span></p>

    <p class="duz1" xml:lang="tr"><span class="duz">Gırgır bir yana...</span></p>

    <p class="duz1" xml:lang="tr"><span class="duz">Kişi başına ne kadar yumurta yiyoruz?</span></p>

    <p class="duz1" xml:lang="tr"><span class="duz">Yılda 9 kilo...</span></p>

    <p class="duz1" xml:lang="tr"><span class="duz">Avrupa Birliği’nde?</span></p>

    <p class="duz1" xml:lang="tr"><span class="duz">12 kilo.</span></p>

    <p class="duz1" xml:lang="tr"><span class="duz">Kişi başına yıllık tereyağı tüketimi?</span></p>

    <p class="duz1" xml:lang="tr"><span class="duz">Bizde 1,5 kilo.</span></p>

    <p class="duz1" xml:lang="tr"><span class="duz">AB’de 4 kilo.</span></p>

    <p class="duz1" xml:lang="tr"><span class="duz">Kişi başına kırmızı et?</span></p>

    <p class="duz1" xml:lang="tr"><span class="duz">Biz 15 kilo yiyoruz.</span></p>

    <p class="duz1" xml:lang="tr"><span class="duz">Onlar 54 kilo.</span></p>

    <p class="duz1" xml:lang="tr"><span class="duz">Peynir?</span></p>

    <p class="duz-son-paragraf" xml:lang="tr"><span class="duz">Biz 7, AB 30.</span></p>

    <p class="duz-son-paragraf" xml:lang="tr"><span class="duz">Normalde biz 100’er sene yaşarken, bütün damarları tıkalı olan Avrupalıların genç yaşta patır patır gitmesi lazım... E tam tersi olduğuna göre, mutlaka bi başka cevabın da olması lazım...</span></p>

    <p class="duz1" xml:lang="tr"><span class="duz">O cevap sanırım şu:</span></p>

    <p class="duz-son-paragraf" xml:lang="tr"><span class="duz">Türk insanı yılda kişi başına 128 kilo ekmek yerken, Finlandiyalı sadece 51, Alman 62, İtalyan 68, Hollandalı 60, İspanyol sadece 58 kilo ekmek yiyor!</span></p>

    <p class="duz1" xml:lang="tr"><span class="duz">İster garibanlık de, ister spor bilincinin olmaması...</span></p>

    <p class="duz-son-paragraf" xml:lang="tr"><span class="duz">Türk insanını götüren yumurta yemek değil, yumurta yiyememek asıl.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt133.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Hulusi Kentmen</span></p>

    <p class="duz-son-paragraf" xml:lang="tr"><span class="duz">Pervin Par’ı paylaşamayan, delikanlının hasosu Eşref Kolçak ile kaçakçı Hayati Hamzaoğlu, kombinezonla gezinen vamp kadın Suzan Avcı’nın evinde birbirlerinin gırtlağını sıkarken, kapı cart diye açılır, vicdan azabıyla yanıp tutuşan ihtiyar ebe Aliye Rona “Durunnn” diye haykırarak içeri dalar, “Siz kardeşsiniz!”</span></p>

    <p class="duz-son-paragraf" xml:lang="tr"><span class="duz">Bu çirkin komployu tezgâhlayan kumarhaneci Kenan Pars kodese tıkılırken, yıllar sonra gerçeği öğrenen iki kardeş, hasret gözyaşlarıyla kucaklaşır. Aşçı Necdet Tosun ile hizmetçi Mürüvvet Sim, tombul yanaklarını birbirine yaslarken; şoför Nubar Terziyan ile uşak Cevat Kurtuluş mutluluktan ağlamaktadır.</span></p>

    <p class="duz-son-paragraf" xml:lang="tr"><span class="duz">Özledim o günleri.</span></p>

    <p class="duz1" xml:lang="tr"><span class="duz">Hulusi Kentmen mesela.</span></p>

    <p class="duz1" xml:lang="tr"><span class="duz">Aksi, lanet.</span></p>

    <p class="duz1" xml:lang="tr"><span class="duz">Ceviz gibi sert...</span></p>

    <p class="duz-son-paragraf" xml:lang="tr"><span class="duz">Ama kabuğunu kırınca, içinde doyumsuz lezzet barındıran... Sarılma hissi uyandıran insan.</span></p>

    <p class="duz1" xml:lang="tr"><span class="duz">Muhteşem kalantordu.</span></p>

    <p class="duz1" xml:lang="tr"><span class="duz">Oturaklı fabrikatör.</span></p>

    <p class="duz1" xml:lang="tr"><span class="duz">Ropdöşambrlı.</span></p>

    <p class="duz1" xml:lang="tr"><span class="duz">Aynı zamanda, hayatımda tanıdığım en başarılı “komiser”di Hulusi Kentmen.</span></p>

    <p class="duz1" xml:lang="tr"><span class="duz">Tonton.</span></p>

    <p class="duz1" xml:lang="tr"><span class="duz">Pos bıyıklı.</span></p>

    <p class="duz1" xml:lang="tr"><span class="duz">Babacan.</span></p>

    <p class="duz1" xml:lang="tr"><span class="duz">Yufka yürekli.</span></p>

    <p class="duz-son-paragraf" xml:lang="tr"><span class="duz">Kapı gibi cüssesi olmasına rağmen, “otorite” denilen kavramın, vurup kırmakla değil, şefkatle, merhametle sağlanabileceğini gösterirdi bize.</span></p>

    <p class="duz1" xml:lang="tr"><span class="duz">E bakıyorum bugün polise...</span></p>

    <p class="duz1" xml:lang="tr"><span class="duz">Kızın suratına tekme atıyor.</span></p>

    <p class="duz1" xml:lang="tr"><span class="duz">Hastaneye gaz bombası atıyor.</span></p>

    <p class="duz-son-paragraf" xml:lang="tr"><span class="duz">Bebelere biber gazı sıkıyor.</span></p>

    <p class="duz1" xml:lang="tr"><span class="duz">Bakıyorum bu polislerin şefine...</span></p>

    <p class="duz1" xml:lang="tr"><span class="duz">Nerde yürek?</span></p>

    <p class="duz1" xml:lang="tr"><span class="duz">Nerde şefkat?</span></p>

    <p class="duz1" xml:lang="tr"><span class="duz">Hulusi Kentmen’e dair sadece bıyık var...</span></p>

    <p class="duz-son-paragraf" xml:lang="tr"><span class="duz">Sadece bıyıkla da bu kadar oluyor.</span></p>

    <p class="duz-son-paragraf" xml:lang="tr"><span class="duz">Şeytan diyor, çık bağır, yüreğin varsa üniformayı çıkar öyle gel, kim kime tekme atıyor!</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt134.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Gaz’ap</span></p>

    <p class="duz1" xml:lang="tr"><span class="duz">Capsicum... Biber.</span></p>

    <p class="duz1" xml:lang="tr"><span class="duz">Bildiğin dolmalık biber.</span></p>

    <p class="duz1" xml:lang="tr"><span class="duz">Sivribiber.</span></p>

    <p class="duz1" xml:lang="tr"><span class="duz">Kırmızıbiber filan.</span></p>

    <p class="duz-son-paragraf" xml:lang="tr"><span class="duz">Wilbur Scoville diye Amerikalı bi arkadaş var, rahmetli oldu, farmakolog... Hangi biberin, ne kadar “acı” olduğunu gösteren ölçüm sistemini geliştirmişti.</span></p>

    <p class="duz1" xml:lang="tr"><span class="duz">Sıfır Scoville...</span></p>

    <p class="duz1" xml:lang="tr"><span class="duz">Dolmalık biber.</span></p>

    <p class="duz1" xml:lang="tr"><span class="duz">100 Scoville...</span></p>

    <p class="duz1" xml:lang="tr"><span class="duz">Hafif acı sivribiber.</span></p>

    <p class="duz1" xml:lang="tr"><span class="duz">500 Scoville...</span></p>

    <p class="duz1" xml:lang="tr"><span class="duz">Acı kırmızıbiber.</span></p>

    <p class="duz1" xml:lang="tr"><span class="duz">2 500 Scoville...</span></p>

    <p class="duz-son-paragraf" xml:lang="tr"><span class="duz">Tabasco.</span></p>

    <p class="duz-son-paragraf" xml:lang="tr"><span class="duz">Diline dokundurdun mu kabartan Meksika biberi var, Serrano deniyor... 10 bin Scoville.</span></p>

    <p class="duz-son-paragraf" xml:lang="tr"><span class="duz">Brezilya ve Jamaika’da yetişen Malagueta biberi var, bırak diline dokundurmayı, eline aldığında parmakların iki gün yanıyor birader... 50 bin Scoville.</span></p>

    <p class="duz-son-paragraf" xml:lang="tr"><span class="duz">Dünyanın en acı biberi, Sri Lanka’da yetişen, Naga Jolokia... Yenmiyor. Çünkü, yanlışlıkla yersen öldürüyor. 800 bin Scoville... Zaten o nedenle halk arasındaki adı, “kobra” biberi.</span></p>

    <p class="duz1" xml:lang="tr"><span class="duz">Şimdi sıkı durun...</span></p>

    <p class="duz-son-paragraf" xml:lang="tr"><span class="duz">Polisin işçilere, üniversite öğrencilerine sıktığı biber gazı, kaç Scoville biliyor musunuz?</span></p>

    <p class="duz-son-paragraf" xml:lang="tr"><span class="duz">5 milyon Scoville!</span></p>

    <p class="duz-son-paragraf" xml:lang="tr"><span class="duz">Hem de gözüne!</span></p>

    <p class="duz-son-paragraf" xml:lang="tr"><span class="duz">Seyreltip, acıyı acıyla hafifletebilmek için gözüne limon sıkıyorsun... Düşün.</span></p>

    <p class="duz-son-paragraf" xml:lang="tr"><span class="duz">Üstelik... Bu 5 milyon Scoville’lik biber, o sıkılan gazın sadece 10’da 1’i... O gazın geriye kalan 10’da 9’u, “kimyasal silahlar”dan elde edilen ve “içeriği gizlenen” bir karışım.</span></p>

    <p class="duz-son-paragraf" xml:lang="tr"><span class="duz">Gaz’eteler utanmadan küçültüyor, göz yaşartıcı diye yazıyor... Gaz’aptır.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt135.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Miraç</span></p>

    <p class="duz-son-paragraf" xml:lang="tr"><span class="duz">Gümüş yüzüğünü sağ eline takarak Müslüman olduğunu zanneden polislerimiz tarafından... Tekmelene tekmelene burnu kırılan üniversite öğrencisinin adı ne?</span></p>

    <p class="duz-son-paragraf" xml:lang="tr"><span class="duz">Miraç.</span></p>

    <p class="duz-son-paragraf" xml:lang="tr"><span class="duz">Kandilde dünyaya gelmiş çünkü.</span></p>

    <p class="duz-son-paragraf" xml:lang="tr"><span class="duz">Namazında niyazında babaanne istemiş, evlatla-gelin kırmamış, Miraç konmuş torunun adı.</span></p>

    <p class="duz-son-paragraf" xml:lang="tr"><span class="duz">Anne, ev kadını. Baba, ilkokul mezunu, maden işçisiydi. Zonguldak’ta... Üç kuruş maaşla, hem toprağın yüzlerce metre altından kömür çıkardı, hem de pırıl pırıl üç evlat... Üçüne de üniversite okuttu; büyük oğlan Sakarya Üniversitesi’nde otomotivi bitirdi, büyük kız Gazi Üniversitesi moda tasarımından öğretmen çıktı, küçük oğlan endüstriyel teknoloji okuyor.</span></p>

    <p class="duz-son-paragraf" xml:lang="tr"><span class="duz">Babası maden işçisiydi diyorum, çünkü rahmetli oldu. Hastaydı, halsizdi hep... Türkiye Taşkömürü Kurumu tarafından defalarca hastaneye gönderildi, her defasında “Turp gibisin” dendi... Turp gibi olmadığını biliyordu ama emekliliğine günler kalmıştı, sıktı dişini... Emekli oldu, üç ay sonra kanserden gitti. Yıllardır yuttuğu kömür tozu akciğerlerini bitirmekle kalmamış, çoktan bütün vücudunu sarmıştı. Emekli maaşı henüz bağlanmadan, toprağa verildi. Eşi alıyor şimdi o maaşı, 400 küsur lira... Miraç o parayla okuyor, Ankara’da.</span></p>

    <p class="duz-son-paragraf" xml:lang="tr"><span class="duz">24 yaşındaki bu delikanlıyla konuştum dün telefonda... “Ağabey, sordun anlatayım ama yazma bunları lütfen, kendimizi acındırıyormuş gibi olmayalım” dedi.</span></p>

    <p class="duz1" xml:lang="tr"><span class="duz">Burnu unufak...</span></p>

    <p class="duz-son-paragraf" xml:lang="tr"><span class="duz">Onuru granit gibi.</span></p>

    <p class="duz1" xml:lang="tr"><span class="duz">“Annen?” dedim.</span></p>

    <p class="duz-son-paragraf" xml:lang="tr"><span class="duz">“Ağlıyor” dedi.</span></p>

    <p class="duz1" xml:lang="tr"><span class="duz">“Analar ağlamasın hükümeti” okusun diye yazıyorum bunları.</span></p>

    <p class="duz-son-paragraf" xml:lang="tr"><span class="duz">Gazeteciliğe polis muhabiri olarak başladım, 26 senedir gördüğüm, takip ettiğim örgüt’ün haddi hesabı yok; kaba tabirle bi kulağımızın arkası kaldı... Bu çocuklar onlardan değil.</span></p>

    <p class="duz-son-paragraf" xml:lang="tr"><span class="duz">Sizin çocuklarınız.</span></p>

    <p class="duz-son-paragraf" xml:lang="tr"><span class="duz">Burnu kırılan sizsiniz.</span></p>

    <p class="duz-son-paragraf" xml:lang="tr"><span class="duz">Zaten o nedenle, hiçbirinin sabıka kaydı çıkmadı. O nedenle, hâkim tarafından “suç muç yok, polise mukavemet de yok” diye serbest bırakıldılar.</span></p>

    <p class="duz1" xml:lang="tr"><span class="duz">Peki dayak niye?</span></p>

    <p class="duz-son-paragraf" xml:lang="tr"><span class="duz">İşte onu da, bu memlekette eğitim bakanlığı yapan, AKP Genel Başkan Yardımcısı söyledi... “Bu işi meslek haline getirmiş öğrenciler var, bakın bunların giydiği montlar bile aynı” dedi!</span></p>

    <p class="duz-son-paragraf" xml:lang="tr"><span class="duz">Halbuki ne diyorlardı düne kadar... “Kılık kıyafeti yüzünden hiçbir öğrenci kapı dışarı edilemez, devlet kılık kıyafetle uğraşmaz, öğrencinin kılık kıyafetiyle uğraşmaya kimsenin hakkı yoktur, kabileler bile kılık kıyafet ayrımı yapmaz” demiyorlar mıydı?</span></p>

    <p class="duz-son-paragraf" xml:lang="tr"><span class="duz">E haliyle... Şimdi çıkıp, daha önce söylediğine benzer bi cümle kurmasını bekliyoruz sayın Başbakanımızdan: “Velev ki, siyasi simge olarak mont giydiğini düşünün... Suç sayabilir misiniz? Özgürlükler noktasında, dünyanın hangi ülkesinde böyle bir suç var?”</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt136.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Gençlik insanın başına hayatta bir kere gelir...</span></p>

    <p class="duz-son-paragraf" xml:lang="tr"><span class="duz">59 yaşındaki YÖK Başkanı, koltuğa oturur oturmaz, ilk iş ne yaptı biliyor musunuz?</span></p>

    <p class="duz-son-paragraf" xml:lang="tr"><span class="duz">Motosiklet aldı.</span></p>

    <p class="duz-son-paragraf" xml:lang="tr"><span class="duz">İçinde ukteymiş.</span></p>

    <p class="duz-son-paragraf" xml:lang="tr"><span class="duz">Çünkü, sağ-sol, ideoloji meselesi filan değildir aslında yaşananlar... “Gençliğini yaşayamamış insanlar” tarafından yönetiliyor Türkiye... Gençleri anlamama sebepleri bu.</span></p>

    <p class="duz-son-paragraf" xml:lang="tr"><span class="duz">Hani, üniversite yıllarından suratını hayal meyal hatırladığınız, varlığıyla yokluğu bir, hafızanızı zorlasanız bile ismini çıkaramadığınız tipler vardır ya... İşte onlar yönetiyor.</span></p>

    <p class="duz-son-paragraf" xml:lang="tr"><span class="duz">Elbette onlar da 20 yaşında, 25 yaşında oldular, ama hiç genç olmadılar. Vazgeçtik kafelerde yan yana oturup laflamayı, fakülte kantininde bile kızlı-erkekli ortamlarda bulunmadılar.</span></p>

    <p class="duz-son-paragraf" xml:lang="tr"><span class="duz">Gençliğin âdeta uzvudur mesela, gitar... Ne kadar uzak onlara... Plajda yakılan romantik bir ateşin etrafı, dağcılık kulübünün kurduğu kampın çadırı, amfide şamata, kampüsteki şenlikte mırıldanan aşk şarkıları veya yılbaşı partisi, belki alt tarafı bi bira... Ne kadar uzak.</span></p>

    <p class="duz-son-paragraf" xml:lang="tr"><span class="duz">Dar çevrelerinin Çin Seddi gibi eşiklerine esir büyüdüler maalesef... Kanları kaynamıştır, istemişlerdir mutlaka. Aşamadılar. Aşanlara kızmaları ondan... Halbuki, hayatında bi kere olsun dağıtmadan, nasıl toparlanır insan? Hangi sınırdan bahsedebilirsin, özgürlüğü tatmadan?</span></p>

    <p class="duz-son-paragraf" xml:lang="tr"><span class="duz">İnanmazsanız, açın özgeçmişlerini... Hayat baharının en güzel dört senesi “şu üniversiteyi bitirdi” diye geçiştirilen, kupkuru üç kelimeyle özetlenmiştir. Anaları babaları, ilkokul dönemi, sonra zart diye atlar, siyaset sahnesindeki binlerce fotoğraf... Arası boştur! Üniversite yıllarına dair hatıra fotoğrafı olabilmesi için, hatıra olması lazım öncelikle... Yoktur.</span></p>

    <p class="duz-son-paragraf" xml:lang="tr"><span class="duz">Sorsalar bana, king bilmeyeni milletvekili bile yapmamak lazım... Ki, briçi kumar zannedip, spor olduğunu kavrayamadan mezun oldular. Zaten, spor ayakkabı giymeden emekli oldu çoğu... Apo’nun bile Bekaa’da kız militanlarla voleybol oynarken fotoğrafı var, bunların var mı? Güya kültür dersi veriyorlar bize, hangisinin halkoyunu oynarken fotoğrafı var? Tiyatro?</span></p>

    <p class="duz1" xml:lang="tr"><span class="duz">Mayo giymeden büyüdüler, mayo... Bülent Arınç, Beşir Atalay... Aileleriyle şezlongda güneşlenirken düşünebilir misiniz? Bırak düşünmeyi, Allah bilir, mahkemeye bile verebilirler beni... Bu kadar normal bir insan davranışı üzerinden kendilerini örnek verdiğim için.</span></p>

    <p class="duz-son-paragraf" xml:lang="tr"><span class="duz">(Bakın, peşin peşin söyleyeyim, mahkemeye verirseniz, Kürşad Tüzmen’i şahit gösteririm... Çünkü, mayo giymeyi anormallik kabul etmeyen Kürşad Tüzmen’e gidin sorun, yumurta fırlatan gençlerin heyecanını da anlıyordur, sahillerin AKP’ye neden oy vermediğini de.)</span></p>

    <p class="duz-son-paragraf" xml:lang="tr"><span class="duz">İyi yönetilen devlet, iyi yönetilen üniversite, iyi yönetilen gazete, iyi yönetilen banka, hepsini inceleyin... Hepsinin başında, gençliğinin hakkını vererek yaşamış yöneticiler görürsünüz.</span></p>

    <p class="duz1" xml:lang="tr"><span class="duz">En vahim gençlik hatası...</span></p>

    <p class="duz-son-paragraf" xml:lang="tr"><span class="duz">Gençliğini yaşamamaktır.</span></p>

    <p class="duz-son-paragraf" xml:lang="tr"><span class="duz">Türkiye’nin durumu vahimdir.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt137.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Sınav formunuzu yatır’dınız mı?</span></p>

    <p class="duz1" xml:lang="tr"><span class="duz">Babalar Günü dün kutlandı.</span></p>

    <p class="duz1" xml:lang="tr"><span class="duz">Bugün SBS...</span></p>

    <p class="duz-son-paragraf" xml:lang="tr"><span class="duz">Yarın ÖSS var çünkü.</span></p>

    <p class="duz1" xml:lang="tr"><span class="duz">Zuhurat Baba</span></p>

    <p class="duz1" xml:lang="tr"><span class="duz">Telli Baba</span></p>

    <p class="duz1" xml:lang="tr"><span class="duz">Gözcü Baba</span></p>

    <p class="duz1" xml:lang="tr"><span class="duz">Tuzcu Baba</span></p>

    <p class="duz1" xml:lang="tr"><span class="duz">Oruç Baba</span></p>

    <p class="duz1" xml:lang="tr"><span class="duz">Bardakçı Baba</span></p>

    <p class="duz-son-paragraf" xml:lang="tr"><span class="duz">Helvacı Baba</span></p>

    <p class="duz1" xml:lang="tr"><span class="duz">Bunlar doçent.</span></p>

    <p class="duz1" xml:lang="tr"><span class="duz">İzmir’deki profesör...</span></p>

    <p class="duz1" xml:lang="tr"><span class="duz">Susuz Dede.</span></p>

    <p class="duz-son-paragraf" xml:lang="tr"><span class="duz">Daha kıdemli.</span></p>

    <p class="duz-son-paragraf" xml:lang="tr"><span class="duz">Benim favorim, Bursa’daki Tezveren Baba... İlk 100’e 17 öğrenci soktuğu söyleniyor. Sivas’taki Kılavuz Baba sözelde iyi... Urfa’da Hakim Dede var, hukuk banko... Kırşehir’deki Kalender Baba, adı üstünde kalender, daha çok açık öğretime yönlendiriyor... Tokat’taki Barak Baba’ya gidenler, Washington Üniversitesi’ne mastıra gidiyor!</span></p>

    <p class="duz1" xml:lang="tr"><span class="duz">Gerçekten merak ediyorum...</span></p>

    <p class="duz1" xml:lang="tr"><span class="duz">Üniversite mezunu yatır var mı?</span></p>

    <p class="duz-son-paragraf" xml:lang="tr"><span class="duz">Veya, Anadolu lisesi kazananı?</span></p>

    <p class="duz-son-paragraf" xml:lang="tr"><span class="duz">Adam uçak mühendisi olmak istiyor, tabutun altına kalem sokuşturuyor. Sanırsın, yatır kalemtıraştır... Öğretmen olmak isteyen tebeşir sürüyor, mimar olmak isteyen cetvel... Türbe duvarına sürtüp, doktor olmak için, yanında steteskop getiren bile var.</span></p>

    <p class="duz1" xml:lang="tr"><span class="duz">Bakın doktor dedim, aklıma geldi...</span></p>

    <p class="duz1" xml:lang="tr"><span class="duz">Geçenlerde Tıp Festivali yapıldı.</span></p>

    <p class="duz-son-paragraf" xml:lang="tr"><span class="duz">Merkez Efendi Camii’nde!</span></p>

    <p class="duz1" xml:lang="tr"><span class="duz">Turladın hepsini, ne Zuhurat Baba bıraktın, ne Telli Baba...</span></p>

    <p class="duz1" xml:lang="tr"><span class="duz">E baktın olmadı. Kazanamadın.</span></p>

    <p class="duz-son-paragraf" xml:lang="tr"><span class="duz">Doooğru Tekirdağ’daki Sersem Baba’ya.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt138.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Matematik</span></p>

    <p class="duz-son-paragraf" xml:lang="tr"><span class="duz">Atatürk’e “Senin adın Mustafa, benim adım Mustafa, bundan böyle senin adın Mustafa Kemal olsun” diyen öğretmeni, ne öğretmeniydi?</span></p>

    <p class="duz-son-paragraf" xml:lang="tr"><span class="duz">Matematik.</span></p>

    <p class="duz-son-paragraf" xml:lang="tr"><span class="duz">“Çap, yarıçap, çember, açı, üçgen, eşkenar, yamuk, alan, taban, artı, eksi, eşit, toplam, oran” gibi matematik terimlerini kim türetti, kim Türkçeye kazandırdı?</span></p>

    <p class="duz-son-paragraf" xml:lang="tr"><span class="duz">Mustafa Kemal.</span></p>

    <p class="duz1" xml:lang="tr"><span class="duz">“Teğet” kelimesini?</span></p>

    <p class="duz-son-paragraf" xml:lang="tr"><span class="duz">Mustafa Kemal.</span></p>

    <p class="duz1" xml:lang="tr"><span class="duz">Hayat, matematiktir.</span></p>

    <p class="duz-son-paragraf" xml:lang="tr"><span class="duz">“22 Temmuz’da yüzde 84 oy kullanıldı. AKP, yüzde 84 oranında kullanılan oyun yüzde 47’sini aldı. Eğer, yüzde 100 üzerinden bu hesabı yapacak olursanız, AKP’nin aldığı oy yüzde 55,4’tür... Bu hesapları iyi biliyoruz, kusura bakmasınlar, bunların içinde piştik” diyen... Yani, yüzde 100 üzerinden hesap yapıp, yüzde 115’i bulan kim?</span></p>

    <p class="duz-son-paragraf" xml:lang="tr"><span class="duz">Senin Başbakan.</span></p>

    <p class="duz-son-paragraf" xml:lang="tr"><span class="duz">“Milli eğitim çöktü, ÖSS’de liseler döküldü, 30 bin aday sıfır çekti” yorumlarına sinirlenip... “Bu eleştirileri yapanlar ne dediklerinin farkında değil, 4 yanlış 1 doğruyu götürüyor. Yani, 75 yanlış yapan aday, 25 soruyu doğru bile yapsa, sıfır alıyor” diyen kim?</span></p>

    <p class="duz-son-paragraf" xml:lang="tr"><span class="duz">Senin Milli Eğitim Bakanı.</span></p>

    <p class="duz-son-paragraf" xml:lang="tr"><span class="duz">4 yanlış 1 doğruyu götürüyorsa, 75 yanlış 25 doğruyu mu götürür?</span></p>

    <p class="duz1" xml:lang="tr"><span class="duz">Otur.</span></p>

    <p class="duz-son-paragraf" xml:lang="tr"><span class="duz">Sıfır.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt139.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Test</span></p>

    <p class="duz1" xml:lang="tr"><span class="duz">536 imam hatip lisesinin 327’sini tek başına açarak, erişilmesi imkânsız bir rekor kıran devlet adamı kimdir?</span></p>

    <p class="duz1" xml:lang="tr"><span class="duz">a) Boris Yeltsin</span></p>

    <p class="duz1" xml:lang="tr"><span class="duz">b) Papa II. Jean Paul</span></p>

    <p class="duz1" xml:lang="tr"><span class="duz">c) Danyal Topatan</span></p>

    <p class="duz-son-paragraf" xml:lang="tr"><span class="duz">d) Süleyman Demirel</span></p>

    <p class="duz1" xml:lang="tr"><span class="duz">“Bir demokrasi ülkesinde din ve vicdan hürriyeti, eğitim hürriyeti kişinin temel hak ve hürriyetidir. Hâkim kılınacak olan şeyler, İslam’ın getirdiği ana kaidelerdir. Sünneti Seniyye’dir” diyen hürriyet abidesi kimdir?</span></p>

    <p class="duz1" xml:lang="tr"><span class="duz">a) Sünnetçi Kemal Özkan</span></p>

    <p class="duz1" xml:lang="tr"><span class="duz">b) Ernesto Che Guevara</span></p>

    <p class="duz1" xml:lang="tr"><span class="duz">c) Roberto Carlos</span></p>

    <p class="duz1" xml:lang="tr"><span class="duz">d) Süleyman Demirel</span></p>

    <p class="duz1" xml:lang="tr"><span class="duz">“İmam hatip liseleri, imam yetiştirsin diye açılmadı. Dinini bilen doktorlar, avukatlar, mühendisler olsun diye açıldı” diyen toplum mühendisi kimdir?</span></p>

    <p class="duz1" xml:lang="tr"><span class="duz">a) Mao Zedung</span></p>

    <p class="duz1" xml:lang="tr"><span class="duz">b) Temel Reis</span></p>

    <p class="duz1" xml:lang="tr"><span class="duz">c) Michael Jordan</span></p>

    <p class="duz-son-paragraf" xml:lang="tr"><span class="duz">d) Süleyman Demirel</span></p>

    <p class="duz1" xml:lang="tr"><span class="duz">“Yüzde 99’u Müslüman olan bir ülkede, dinini bilen insanlardan neden korkuluyor” diye soran mütedeyyin isyankâr kimdir?</span></p>

    <p class="duz1" xml:lang="tr"><span class="duz">a) Alexandr Sergeyeviç Puşkin</span></p>

    <p class="duz1" xml:lang="tr"><span class="duz">b) Haile Selasiye</span></p>

    <p class="duz1" xml:lang="tr"><span class="duz">c) Zagor Tenay</span></p>

    <p class="duz-son-paragraf" xml:lang="tr"><span class="duz">d) Süleyman Demirel</span></p>

    <p class="duz1" xml:lang="tr"><span class="duz">“Türkiye, laikliği dinsizlik olarak anlamış... Hâkim kılınacak olan Kuran’ın hükümleridir” diyen felsefe adamı kimdir?</span></p>

    <p class="duz1" xml:lang="tr"><span class="duz">a) Memati</span></p>

    <p class="duz1" xml:lang="tr"><span class="duz">b) Aristoteles</span></p>

    <p class="duz1" xml:lang="tr"><span class="duz">c) David Copperfield</span></p>

    <p class="duz-son-paragraf" xml:lang="tr"><span class="duz">d) Süleyman Demirel</span></p>

    <p class="duz1" xml:lang="tr"><span class="duz">Türkiye’de şu anda takunyalılar cirit attığına göre, Türkiye’de laikliği savunacak belki de en son kişi kimdir?</span></p>

    <p class="duz1" xml:lang="tr"><span class="duz">a) Antonio Banderas</span></p>

    <p class="duz1" xml:lang="tr"><span class="duz">b) Luciano Pavarotti</span></p>

    <p class="duz1" xml:lang="tr"><span class="duz">c) Kaptan Kirk</span></p>

    <p class="duz-son-paragraf" xml:lang="tr"><span class="duz">d) Süleyman Demirel</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt140.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">I love Humeyni</span></p>

    <p class="duz1" xml:lang="tr"><span class="duz">“Humeyni’yi seviyorum.</span></p>

    <p class="duz1" xml:lang="tr"><span class="duz">Atatürk’ü sevmiyorum.</span></p>

    <p class="duz1" xml:lang="tr"><span class="duz">Maraş’ta Fransız askerleri Nene Hatun’un başörtüsüne uzandı. Sütçü İmam ilk ateşi açtı, böylelikle Kurtuluş Savaşı başladı. O dönemin sosyolojik yapısını incelerseniz, cephedeki insanlar hep Müslüman... Atatürk olmasaydı, İngilizler olsaydı, haklarım daha geniş olacaktı.”</span></p>

    <p class="duz-son-paragraf" xml:lang="tr"><span class="duz">Böyle dedi.</span></p>

    <p class="duz-son-paragraf" xml:lang="tr"><span class="duz">“Türbanlı böyle dedi” demiyorum; çünkü bütün türbanlılar böyle düşünmediği gibi, böyle düşünen türbansızlar da var. Demem şu...</span></p>

    <p class="duz1" xml:lang="tr"><span class="duz">Nene Hatun, Maraşlı değil.</span></p>

    <p class="duz1" xml:lang="tr"><span class="duz">Erzurumlu.</span></p>

    <p class="duz1" xml:lang="tr"><span class="duz">Savaştığı düşman, Fransız değil.</span></p>

    <p class="duz1" xml:lang="tr"><span class="duz">Rus.</span></p>

    <p class="duz1" xml:lang="tr"><span class="duz">Rus başörtüsüne saldırmadı.</span></p>

    <p class="duz1" xml:lang="tr"><span class="duz">Aziziye Tabyası’na saldırdı.</span></p>

    <p class="duz1" xml:lang="tr"><span class="duz">Milli mücadelenin mangal yürekli evladıdır, ama ilk kurşunu Sütçü İmam sıkmadı.</span></p>

    <p class="duz1" xml:lang="tr"><span class="duz">Hasan Tahsin sıktı.</span></p>

    <p class="duz1" xml:lang="tr"><span class="duz">Maraş’ta değil, İzmir’de.</span></p>

    <p class="duz1" xml:lang="tr"><span class="duz">Takvime bak...</span></p>

    <p class="duz1" xml:lang="tr"><span class="duz">Hasan Tahsin’in tetiğe basmasıyla, Sütçü İmam’ın tetiğe basması arasında 6 ay var.</span></p>

    <p class="duz1" xml:lang="tr"><span class="duz">Sütçü İmam, Fransız vurmadı.</span></p>

    <p class="duz1" xml:lang="tr"><span class="duz">Ermeni vurdu.</span></p>

    <p class="duz1" xml:lang="tr"><span class="duz">Maraş’ta düşmana ilk müdahaleyi yapan da, aslında Sütçü İmam değil.</span></p>

    <p class="duz1" xml:lang="tr"><span class="duz">Çakmakçı Sait.</span></p>

    <p class="duz1" xml:lang="tr"><span class="duz">Silahı yoktu.</span></p>

    <p class="duz1" xml:lang="tr"><span class="duz">Yumruğuyla saldırdı.</span></p>

    <p class="duz1" xml:lang="tr"><span class="duz">Şehit oldu.</span></p>

    <p class="duz1" xml:lang="tr"><span class="duz">Maraş’ı önce kim işgal etti?</span></p>

    <p class="duz1" xml:lang="tr"><span class="duz">Arkadaşın İngilteresi!</span></p>

    <p class="duz1" xml:lang="tr"><span class="duz">Kim sesini çıkarmadı?</span></p>

    <p class="duz1" xml:lang="tr"><span class="duz">Arkadaşın padişah efendisi!</span></p>

    <p class="duz1" xml:lang="tr"><span class="duz">Kim kurtardı?</span></p>

    <p class="duz-son-paragraf" xml:lang="tr"><span class="duz">Arkadaşa daha geniş haklar tanıyacak olan İngilizlerin gemisiyle kaçan padişah efendinin idam etmek için arattığı Atatürk!</span></p>

    <p class="duz1" xml:lang="tr"><span class="duz">O dönemin sosyolojik yapısını incelerseniz, cephedeki insanların hep Müslüman olmadığını da görürsünüz... Bizzat Ordinaryüs Profesör Mazhar Osman’ın ağlayarak okuduğu “şehit listesi”ne göre, bu toprakları İngilizler işgal etmesin diye savaşan, can veren İstanbullu hekimler arasında, 140 Türk, 32 Ermeni, 25 Rum, 18 Yahudi var.</span></p>

    <p class="duz-son-paragraf" xml:lang="tr"><span class="duz">Ve, dikkatinizi çekerim, hepsine birden “şehit” demişler... Çünkü şehitlik kavramı, “o dönemin sosyolojik yapısı”na göre, dinle alakalı değil, yurtseverlikle alakalı.</span></p>

    <p class="duz1" xml:lang="tr"><span class="duz">Uzatmayayım.</span></p>

    <p class="duz1" xml:lang="tr"><span class="duz">Tehlike ne İran’dır, ne İngiltere...</span></p>

    <p class="duz-son-paragraf" xml:lang="tr"><span class="duz">Kara cehalettir.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt141.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Öğretmenim canım benim</span></p>

    <p class="duz-son-paragraf" xml:lang="tr"><span class="duz">Teflon tavaya hiçbir şey yapışmadığına göre, teflon o tavaya nasıl yapışıyor? Yüzme zayıflatıyorsa, balinanın stili mi yanlış? Fatih Sultan Mehmed bizim şerefli ecdadımız olduğuna göre, henüz beşikteyken boğdurduğu kardeşleri Bizanslıların haysiyetsiz ecdadı mıydı? Yumurta kolesterolü azdırıyorsa, kalpten gitmemek için niye tavuk eti yiyoruz?</span></p>

    <p class="duz-son-paragraf" xml:lang="tr"><span class="duz">Yaş otuz beş, yolun yarısı eder, Dante gibi ortasındayız ömrün’ü papağan gibi tekrar etmesi güzel de, 70 yaşında mı rahmetli oldu Dante? Eğitim şart’sa, annesi öğretmen olduğu halde üniversite bile okumayan Bill Gates, malı nasıl götürdü?</span></p>

    <p class="duz-son-paragraf" xml:lang="tr"><span class="duz">Mustafa Kemal neden müselles’e üçgen demiştir, üçyan dememiştir? Futbol, korner, faul, penaltı, gol, ofsayt, forvet, frikik, maç, pas, skor İngilizceden... Hakem niye Arapçadan?</span></p>

    <p class="duz1" xml:lang="tr"><span class="duz">Düşünmeyiz çünkü...</span></p>

    <p class="duz-son-paragraf" xml:lang="tr"><span class="duz">Ezberleriz sadece.</span></p>

    <p class="duz1" xml:lang="tr"><span class="duz">Mercidabık mesela...</span></p>

    <p class="duz-son-paragraf" xml:lang="tr"><span class="duz">Nerdedir?</span></p>

    <p class="duz-son-paragraf" xml:lang="tr"><span class="duz">“Azı karar çoğu zarar” ise, “fazla mal göz çıkarmaz” neyin nesi? Atalarımız mı çok kararsızdı, yoksa bazı atalarımız yavşak mıydı?</span></p>

    <p class="duz1" xml:lang="tr"><span class="duz">Ölü poposuna pamuk tıkar gibi bilgi sokmaya çalışıyoruz genç zihinlere...</span></p>

    <p class="duz1" xml:lang="tr"><span class="duz">Netice?</span></p>

    <p class="duz-son-paragraf" xml:lang="tr"><span class="duz">Neden’ler yerine sonuç’larla ilgilenen sistemin kaçınılmaz hezimetidir bu.</span></p>

    <p class="duz-son-paragraf" xml:lang="tr"><span class="duz">O nedenle, sınıflar 60’ar, 70’er kişi... O nedenle, öğretmen maaşları yerlerde sürünüyor. O nedenle, geçinmek için pazarda limon satıyorlar. O nedenle, gelişmiş ülke insanından hiçbir zekâ eksiği olmayan millet, moron gibi dolaşıyor ortalıkta... O nedenle, işsizlerimiz diplomalı.</span></p>

    <p class="duz-son-paragraf" xml:lang="tr"><span class="duz">Çünkü, ne kalabalık nüfustur aslında sorun, ne de ülkenin gariban olması... İneklerin sindirim sistemini ezberletiyoruz, düşünmeyi öğretmiyoruz çocuklarımıza... Temel sorun budur.</span></p>

    <p class="duz-son-paragraf" xml:lang="tr"><span class="duz">“Camdan dışarı bakın, ilk ne görüyorsunuz?” diye soran ve “cam” cevabını vermeyenlere sıfır veren bir öğretmenin... “Bakarkör” olmamızı engelleyen bir öğretmenin öğrencisidir bu satırların yazarı... Dün aradı beni, “Öğretmenler Günü’nü yaz” dedi. Yazıyorum.</span></p>

    <p class="duz1" xml:lang="tr"><span class="duz">Değerli öğretmenler...</span></p>

    <p class="duz-son-paragraf" xml:lang="tr"><span class="duz">“Ne yapalım, müfredat böyle, araç gerecimiz eksik, kalorifer yok, hademe az, bilgisayar pahalı” filan, bırakın artık bunları... Düşünmeyi öğretmenin maliyeti, sıfır lira.</span></p>
  </div>
</body>
</html>