<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>ISIM_SEHIR_HAYVAN-10.xhtml</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">@page {
  margin-bottom: 10pt;
  margin-top: 10pt;
  }
@font-face {
  font-family: Gill Sans;
  font-style: normal;
  font-weight: normal;
  src: url(../Fonts/GillSans0001.ttc);
  }
</style>
</head>

<body class="calibre">
  <div class="generated-style" id="isim-sehir-hayvan">
    <div class="calibre2" id="calibre_pb_0"></div>

    <h1 class="foto-altta-bosluk" id="toc-anchor" xml:lang="tr"><span><img alt="343.jpg" class="generated-style1" src="../Images/343_fmt.jpeg"/></span></h1>

    <p class="bold-ortali-2-x" xml:lang="tr"><span class="duz">Üç çocuk değil marif’et, üç inek yapmak mahar’et...</span></p>

    <p class="duz-ilk-paragraf-xx" xml:lang="tr"><span class="yazar-ismi1">Arkadaşım...</span></p>

    <p class="duz1" xml:lang="tr"><span class="duz">Bir fotoğraf...</span></p>

    <p class="duz1" xml:lang="tr"><span class="duz">Siyah-beyaz.</span></p>

    <p class="duz-son-paragraf" xml:lang="tr"><span class="duz">Arkasına “1969” diye not düşmüş babam, “Yılmaz’ın en sevdiği arkadaşıyla tanıştığı gün...”</span></p>

    <p class="duz1" xml:lang="tr"><span class="duz">Mevsim, yaz.</span></p>

    <p class="duz-son-paragraf" xml:lang="tr"><span class="duz">Kısa pantolonlu, dizleri yara bere içinde, saçları üç numara, bileğinde sünnet saati, elinde balonla, kara kuru ben... Yanımda o.</span></p>

    <p class="duz1" xml:lang="tr"><span class="duz">Tombiş.</span></p>

    <p class="duz1" xml:lang="tr"><span class="duz">Koca kafalı.</span></p>

    <p class="duz-son-paragraf" xml:lang="tr"><span class="duz">Yüreği daha kocaman.</span></p>

    <p class="duz1" xml:lang="tr"><span class="duz">Gözlerinde kederli bulutlar gezinen, sohbet ederken için için hıçkıran, hüzünlü arkadaşım.</span></p>

    <p class="duz-son-paragraf" xml:lang="tr"><span class="duz">Hemşerim...</span></p>

    <p class="duz-son-paragraf" xml:lang="tr"><span class="duz">Denizi kız, kızı deniz, sokakları hem kız hem deniz kokan İzmirimin, duygusal delikanlısı... Uslu. Terbiyeli.</span></p>

    <p class="duz-son-paragraf" xml:lang="tr"><span class="duz">Kız annelerinin bile, “çocuğum mutlaka tanışsın, onunla arkadaş olsun” dediği, İstanbul ağzıyla kanka, İzmir tabiriyle cankuş.</span></p>

    <p class="duz1" xml:lang="tr"><span class="duz">Yıllar geçti...</span></p>

    <p class="duz1" xml:lang="tr"><span class="duz">Büyüdük tabii.</span></p>

    <p class="duz1" xml:lang="tr"><span class="duz">Mesleğe başladım.</span></p>

    <p class="duz1" xml:lang="tr"><span class="duz">Çömez muhabirim...</span></p>

    <p class="duz1" xml:lang="tr"><span class="duz">Çömeziz ya, kendi arkadaşlarımızı dünyanın merkezi sanıyoruz...</span></p>

    <p class="duz1" xml:lang="tr"><span class="duz">Gittim, ilk röportajımı onunla yaptım.</span></p>

    <p class="duz1" xml:lang="tr"><span class="duz">“Bu kadar arkadaşın var, bu kadar seviliyorsun, neden mutsuzsun” diye sordum.</span></p>

    <p class="duz1" xml:lang="tr"><span class="duz">Etrafını işaret etti bana.</span></p>

    <p class="duz1" xml:lang="tr"><span class="duz">Yalnızdı...</span></p>

    <p class="duz-son-paragraf" xml:lang="tr"><span class="duz">Kalabalık içinde yalnız!</span></p>

    <p class="duz1" xml:lang="tr"><span class="duz">Ve, o gün öğrenmiştim gerçeği...</span></p>

    <p class="duz-son-paragraf" xml:lang="tr"><span class="duz">6 yaşındayken gelmişti İzmir’e, ailesinden koparılıp... Bir daha hiç haber alamamıştı, kokusunu özlediği anasından, babasından. Yalnızdı.</span></p>

    <p class="duz-son-paragraf" xml:lang="tr"><span class="duz">Hem ağladım, hem de utanarak yazdım, o güne kadar hikâyesini bilmediğim arkadaşımı.</span></p>

    <p class="duz1" xml:lang="tr"><span class="duz">Biraz da siyaset kattım yazıya...</span></p>

    <p class="duz-son-paragraf" xml:lang="tr"><span class="duz">Çünkü katılmayacak gibi değildi. İnönü’yle de tanışmıştı, Adnan Menderes’le de... Darbeleri görmüştü, gençlerin çatır çatır birbirine kurşun sıktığı o karanlık günleri de.</span></p>

    <p class="duz-son-paragraf" xml:lang="tr"><span class="duz">Tarih ansiklopedisi gibiydi.</span></p>

    <p class="duz-son-paragraf" xml:lang="tr"><span class="duz">Zeki Müren’i dinlemişti, Müzeyyen Senar’ı... Bülent Ersoy’un parlayışına tanıklık etmişti Fuar’da... Nasıl da yırtardı karanlık gökyüzünü Cem Karaca, işçisin sen işçi kal... Sabahın ilk ışıklarıyla başlayan kadınlar matinesi, Beyaz Kelebekler, Barış Manço... Ferdi Tayfur devleşirken, oradaydı. Ateşböceği Ercan’ın kırıp geçiren esprilerine kulak kabartmıştı, Devekuşu Kabaresi’ne, Nejat Uygur’a, hepsine... Lunapark’ta kıkırdayan bebelerin mutluluğuna da ortak olmuştu, Paraşüt Kulesi’nden atlayanların heyecanına da.</span></p>

    <p class="duz1" xml:lang="tr"><span class="duz">Röportajım manşet oldu...</span></p>

    <p class="duz-son-paragraf" xml:lang="tr"><span class="duz">Yeni Asır’da.</span></p>

    <p class="duz1" xml:lang="tr"><span class="duz">“Okunur mu acaba” derken...</span></p>

    <p class="duz1" xml:lang="tr"><span class="duz">Bir telefon, bir faks, kıyamet gibi.</span></p>

    <p class="duz1" xml:lang="tr"><span class="duz">Meğer, 60’lı 70’li yaşlarını sürenler dahil, herkes tanıyormuş arkadaşımı... Kimi hatırasını anlatıyordu, kimi beraber çekildiği fotoğrafını koymuş mektubuna... Antalya’da, Diyarbakır’da, Eskişehir’de tanıdıkları varmış, hatta New York’ta, Kudüs’te, Moskova’da.</span></p>

    <p class="duz1" xml:lang="tr"><span class="duz">Büyükle büyük...</span></p>

    <p class="duz1" xml:lang="tr"><span class="duz">Küçükle küçük olmuş.</span></p>

    <p class="duz-son-paragraf" xml:lang="tr"><span class="duz">Hiç unutmam, mutluluktan uçmuştum...</span></p>

    <p class="duz1" xml:lang="tr"><span class="duz">Annemin yaptığı börekle birlikte koşmuştum ona...</span></p>

    <p class="duz-son-paragraf" xml:lang="tr"><span class="duz">Okumuştum tek tek, hemşerilerinin sevgi mesajlarını.</span></p>

    <p class="duz1" xml:lang="tr"><span class="duz">Dinledi, dinledi, dinledi...</span></p>

    <p class="duz1" xml:lang="tr"><span class="duz">Sonra da her zamanki gibi, döndü arkasını sessizce, yürüdü, gitti...</span></p>

    <p class="duz-son-paragraf" xml:lang="tr"><span class="duz">Kederli.</span></p>

    <p class="duz-son-paragraf" xml:lang="tr"><span class="duz">Pak Bahadur’du o.</span></p>

    <p class="duz-son-paragraf" xml:lang="tr"><span class="duz">Fil diyorlar... Değildi.</span></p>

    <p class="duz1" xml:lang="tr"><span class="duz">Geçen ay kaybettik onu.</span></p>

    <p class="duz1" xml:lang="tr"><span class="duz">Pakistan ormanlarında toprağa basması gereken ayakları, ömrü boyunca betona bastığı için iltihaplanmıştı... Taşımıyordu 59 yaşındaki, 5 tonluk vücudunu... Katlanılmaz ağrıları vardı. Ameliyat şarttı. Narkoz verdiler. Son bir damla gözyaşı süzüldü gözlerinden, kapandı, bir daha da açılmadı...</span></p>

    <p class="duz1" xml:lang="tr"><span class="duz">Sözde yuva diye yapılan, paslı çivilerle, üç metrelik çukurla çevrili cezaevindeki tutsak hayatı son bulmuştu...</span></p>

    <p class="duz-son-paragraf" xml:lang="tr"><span class="duz">Bitmişti işkence.</span></p>

    <p class="duz-son-paragraf" xml:lang="tr"><span class="duz">Özgür şimdi arkadaşım...</span></p>

    <p class="duz-son-paragraf" xml:lang="tr"><span class="duz">Alabildiğine uzanan Asya enginliğinde gönlünce koştuğunu, annesine babasına kavuştuğunu, hasretle sarıldığını, kahkahalarını, “döndüm, geri geldim” diye haykırdığını, ruhunun ilk kez rüzgâr aldığını hissedebiliyorum...</span></p>

    <p class="duz1" xml:lang="tr"><span class="duz">Ve, dün yine açıldı İzmir Fuarı.</span></p>

    <p class="duz1" xml:lang="tr"><span class="duz">Bu defa onsuz.</span></p>

    <p class="duz1" xml:lang="tr"><span class="duz">Kalabalık yine kalabalık.</span></p>

    <p class="duz-son-paragraf" xml:lang="tr"><span class="duz">Ama artık herkes yalnız.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt199.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Kâğıttan kaplan</span></p>

    <p class="duz1" xml:lang="tr"><span class="duz">Harp Okulu’nu birincilikle bitiren teğmenin cep telefonuna, bizzat polis tarafından teröristin telefon fihristi yüklenirken... Polisler askere gitmesin diye özel kanun çıkartıp “yırttınız” diyen kimdir?</span></p>

    <p class="duz1" xml:lang="tr"><span class="duz">a) Behzat Ç.</span></p>

    <p class="duz1" xml:lang="tr"><span class="duz">b) Komser Kolombo</span></p>

    <p class="duz1" xml:lang="tr"><span class="duz">c) Bekçi Murtaza</span></p>

    <p class="duz1" xml:lang="tr"><span class="duz">d) Süheyl Batum</span></p>

    <p class="duz-son-paragraf" xml:lang="tr"><span class="duz">e) Hiçbiri</span></p>

    <p class="duz1" xml:lang="tr"><span class="duz">Gariban çocukları şakır şakır şehit olurken, politikacı, general, kodaman çocuklarının vatani görevlerini Boğaz’da, orduevlerinde yaptığı... Ha bire göbeğe çizik attırma, dalağı aldırmış gibi yaptırma çetesinin ortaya çıktığı, Bakan’ın bile sahte evrakla asker kaçağı olduğu ülke hangisidir?</span></p>

    <p class="duz1" xml:lang="tr"><span class="duz">a) Burkina Faso</span></p>

    <p class="duz1" xml:lang="tr"><span class="duz">b) Aşağı Saksonya</span></p>

    <p class="duz1" xml:lang="tr"><span class="duz">c) Yukarı Volta</span></p>

    <p class="duz1" xml:lang="tr"><span class="duz">d) Doğu Timor</span></p>

    <p class="duz-son-paragraf" xml:lang="tr"><span class="duz">e) Hiçbiri</span></p>

    <p class="duz1" xml:lang="tr"><span class="duz">Kandil’i BBG evi gibi izliyoruz derken, Murat Karayılan’ın Kandil’de basın toplantısı yapmasını armut gibi seyredene... Hayatını terörle mücadeleye adayan subayları içeri tıkıp, teröriste kırmızı halı üzerinde halay çektirene, ne denir?</span></p>

    <p class="duz1" xml:lang="tr"><span class="duz">a) bravo</span></p>

    <p class="duz1" xml:lang="tr"><span class="duz">b) yasu vre</span></p>

    <p class="duz1" xml:lang="tr"><span class="duz">c) congratulations</span></p>

    <p class="duz1" xml:lang="tr"><span class="duz">d) viva</span></p>

    <p class="duz-son-paragraf" xml:lang="tr"><span class="duz">e) yuh</span></p>

    <p class="duz1" xml:lang="tr"><span class="duz">Bir yandan “benim oyumla dağdaki çobanın oyu bir mi” diyene küfür ederken, beri yandan “okuyanla okumayan bir mi” deyip, cukkası olana bedelli askerlik çıkarmak isteyen kimdir?</span></p>

    <p class="duz1" xml:lang="tr"><span class="duz">a) Quaresma</span></p>

    <p class="duz1" xml:lang="tr"><span class="duz">b) Minik Osman’ın fingirdek üvey anası Caroline</span></p>

    <p class="duz1" xml:lang="tr"><span class="duz">c) Muhammed el Baradey</span></p>

    <p class="duz1" xml:lang="tr"><span class="duz">d) Lady Gaga</span></p>

    <p class="duz-son-paragraf" xml:lang="tr"><span class="duz">e) İbiş</span></p>

    <p class="duz1" xml:lang="tr"><span class="duz">Sanırsın kukuletadır, kapişondur, Armani türbandır...</span></p>

    <p class="duz1" xml:lang="tr"><span class="duz">Yıllardır hiç rahatsızlık hissetmeden kafasında Amerikan bezi “çuval”la gezen millet hangisidir?</span></p>

    <p class="duz1" xml:lang="tr"><span class="duz">a) Tutsiler</span></p>

    <p class="duz1" xml:lang="tr"><span class="duz">b) Aborijinler</span></p>

    <p class="duz1" xml:lang="tr"><span class="duz">c) Aztekler</span></p>

    <p class="duz1" xml:lang="tr"><span class="duz">d) Hobbitler</span></p>

    <p class="duz-son-paragraf" xml:lang="tr"><span class="duz">e) Hiçbiri</span></p>

    <p class="duz1" xml:lang="tr"><span class="duz">İnternetten höt söz yapıp, oyları patlatan, sarayda</span></p>

    <p class="duz1" xml:lang="tr"><span class="duz">baş başa helalleştikten sonra zırhlı Audi’ye binip giden</span></p>

    <p class="duz1" xml:lang="tr"><span class="duz">kimdir?</span></p>

    <p class="duz1" xml:lang="tr"><span class="duz">a) Michael Schumacher</span></p>

    <p class="duz1" xml:lang="tr"><span class="duz">b) Lance Armstrong</span></p>

    <p class="duz1" xml:lang="tr"><span class="duz">c) Kenan Sofuoğlu</span></p>

    <p class="duz1" xml:lang="tr"><span class="duz">d) Şoför Nebahat</span></p>

    <p class="duz-son-paragraf" xml:lang="tr"><span class="duz">e) Hiçbiri</span></p>

    <p class="duz1" xml:lang="tr"><span class="duz">Emri altında çalışan herkes darbeci diye içeri tıkılırken, kendisi sanki o sırada Satürn’deymiş gibi, kozmik imalarla, “kasaptaki ete soğan doğramam, sağılmamış süte şeker koymam, denizdeki balığa limon sıkmam, marketteki sucuğa yumurta kırmam” diyen zat-ı muhterem kimdir?</span></p>

    <p class="duz1" xml:lang="tr"><span class="duz">a) Sahrab Soysal</span></p>

    <p class="duz1" xml:lang="tr"><span class="duz">b) Emine Beder</span></p>

    <p class="duz1" xml:lang="tr"><span class="duz">c) Ayşe Tüter</span></p>

    <p class="duz1" xml:lang="tr"><span class="duz">d) Vedat Milor</span></p>

    <p class="duz-son-paragraf" xml:lang="tr"><span class="duz">e) Hiçbiri</span></p>

    <p class="duz1" xml:lang="tr"><span class="duz">12 Eylül 1980’de “Evren memleketimizin son şansıdır, darbe değildir bu, meşru müdafaadır, haklıdır, paşanın sözleri sadece hukuki değil, aynı zamanda başucunda tutulması gereken mukaddes kitap gibidir” diye methiyeler düzüp, evlerinde parti vererek ağırlayıp, 12 Eylül 2010’da utanmadan, “Evren yargılanmalı” diye köşeler döşenen yüzsüz arkadaşların mesleği nedir?</span></p>

    <p class="duz1" xml:lang="tr"><span class="duz">a) dönerci</span></p>

    <p class="duz1" xml:lang="tr"><span class="duz">b) hamal</span></p>

    <p class="duz1" xml:lang="tr"><span class="duz">c) overlokçu</span></p>

    <p class="duz1" xml:lang="tr"><span class="duz">d) pezo</span></p>

    <p class="duz-son-paragraf" xml:lang="tr"><span class="duz">e) gazeteci</span></p>

    <p class="duz1" xml:lang="tr"><span class="duz">Gelene ağam gidene paşam demediği için, güce boyun eğmediği için, 12 Eylül darbesinde hapse tıkılan onur abidesi sanatçımız Müjdat Gezen, bugün, haysiyet celladı tetikçi medya tarafından darbecilikle suçlanırken... 12 Eylül 1980’de “Türk Silahlı Kuvvetleri yerinde ve zamanında karar aldı, halkımıza hayırlı ve uğurlu olmasını diliyorum” deyip, 12 Eylül 2010’da “Bunlar iki cihanda lekeli, ben evet diycem” diyen sanatçımız kimdir?</span></p>

    <p class="duz1" xml:lang="tr"><span class="duz">a) Paris Hilton</span></p>

    <p class="duz1" xml:lang="tr"><span class="duz">b) Romalı Perihan</span></p>

    <p class="duz1" xml:lang="tr"><span class="duz">c) Haydarpaşa’nın gelini</span></p>

    <p class="duz1" xml:lang="tr"><span class="duz">d) Kaldırım Serçesi</span></p>

    <p class="duz-son-paragraf" xml:lang="tr"><span class="duz">e) Hiçbiri</span></p>

    <p class="duz1" xml:lang="tr"><span class="duz">Adı Ramazan olan Antalyalı erin, ramazan ayında şehit düştüğü gün, Antalya’daki golf turnuvasına katılan, üstelik, 10 kişinin katıldığı turnuvada anca 9’uncu olabilen kuvvet komutanı için Mustafa Kemal ne demiştir?</span></p>

    <p class="duz1" xml:lang="tr"><span class="duz">a) İstikbal golflerdedir</span></p>

    <p class="duz1" xml:lang="tr"><span class="duz">b) Yurtta golf, cihanda golf</span></p>

    <p class="duz1" xml:lang="tr"><span class="duz">c) Ne mutlu golfçüyüm diyene</span></p>

    <p class="duz1" xml:lang="tr"><span class="duz">d) Golfçü milletin efendisidir</span></p>

    <p class="duz-son-paragraf" xml:lang="tr"><span class="duz">e) Ben sana general olamazsın demedim, Tiger Woods olamazsın dedim.</span></p>

    <p class="duz1" xml:lang="tr"><span class="duz">İnsanların eşinin, kızının namusuna iftira atıp, şeref madalyalı subayların kafasına sıkmasına sebep olan... Sahte olduğu kanıtlanan imzaları, sahte olduğu kanıtlanan belgeleri, sahte olduğu kanıtlanan planları, gerçekmiş gibi manşet yapan dinciler, hangi dine mensuptur?</span></p>

    <p class="duz1" xml:lang="tr"><span class="duz">a) Gâvur</span></p>

    <p class="duz1" xml:lang="tr"><span class="duz">b) Budizm</span></p>

    <p class="duz1" xml:lang="tr"><span class="duz">c) Mormon</span></p>

    <p class="duz1" xml:lang="tr"><span class="duz">d) Patates dini</span></p>

    <p class="duz-son-paragraf" xml:lang="tr"><span class="duz">e) Hiçbiri</span></p>

    <p class="duz1" xml:lang="tr"><span class="duz">Şehide “kelle”, şehit yakınlarına “askerlik yan gelip yatma yeri değildir canım kardeşim” diyen devlet adamı, askerliğini nerede yapmıştır?</span></p>

    <p class="duz1" xml:lang="tr"><span class="duz">a) Pentagon</span></p>

    <p class="duz1" xml:lang="tr"><span class="duz">b) Estergon kalesi</span></p>

    <p class="duz1" xml:lang="tr"><span class="duz">c) Vietnam</span></p>

    <p class="duz1" xml:lang="tr"><span class="duz">d) Kuznetsov uçak gemisi</span></p>

    <p class="duz-son-paragraf" xml:lang="tr"><span class="duz">e) Kantin</span></p>

    <p class="duz1" xml:lang="tr"><span class="duz">“Ordu tasfiye edilsin, Apo paşa olsun” diyen yandaşlar, hangi partinin yandaşıdır?</span></p>

    <p class="duz1" xml:lang="tr"><span class="duz">a) Pijama partisi</span></p>

    <p class="duz1" xml:lang="tr"><span class="duz">b) Doğum günü partisi</span></p>

    <p class="duz1" xml:lang="tr"><span class="duz">c) Bekarlığa veda partisi</span></p>

    <p class="duz1" xml:lang="tr"><span class="duz">d) Seks partisi</span></p>

    <p class="duz-son-paragraf" xml:lang="tr"><span class="duz">e) Hiçbiri</span></p>

    <p class="duz1" xml:lang="tr"><span class="duz">Kendisi Manisa’dayken, kendisine Ankara’da suikast yapılacağını öne süren, aşçıyı suikastçi diye yakalatan, fuhuş yuvası bastırtır gibi bastırttığı kozmik odaya kozmetik oda benzetmesi yapan, “iyi ki bu komutanlarla savaşa girmemişiz” diyen, mesir macunu uzmanı siyasetçi kimdir?</span></p>

    <p class="duz1" xml:lang="tr"><span class="duz">a) Haydar Dümen</span></p>

    <p class="duz1" xml:lang="tr"><span class="duz">b) İdi Amin</span></p>

    <p class="duz1" xml:lang="tr"><span class="duz">c) Manisa Tarzanı</span></p>

    <p class="duz1" xml:lang="tr"><span class="duz">d) Asterix</span></p>

    <p class="duz-son-paragraf" xml:lang="tr"><span class="duz">e) Hiçbiri</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt200.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Zebra</span></p>

    <p class="duz1" xml:lang="tr"><span class="duz">Deniyor ki:</span></p>

    <p class="duz-son-paragraf" xml:lang="tr"><span class="duz">Beş gazeteci tutuklanacak.</span></p>

    <p class="duz-son-paragraf" xml:lang="tr"><span class="duz">Beş de... Hangileri?</span></p>

    <p class="duz-son-paragraf" xml:lang="tr"><span class="duz">“Zebra koşusu”dur bu.</span></p>

    <p class="duz1" xml:lang="tr"><span class="duz">Siyah-beyaz’dır zebra.</span></p>

    <p class="duz1" xml:lang="tr"><span class="duz">Derisi siyahtır da...</span></p>

    <p class="duz1" xml:lang="tr"><span class="duz">Şeritleri mi beyazdır?</span></p>

    <p class="duz1" xml:lang="tr"><span class="duz">Derisi beyazdır da...</span></p>

    <p class="duz1" xml:lang="tr"><span class="duz">Şeritleri mi siyahtır?</span></p>

    <p class="duz1" xml:lang="tr"><span class="duz">Senin niyetine bağlıdır...</span></p>

    <p class="duz1" xml:lang="tr"><span class="duz">Kimine göre, ak’tır.</span></p>

    <p class="duz1" xml:lang="tr"><span class="duz">Kimine göre, kara.</span></p>

    <p class="duz-son-paragraf" xml:lang="tr"><span class="duz">Candır halbuki.</span></p>

    <p class="duz1" xml:lang="tr"><span class="duz">Asidir.</span></p>

    <p class="duz1" xml:lang="tr"><span class="duz">Gem vuramazsın.</span></p>

    <p class="duz1" xml:lang="tr"><span class="duz">Sırtına binemezsin.</span></p>

    <p class="duz1" xml:lang="tr"><span class="duz">Ama barışçıldır.</span></p>

    <p class="duz1" xml:lang="tr"><span class="duz">Kimseye zararı yoktur.</span></p>

    <p class="duz1" xml:lang="tr"><span class="duz">Ki, o yüzden av’dır.</span></p>

    <p class="duz1" xml:lang="tr"><span class="duz">Hedeftir.</span></p>

    <p class="duz1" xml:lang="tr"><span class="duz">Buna rağmen...</span></p>

    <p class="duz1" xml:lang="tr"><span class="duz">Saklanmaz.</span></p>

    <p class="duz1" xml:lang="tr"><span class="duz">Açık alanlarda gezer.</span></p>

    <p class="duz-son-paragraf" xml:lang="tr"><span class="duz">Merttir.</span></p>

    <p class="duz1" xml:lang="tr"><span class="duz">Türkçe...</span></p>

    <p class="duz1" xml:lang="tr"><span class="duz">İngilizce, İtalyanca, Lehçe, Danca, Macarca, Çekçe, Portekizce, Rumence, zebra’dır.</span></p>

    <p class="duz-son-paragraf" xml:lang="tr"><span class="duz">Evrenseldir.</span></p>

    <p class="duz1" xml:lang="tr"><span class="duz">Eşek gibi değildir.</span></p>

    <p class="duz-son-paragraf" xml:lang="tr"><span class="duz">Önsezilidir.</span></p>

    <p class="duz1" xml:lang="tr"><span class="duz">İnsandır bi nevi.</span></p>

    <p class="duz1" xml:lang="tr"><span class="duz">Kimine göre ak, kimine göre kara olan şeritleri, her birinde farklıdır, parmak izi gibidir.</span></p>

    <p class="duz-son-paragraf" xml:lang="tr"><span class="duz">Nüfus kâğıdı gibi.</span></p>

    <p class="duz-son-paragraf" xml:lang="tr"><span class="duz">Ve, parçalayıcı dişleri, yırtıcı tırnakları, pırrr diye uçacak kanatları olmadığı halde, sanki piknik yapıyormuşçasına, gayet rahat, gayet serinkanlı yaşayabilir o vahşi ortamda, o şeritleri sayesinde.</span></p>

    <p class="duz1" xml:lang="tr"><span class="duz">Çünkü...</span></p>

    <p class="duz-son-paragraf" xml:lang="tr"><span class="duz">Baş düşmanı renkkörüdür. Yeşili sarıyı, siyahı beyazı ayırt edemeyen, ilk gördüğüne şuursuzca saldırmak isteyen aslan, açık alanda hareketsiz duran zebra’yı gözden kaçırır. Kavurucu sıcakta topraktan yükselen buhar, görüş alanını titreştirir, zebra şeritlerini salınan ot yığınlarına benzetir. Kafası karışır. Pusuya yatar. Hata yapılmasını bekler. Bi kıpırda... Saldırır. Ama hangisine? Topluca gezinen zebralar, çil yavrusu gibi dağılır. E hepsi birbirine benziyor. Birini gözüne kestirip, saldırı planı yapamaz... Ona mı, buna mı derken, kafası iyice karışır. Yetişti yetişti, yetişemedi, birini yakalayayım derken, hepsini elinden kaçırır.</span></p>

    <p class="duz1" xml:lang="tr"><span class="duz">Yani?</span></p>

    <p class="duz1" xml:lang="tr"><span class="duz">Ortam doğalsa...</span></p>

    <p class="duz-son-paragraf" xml:lang="tr"><span class="duz">Hayatta kalır.</span></p>

    <p class="duz-son-paragraf" xml:lang="tr"><span class="duz">Peki ya, ortam doğal değilse?</span></p>

    <p class="duz-son-paragraf" xml:lang="tr"><span class="duz">Aslandan kaplandan timsahtan paçayı kurtarır, icat edildiği gün mertliği bozan’ın hedefi olur.</span></p>

    <p class="duz-son-paragraf" xml:lang="tr"><span class="duz">Kafaya koymuştur avcı... Kimseye zararı olmayan zebrayı indirecektir. Hangisi? Fark etmez. Zebra zebradır... Bakar dürbünle açık alanda duran sürüye, tetiği yoklar, basar, drannn!</span></p>

    <p class="duz1" xml:lang="tr"><span class="duz">İşte o anda...</span></p>

    <p class="duz-son-paragraf" xml:lang="tr"><span class="duz">Başlar zebra koşusu.</span></p>

    <p class="duz-son-paragraf" xml:lang="tr"><span class="duz">Drannn sesiyle birlikte start verilmiştir. Etrafta aslan timsah filan görmedikleri için, düzeni bozup birbirlerinden ayrılmazlar ama bi sakatlık olduğu belli, topluca, çılgınlar gibi koşarlar. Yırttılar sanırsın. Hiçbiri düşmedi. Herhalde ıskaladı... Avcı gülümser.</span></p>

    <p class="duz-son-paragraf" xml:lang="tr"><span class="duz">Koşarlar koşarlar koşarlar, üç dakika, beş dakika, tık, biri tökezler, düşer... Ölmüştür.</span></p>

    <p class="duz-son-paragraf" xml:lang="tr"><span class="duz">Çünkü, sssss diye süzülen mermi, puff diye saplanmıştır vücuduna. O an ölmüştür aslında. Farkında değildir... İçgüdüsel olarak kanı boşalana kadar koşar koşar, son damla, düşer.</span></p>

    <p class="duz1" xml:lang="tr"><span class="duz">Deniyor ki:</span></p>

    <p class="duz1" xml:lang="tr"><span class="duz">Beş gazeteci tutuklanacak.</span></p>

    <p class="duz-son-paragraf" xml:lang="tr"><span class="duz">Zebra koşusudur bu.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt201.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Domuz, kuş, kene</span></p>

    <p class="duz1" xml:lang="tr"><span class="duz">Kışt gribi.</span></p>

    <p class="duz1" xml:lang="tr"><span class="duz">Kene.</span></p>

    <p class="duz-son-paragraf" xml:lang="tr"><span class="duz">Şimdi de, domuz.</span></p>

    <p class="duz-son-paragraf" xml:lang="tr"><span class="duz">Hayvanat kafayı bize taktı birader.</span></p>

    <p class="duz-son-paragraf" xml:lang="tr"><span class="duz">Ve, maalesef olacağı buydu aslında.</span></p>

    <p class="duz-son-paragraf" xml:lang="tr"><span class="duz">Kurban Bayramı’nda elinden kaçırdığı agresif boğaya tüfekle ateş eden kasap da var, tenhada kıstırdığı uysal eşeğe tecavüz eden mühendis de... Allah’tan Adli Tıp raporuyla o eşeğin fingirdek olduğu tespit edildi de, hafifletici sebepten 240 lira cezayla yırttı mühendis... Sonradan “töre” cinayetine kurban gitti o eşek! Sahibi vurdu.</span></p>

    <p class="duz-son-paragraf" xml:lang="tr"><span class="duz">Hiç unutmam, İzmir’de Basmane’deki havuza güzellik olsun diye ördek bırakmıştı belediye... Ertesi sabah yok. Bi daha bıraktılar. Ertesi sabah gene yok. Bi daha bırakmadılar. Çünkü anlaşıldı ki, av eti ayaklarıyla Alsancak’ta satıyorlar ördekleri.</span></p>

    <p class="duz-son-paragraf" xml:lang="tr"><span class="duz">Oha filan demeye kalmadı, Aliağa’da iki balıkçı, kuş cennetinden arakladıkları pelikanları mangal yaparken yakalandı jandarmaya... Enselenene kadar iki büyük rakı devirdikleri için, karakolda itiraf ettiler, flamingoların hazmı zormuş, o nedenle hafif ekşi olmasına rağmen, pelikanları tercih ediyorlarmış... Bu iki haber peş peşe patladı, İzmir’in yarısı vejetaryen oldu; ahalinin cibes, radika, istifno falan, denizbörülcesine yönelmesi ondan!</span></p>

    <p class="duz-son-paragraf" xml:lang="tr"><span class="duz">Vejetaryen olmayıp, et yemeyen de var. Bolu’da mesela... Yol kenarında ayı bulundu, çıplak, postu yok! Merak edip araştırdılar, meğer, asfalta çıkan talihsiz ayıya çarpmış direksiyondaki ayılar... Bakmışlar ki, ölmüş... Postunu yüzüp, oturma odasına sermişler iyi mi!</span></p>

    <p class="duz-son-paragraf" xml:lang="tr"><span class="duz">Hatırlayın, Ankara’da Atatürk Orman Çiftliği’nde ikamet eden, Pakize isimli piton kayboldu... “Kardeşim, 4 metrelik piton nereye gider?” diye şaşıranlara, “Kardeşim, adam 4 kilometrelik fiberoptik kabloyu çalıyor güpegündüz, 4 metrelik pitonu beline sarar gene götürür, siz dikkat edin fili götürmesinler” diye cevap yetiştirmeye gayret ediyorduk ki... Çevre Bakanımız açıkladı, “Ankaralılara bugünlerde şiş kebap yemesini tavsiye etmem!”</span></p>

    <p class="duz-son-paragraf" xml:lang="tr"><span class="duz">Hayvan denince, bakanımızın aklına ilk gelen, Aliağa’daki balıkçılarla aynıydı çünkü, mangal... Melih Gökçek baktı ki, basın işin peşini bırakmıyor, taaa 73 gün sonra “Aha işte Pakize” diye bir pitonu getirdi koydu, yerine... Çakma Pakize ise, sanırsın Cem Garipoğlu’dur, “73 gün nerede saklandın?” sorularını, yanıtsız bırakıyor.</span></p>

    <p class="duz-son-paragraf" xml:lang="tr"><span class="duz">Bakın, Pakize dedim, aklıma geldi, Sinop’taki Balina Aydın’ı önce maymuna çevirdik, sonra Rus istihbaratında görevli denizaltı yakalama çavuşu olduğunu iddia ettik. Sivas’ta Murat 124’ün arka koltuğunda taşınan Dana Ferhat, meşhur oldu, vaktinden önce iki katı paraya sucukçuya satıldı. Yavru fok Badem’i sigara tiryakisi yaptılar Gökova’da... Rahmetli Özal’ın papağanı Cabbar aslında çoktan rahmetli oldu ama “Cabbar işte bu” diye yakaladıkları papağanı animatör olarak kakalıyorlar Antalya’da.</span></p>

    <p class="duz-son-paragraf" xml:lang="tr"><span class="duz">Darıca’ya timsah getirdiler, millet görsün diye... Ööle duruyor, hareketsiz... Kafasına kaya attılar, yaşayıp yaşamadığını kontrol etmek için, hayvancağız debelendi ama iş işten geçti, ruhunu teslim etti. Göçmen kuşların biyolojik silah taşıdığını öne sürdüler. Bodrum’da çok balık tüketiyor diye yunusları katlettik. Milas’ta daracık yere sıkıştırıp, balık çiftliğindeki balıkları suyun içinde oksijensizlikten boğarak topluca öldürmeyi başardık.</span></p>

    <p class="duz1" xml:lang="tr"><span class="duz">Uçak için deve kestiler.</span></p>

    <p class="duz-son-paragraf" xml:lang="tr"><span class="duz">Beygirler zaten nallı kuzu.</span></p>

    <p class="duz-son-paragraf" xml:lang="tr"><span class="duz">Denizli’de at heykelini sünnet ettiler, malum yeri fazla büyük diye... Sütaş’ın vole atan santrfor ineğini RTÜK’e şikâyet ettiler, memeleri görünüyor diye.</span></p>

    <p class="duz1" xml:lang="tr"><span class="duz">İşin hazin tarafı...</span></p>

    <p class="duz-son-paragraf" xml:lang="tr"><span class="duz">Memleketin adı, hindi.</span></p>

    <p class="duz1" xml:lang="tr"><span class="duz">İnsan olarak yaşamak zor.</span></p>

    <p class="duz1" xml:lang="tr"><span class="duz">Hayvan olarak yaşamak daha zor.</span></p>

    <p class="duz1" xml:lang="tr"><span class="duz">E bi intikamları olacak tabii.</span></p>

    <p class="duz-son-paragraf" xml:lang="tr"><span class="duz">Derenin intikamı olduğu gibi. </span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt202.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Hindi</span></p>

    <p class="duz-son-paragraf" xml:lang="tr"><span class="duz">“Köpekleri bile Arap Arap diye çağıran bir anlayış var maalesef” dedi Başbakan.</span></p>

    <p class="duz1" xml:lang="tr"><span class="duz">Arap Bacı mesela...</span></p>

    <p class="duz-son-paragraf" xml:lang="tr"><span class="duz">Kuveytli midir?</span></p>

    <p class="duz1" xml:lang="tr"><span class="duz">Bacı bile değildir.</span></p>

    <p class="duz-son-paragraf" xml:lang="tr"><span class="duz">Erkektir.</span></p>

    <p class="duz-son-paragraf" xml:lang="tr"><span class="duz">Veya... Tombul tombul memeleri vardır ama sarışın Norveçli midir ağıldaki Sarı Kız?</span></p>

    <p class="duz1" xml:lang="tr"><span class="duz">Üstelik, sadece köpekleri Arap diye çağıran bir anlayışımız olsa, gene iyi...</span></p>

    <p class="duz1" xml:lang="tr"><span class="duz">Afgan Tazısı var.</span></p>

    <p class="duz1" xml:lang="tr"><span class="duz">Pekin Ördeği var.</span></p>

    <p class="duz1" xml:lang="tr"><span class="duz">Alman Kurdu var.</span></p>

    <p class="duz-son-paragraf" xml:lang="tr"><span class="duz">Çekik gözlü müdür Japon Balığı?</span></p>

    <p class="duz-son-paragraf" xml:lang="tr"><span class="duz">Fenerbahçe kanarya, Galatasaray aslan, Beşiktaş kartal, Trabzon hamsi, Bursa timsah değil mi? “Horoz aslında Isparta’nın” desek, sokağa dökülmez mi Denizli? Kangalıyla Sivas, keçisiyle Ankara, kelaynağıyla Birecik, kedisiyle gurur duymuyor mu Van? Bakın, kedi dedim aklıma geldi... “Aslanım, kaplanım” diyorsun, kasım kasım kasılıyor, “Kedi” diyorsun, mahkemeye veriyor! Halbuki, akraba değil mi onlar? Memleketin adı, “hindi” bu arada.</span></p>

    <p class="duz1" xml:lang="tr"><span class="duz">Balina Aydın.</span></p>

    <p class="duz1" xml:lang="tr"><span class="duz">Dana Ferhat.</span></p>

    <p class="duz1" xml:lang="tr"><span class="duz">Piton Pakize.</span></p>

    <p class="duz1" xml:lang="tr"><span class="duz">Fil Bahadır.</span></p>

    <p class="duz1" xml:lang="tr"><span class="duz">Özal’ın papağanı Cabbar.</span></p>

    <p class="duz-son-paragraf" xml:lang="tr"><span class="duz">CHP’nin kedisi Şerafettin.</span></p>

    <p class="duz1" xml:lang="tr"><span class="duz">“Yılmaz Bey” diye İngiliz tayı var.</span></p>

    <p class="duz1" xml:lang="tr"><span class="duz">“Özdil” diye Arap atı var.</span></p>

    <p class="duz-son-paragraf" xml:lang="tr"><span class="duz">Sülalece gurur duyuyoruz.</span></p>

    <p class="duz-son-paragraf" xml:lang="tr"><span class="duz">Yusuf’un oğlu mudur Yusufçuk?</span></p>

    <p class="duz-son-paragraf" xml:lang="tr"><span class="duz">Çünkü, biz sadece hayvana insan ismi takan değil, aynı zamanda, insana hayvan ismi takan bir anlayıştan da geliyoruz... İnek Şaban, Küçük Ceylan, Panter Emel, Balık Ayhan.</span></p>

    <p class="duz1" xml:lang="tr"><span class="duz">Yunus Emre.</span></p>

    <p class="duz1" xml:lang="tr"><span class="duz">Türkiye’nin en zengini, Koç.</span></p>

    <p class="duz1" xml:lang="tr"><span class="duz">Meclis Başkanı, Şahin.</span></p>

    <p class="duz-son-paragraf" xml:lang="tr"><span class="duz">Burhan Kuzu var abi.</span></p>

    <p class="duz1" xml:lang="tr"><span class="duz">Cumhurbaşkanı, akrep.</span></p>

    <p class="duz1" xml:lang="tr"><span class="duz">Başbakan, balık.</span></p>

    <p class="duz-son-paragraf" xml:lang="tr"><span class="duz">Burç olarak.</span></p>

    <p class="duz1" xml:lang="tr"><span class="duz">Demem o ki...</span></p>

    <p class="duz1" xml:lang="tr"><span class="duz">Kastedilen Arap başka.</span></p>

    <p class="duz-son-paragraf" xml:lang="tr"><span class="duz">Bahsettiği Arap başka.</span></p>

    <p class="duz1" xml:lang="tr"><span class="duz">Bırak aşağılamayı...</span></p>

    <p class="duz-son-paragraf" xml:lang="tr"><span class="duz">İnsan sevmediğini besler mi?</span></p>

    <p class="duz-son-paragraf" xml:lang="tr"><span class="duz">“Köpekleri bile Arap Arap diye çağıran bir anlayış var maalesef” diyor ama her konuda olduğu gibi, bu konuda da, “ak”la “kara”yı karıştıran bir Başbakanımız var maalesef.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt203.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Hepimiz kerkeneziz</span></p>

    <p class="duz1" xml:lang="tr"><span class="duz">Kerkenez...</span></p>

    <p class="duz1" xml:lang="tr"><span class="duz">Şahin, atmaca familyasından.</span></p>

    <p class="duz1" xml:lang="tr"><span class="duz">Yırtıcıdır.</span></p>

    <p class="duz1" xml:lang="tr"><span class="duz">Alt tarafı 200 gram...</span></p>

    <p class="duz1" xml:lang="tr"><span class="duz">Ama, yüreklidir.</span></p>

    <p class="duz1" xml:lang="tr"><span class="duz">Tehdit algılarsa, kendisinden katbekat büyük kartala dalmaktan çekinmez.</span></p>

    <p class="duz1" xml:lang="tr"><span class="duz">Tek eşlidir.</span></p>

    <p class="duz1" xml:lang="tr"><span class="duz">Elâleminkine sulanmaz.</span></p>

    <p class="duz1" xml:lang="tr"><span class="duz">Asi ruhludur aynı zamanda...</span></p>

    <p class="duz1" xml:lang="tr"><span class="duz">Yuva yapmaz.</span></p>

    <p class="duz1" xml:lang="tr"><span class="duz">Kaya oyuğuna, ağaç kovuğuna yumurtlar... Ana etrafı kollar, baba avlanır, yavru kanat çırpınca, pırrr, uçup giderler. Yavru acıkınca, insan gibi ağlama sesi çıkarır... Ki, insana faydalıdır. Tarlalara dadanan zararlılarla beslenir.</span></p>

    <p class="duz1" xml:lang="tr"><span class="duz">Sınır tanımaz...</span></p>

    <p class="duz-son-paragraf" xml:lang="tr"><span class="duz">Dağlar, vadiler memleketidir.</span></p>

    <p class="duz-son-paragraf" xml:lang="tr"><span class="duz">Ve, kerkenez adalete sığındı!</span></p>

    <p class="duz1" xml:lang="tr"><span class="duz">Evet, yanlış okumadınız...</span></p>

    <p class="duz-son-paragraf" xml:lang="tr"><span class="duz">Kerkenez, adalete sığındı.</span></p>

    <p class="duz-son-paragraf" xml:lang="tr"><span class="duz">Beton denizinin ortasındaki, İzmir Adliyesi C-Blok 4’üncü katta görev yapan Cumhuriyet Savcısı Kazım Yıldız, tabiata dair ipucu görebilmek için, penceresine küçücük bi saksı koymuştu... Önceki sene, bir çift kerkenez geldi, o saksıya 5 yumurta bıraktı. Savcı, rahatsız olmasınlar diye, İzmir’in bunaltıcı sıcağına rağmen, penceresini bile açmadı; arada şöyle bi araladı, küçük kapta su bıraktı. Yumurtalar çatladı, yavrular palazlandı, ailece uçup gittiler.</span></p>

    <p class="duz-son-paragraf" xml:lang="tr"><span class="duz">Geçen sene... Aynı kerkenez çifti gene geldi, beton denizinin ortasındaki Adliye Binası C-Blok 4’üncü kattaki aynı saksıya 6 yumurta bıraktı. Anne etrafı kolluyor, baba yemek taşıyor, Savcı su ihtiyaçlarını gideriyordu. Bir ay sonra, parmak uçlarına basa basa gelip seyreden Adliye personelinin sessiz gözyaşlarıyla uğurlandı 8 nüfuslu kerkenez ailesi.</span></p>

    <p class="duz1" xml:lang="tr"><span class="duz">Alt tarafı 15 santim çapındaki saksı, dünyamızı yutan, devasa bir boşluğa dönüşmüştü âdeta... Hiç dokunmadılar, yaz geçti, sonbahar, kış geçti, beton blokların arasında, pencerenin başında, sabırla beklediler baharı... Ve, bu sene, geçen hafta, İzmir Adliyesi C-Blok 4’üncü kat penceresine gene geldi kerkenez çifti; bu sefer 7 yumurta.</span></p>

    <p class="duz1" xml:lang="tr"><span class="duz">Camın o tarafında ol...</span></p>

    <p class="duz-son-paragraf" xml:lang="tr"><span class="duz">Veya, bu tarafında.</span></p>

    <p class="duz1" xml:lang="tr"><span class="duz">Aynı duyguları paylaşan...</span></p>

    <p class="duz-son-paragraf" xml:lang="tr"><span class="duz">Hepimiz kerkeneziz.</span></p>

    <p class="duz-son-paragraf" xml:lang="tr"><span class="duz">Zararlılarla mücadele edenlerin yaşam alanlarını yok ediyorlar ki, meydan zararlılara kalsın...</span></p>

    <p class="duz1" xml:lang="tr"><span class="duz">İstediğin kadar beton ör.</span></p>

    <p class="duz1" xml:lang="tr"><span class="duz">İstediğin kadar tahrip et.</span></p>

    <p class="duz1" xml:lang="tr"><span class="duz">Adaletin penceresi mucizedir.</span></p>

    <p class="duz-son-paragraf" xml:lang="tr"><span class="duz">Ve, bahar illa ki gelir...</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt204.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Pire</span></p>

    <p class="duz-son-paragraf" xml:lang="tr"><span class="duz">Pireleri 20 santim derinliğinde fanusun içine koyarlar, alttan ısıtırlar... Pireler rahatsız olur, o ortamdan kurtulmak için zıplar, dışarı çıkar.</span></p>

    <p class="duz1" xml:lang="tr"><span class="duz">Sonra?</span></p>

    <p class="duz1" xml:lang="tr"><span class="duz">Pireleri 20 santim derinliğinde fanusun içine koyarlar, fanusun üstünü cam ile örterler, alttan ısıtırlar... Pireler rahatsız olur, zıplar, tınk diye cama vurup, geri düşerler. Tekrar zıplarlar, nafile, gene çarparlar...</span></p>

    <p class="duz-son-paragraf" xml:lang="tr"><span class="duz">Engel şeffaf olduğu için, kendilerini neyin engellediğini bir türlü anlayamazlar. Böylece, çarpa çarpa, zihinlerinde “özgürlük sınırı” oluşur.</span></p>

    <p class="duz1" xml:lang="tr"><span class="duz">Sonra?</span></p>

    <p class="duz-son-paragraf" xml:lang="tr"><span class="duz">Tavandaki camı kaldırırlar, pireleri gene aynı fanusun içine koyup, alttan ısıtırlar... Görülür ki, pireler en fazla 20 santim zıplıyor! Engel yoktur, daha yükseğe sıçramaları, özgür olma imkânları vardır ama kafayı çarpmamak için, buna cesaret edemezler. Çünkü artık “görünmez engel” zihinlerindedir... “Yapamayız, boşuna denemeyelim” diye düşünürler.</span></p>

    <p class="duz1" xml:lang="tr"><span class="duz">“Cam tavan sendromu”dur bu.</span></p>

    <p class="duz1" xml:lang="tr"><span class="duz">Yapabileceğin...</span></p>

    <p class="duz-son-paragraf" xml:lang="tr"><span class="duz">Anca, yapabileceğini düşündüğün kadardır.</span></p>

    <p class="duz1" xml:lang="tr"><span class="duz">Örnek, zavallı “pire”dir ama...</span></p>

    <p class="duz-son-paragraf" xml:lang="tr"><span class="duz">Aslında, tüm canlıların “neyi başaramayacağını” yavaş yavaş nasıl öğrendiğini kanıtlar.</span></p>

    <p class="duz1" xml:lang="tr"><span class="duz">E hayat da bi laboratuvar.</span></p>

    <p class="duz-son-paragraf" xml:lang="tr"><span class="duz">Bu nedenle görünmez engeller konur, çabalar engellenir, kafayı kaldıranın kafasına vurulur, böylece yavaş yavaş “yapamayız, hiç boşuna denemeyelim” düşüncesi hâkim olur.</span></p>

    <p class="duz-son-paragraf" xml:lang="tr"><span class="duz">Ve, her 10 Kasım’daki Anıtkabir izdihamı, çoluk çocuk, onurlu bir milletin, kendisine “pire” muamelesi yapılmasına isyanıdır... 10 Kasım 9’u 5 geçe, tüm yurtta, değil kafamıza cam tavan, ayağımıza pranga vursan, gene de “pire” olmaya niyetimiz olmadığının kanıtıdır.</span></p>

    <p class="duz-son-paragraf" xml:lang="tr"><span class="duz">Sinsi sinsi üstümüzü örtmeye çalışan laborant arkadaş, seni pirelendirmek istemem ama... Bu millet, zor zamanda ayağını yorganına göre uzatır, büzüştü sanırsın, fark etti ki pire var, o yorganı yakar, haberin olsun!</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt205.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Zürafa</span></p>

    <p class="duz1" xml:lang="tr"><span class="duz">Nuh’un gemisini buldular iyi mi...</span></p>

    <p class="duz-son-paragraf" xml:lang="tr"><span class="duz">12 metreymiş.</span></p>

    <p class="duz-son-paragraf" xml:lang="tr"><span class="duz">4’er metreden 2 fil koy...</span></p>

    <p class="duz-son-paragraf" xml:lang="tr"><span class="duz">Daraşlık bi gemiydi demek ki.</span></p>

    <p class="duz-son-paragraf" xml:lang="tr"><span class="duz">Soksan soksan dikine 2 tane zürafa sokarsın, yılanları zürafaların bacaklarına sar, hadi diyelim maymunlar da fillere bindi, iskelede bekleşen gergedanlar nereye sığacak?</span></p>

    <p class="duz-son-paragraf" xml:lang="tr"><span class="duz">İster misin, Nuh’un gemisi diye Nuh’un sandalını bulmuş olalım... Veya, Nuh’un gemiciğini!</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt206.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Kelebek</span></p>

    <p class="duz-son-paragraf" xml:lang="tr"><span class="duz">Bakkala girdim, içerde belki 20 kişi var, küçük ekran bi televizyon, entiivi kanalı, hepsi ona bakıyor, hayrola dedim, karakol filan mı basıldı gene, yok abi dedi bakkal, kelebekler...</span></p>

    <p class="duz-son-paragraf" xml:lang="tr"><span class="duz">Çıktım bakkaldan, taksiye bindim, radyo açık, siyenentürk, spiker paniğe gerek olmadığını söylüyor, nedir dedim, bomba falan mı bulundu yoksa, ı-ııh dedi şoför, kelebekler...</span></p>

    <p class="duz-son-paragraf" xml:lang="tr"><span class="duz">Gazeteye geldim, açtım bilgisayarı, mesajlar endişe sağanağı âdeta, şehri kelebekler basmış, neymiş bu işin aslı, deprem olacak da sansürleniyor muymuş, örtbas mı ediliyormuş?</span></p>

    <p class="duz-son-paragraf" xml:lang="tr"><span class="duz">Üşenmedim, bi tanesine cevap yazdım: “Hadiseyi yerinde incelemek üzere İstanbul’a gelen Francis Richter’i kelebek ısırdı, adam Şişli Etfal’de yatıyor, komada, bilincini yitirdiği için depremin kaç şiddetinde olacağını söyleyemedi, başındayız, öğrenir öğrenmez size dönerim!”</span></p>

    <p class="duz-son-paragraf" xml:lang="tr"><span class="duz">Çıktım</span> <span class="italik">Hürriyet</span><span class="duz">’ten, Star’a geldim, santral kilitlenmiş, ihbar yağıyor, çocuklara kelebeklerin saldırdığını iddia eden bile var, Ortaköy’de olmuş, inanır mısınız evlere bile girmiş kelebekler, belediye otobüsüne girmiş, “Allah’ım neler oluyorrr?” diye soruyor vatandaş.</span></p>

    <p class="duz-son-paragraf" xml:lang="tr"><span class="duz">Topladım haber müdürlerini, kelebeklerin alayını canlı yayına çıkarın akşama dedim, Turgut Erat itiraz etti, akşama kadar ölür onlar dedi, ben anlamam kardeşim dedim, adı üstünde “canlı” yayın istiyorum, zaten geçenlerde cemre düştü, atladınız, bari bunları yakalayın!</span></p>

    <p class="duz1" xml:lang="tr"><span class="duz">Çılgın bi şehir İstanbul...</span></p>

    <p class="duz-son-paragraf" xml:lang="tr"><span class="duz">Bombanın patlamasıyla, esnafın camı çerçeveyi takıp satışa başlaması, en fazla üç saniye alıyor. Enkazı şöyle ayaklarıyla iteleyip, hayata aynen devam ediyorlar. Beyoğlu’nda dönercilerin gaz maskesi var; benimle röportaja gelen Japon gazeteciye göstermiştim, Japon iki saat kendine gelemedi... Bi yere molotof atılsın, zahmet edip muhabir göndermene gerek yok, komşular cep telefonuyla çekip gönderiyor. Gerçi, adamını bulursan örgüt de gönderiyor fotoğrafları ama yüzeysel kalıyor, vatandaş kadar olayın içine dalamıyorlar... Tarama filan olduğunda önce çevik kuvvet geliyor ki, ahaliyi dağıtsın, yoksa olay yeri inceleme ekibi olay yerine giremiyor. Halkalı’da otobüsü havaya uçurdular, trafik bile durmadı.</span></p>

    <p class="duz1" xml:lang="tr"><span class="duz">Kelebekler geldi...</span></p>

    <p class="duz-son-paragraf" xml:lang="tr"><span class="duz">Panik çıktı!</span></p>

    <p class="duz-son-paragraf" xml:lang="tr"><span class="duz">Arsız rant yağmasıyla, sefertası gibi beton yığını apartmanlara tıkıla tıkıla, doğadan o kadar uzaklaştık ki, tehlike doğamız haline gelirken, doğa tehlike işareti haline geldi bizim için.</span></p>

    <p class="duz-son-paragraf" xml:lang="tr"><span class="duz">O nedenle, yazıyı bitirmeden aradım Turgut’u, “Telaş edecek bir durum yokmuş de, kelebekler teröristmiş sayın seyirciler de, insanların yüreğine su serp...”</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt207.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">İnek</span></p>

    <p class="duz1" xml:lang="tr"><span class="duz">Yazarım sık sık...</span></p>

    <p class="duz1" xml:lang="tr"><span class="duz">Tren uçtu, contadan.</span></p>

    <p class="duz1" xml:lang="tr"><span class="duz">Uçak düştü, radardan.</span></p>

    <p class="duz1" xml:lang="tr"><span class="duz">Bebeler öldü, klimadan.</span></p>

    <p class="duz1" xml:lang="tr"><span class="duz">İskele battı, lodostan.</span></p>

    <p class="duz1" xml:lang="tr"><span class="duz">Su bastı, yağmurdan.</span></p>

    <p class="duz1" xml:lang="tr"><span class="duz">Fabrika patladı, kazandan.</span></p>

    <p class="duz-son-paragraf" xml:lang="tr"><span class="duz">Kuran kursu çöktü, tüpten.</span></p>

    <p class="duz1" xml:lang="tr"><span class="duz">İneklere tapılan Hindistan’da terör oldu...</span></p>

    <p class="duz-son-paragraf" xml:lang="tr"><span class="duz">İçişleri Bakanı anında istifa etti.</span></p>

    <p class="duz1" xml:lang="tr"><span class="duz">Dinleyin bakın...</span></p>

    <p class="duz1" xml:lang="tr"><span class="duz">Hadise Sakarya’da geçiyor.</span></p>

    <p class="duz1" xml:lang="tr"><span class="duz">Akyazı’da trafik kazası oldu.</span></p>

    <p class="duz-son-paragraf" xml:lang="tr"><span class="duz">Bir otomobil, bir başka otomobili sollayayım derken, önce yola çıkan bir ineğe çarptı, sonra sollamaya çalıştığı otomobile patlattı. Arkadan gelen bir kamyonet de, otomobillerden kaçayım derken, şarampole yuvarlandı. Bir kişi öldü, üç kişi yaralandı, inek telef oldu, otomobiller haşat... Dava üstüne dava açıldı. Kimi “adam öldürmek”ten mahkemeye verildi, kimi “yaralama”dan, kimi “maddi hasara yol açmak”tan... İki tane kasko şirketi devreye girdi, taraflardan 21 milyar lira tazminat talep edildi. Bilirkişi üstüne bilirkişi... İşin içinden çıkılamadı... Neticede Adli Tıp’a başvuruldu. Adli Tıp uzuuun uzuuun inceledi ve bir yıl sonra raporunu verdi: “İnek kusurlu.”</span></p>

    <p class="duz-son-paragraf" xml:lang="tr"><span class="duz">Herkes beraat etti.</span></p>

    <p class="duz-son-paragraf" xml:lang="tr"><span class="duz">Hindistan’da İçişleri Bakanı’ndan sonra, Ulusal Güvenlik Danışmanı da istifa etti bu arada... Boşuna dememişler yani, “inek olacaksan Hindistan’da olacaksın!”</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt208.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Beygir</span></p>

    <p class="duz-son-paragraf" xml:lang="tr"><span class="duz">Sınav yaptılar, sorular yanlış çıktı. Üniversitelerin taban puanlarını açıkladılar, taban puanlar yanlış çıktı... Kılavuz yayınladılar, kılavuz şinanay... Başarı sırası yaptılar, sıralama yanlış.</span></p>

    <p class="duz-son-paragraf" xml:lang="tr"><span class="duz">Türkiye’de her sene 62 milyar adet milli piyango bileti satılıyor, 62 milyar adet... İster Bursa’dan al, ister Van’dan, ister Giresun’dan... Bugüne kadar bir kez olsun, bir kez bile, mükerrer bilet basıldığını, yanlış sonuç açıklandığını, karışıklık olduğunu gördünüz mü?</span></p>

    <p class="duz-son-paragraf" xml:lang="tr"><span class="duz">Göremezsiniz... O nedenle, milli eğitim bakanı “Nimet Hanım”ı memleketin yüzde 80’i tanımaz ama “Nimet Abla” dedin mi, herkes bilir!</span></p>

    <p class="duz1" xml:lang="tr"><span class="duz">Sayısal loto türevi oyunlar için, her sene, sıkı durun, 1 milyar 680 bin kolon oynanıyor. İster Diyarbakır’da, ister Samsun’da, ister Erzurum’da, istediğin bayiye git, makineye bak, kaç kişi oynamış, ikramiye kaç liraya ulaşmış, saniye saniye görürsün, neticeleri de canlı yayında görürsün... Bugüne kadar bir kez olsun, kolonlara eksik rakam yazıldığını, bilgisayarın aynı kolona mükerrer rakam yazdığını, hatalı hesaplama yapıldığını duydunuz mu?</span></p>

    <p class="duz-son-paragraf" xml:lang="tr"><span class="duz">Her gün at yarışı var; tatili, bayramı yok, aralıksız, 365 gün... Bir anlamda, her gün sınav yapılıyor... Kitapçıkları, memleketin dört bir köşesinde satılıyor. Alıyorsun ganyan kılavuzunu, dersini çalışıyorsun, tercihlerini işaretliyorsun. Milyonlarca cevap, milyarlarca kupon sel gibi akıyor merkeze... Fotofiniş’ler milimetrik olarak belgeleniyor.</span></p>

    <p class="duz-son-paragraf" xml:lang="tr"><span class="duz">Hiç yaşanıyor mu, “benimki öndeydi de, geride gösterdiler, yatırdığım tercihi yanlış yazdılar, ödememi eksik yaptılar” şikâyeti filan? Yaşanmaz... Sıfır hata.</span></p>

    <p class="duz-son-paragraf" xml:lang="tr"><span class="duz">Çünkü... Çocuklarımızı emanet ettiğimiz ÖSYM Başkanı’na, 365 gün çalıştırıp, sadece 375 lira maaş ödenirken; pazar günkü Başbakanlık Kupası’nı kazanan jokeye, sadece 2 dakikalık koşu neticesinde, 52 bin lira ödendi!</span></p>

    <p class="duz-son-paragraf" xml:lang="tr"><span class="duz">Çünkü... Çocuklarımızın “beygir” kadar değeri yok bu ülkede.</span></p>

    <p class="duz-son-paragraf" xml:lang="tr"><span class="duz">O nedenle, vay efendim, “sınavdan sınava koşan yarış atına çevirdiler çocuklarımızı” klişesini yıkmanın zamanıdır... Yemini biz veririz; çocuklarımıza beygir kadar değer versinler, razıyız.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt209.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Deve</span></p>

    <p class="duz1" xml:lang="tr"><span class="duz">Okuyorum köşe yazarlarını...</span></p>

    <p class="duz-son-paragraf" xml:lang="tr"><span class="duz">Vay efendim neymiş, “deve etini hesaba katmışlar, kişi başına düşen milli gelir 6 bin dolardan, 7 bin 500 dolara fırlamış, ne alakası varmış ekonomiyle deve etinin?”</span></p>

    <p class="duz-son-paragraf" xml:lang="tr"><span class="duz">Cahillik hakikaten zor.</span></p>

    <p class="duz1" xml:lang="tr"><span class="duz">Güzel kardeşim...</span></p>

    <p class="duz1" xml:lang="tr"><span class="duz">ÜFE hesabı var mı? Var.</span></p>

    <p class="duz1" xml:lang="tr"><span class="duz">TÜFE hesabı var mı? Var.</span></p>

    <p class="duz1" xml:lang="tr"><span class="duz">E bu da DEVE hesabı.</span></p>

    <p class="duz-son-paragraf" xml:lang="tr"><span class="duz">Neyine itiraz ediyorsun?</span></p>

    <p class="duz1" xml:lang="tr"><span class="duz">Beğenmiyorsan, zorla tutan yok.</span></p>

    <p class="duz1" xml:lang="tr"><span class="duz">“Ya bu deveyi güdersin...”</span></p>

    <p class="duz-son-paragraf" xml:lang="tr"><span class="duz">Ya bu diyardan gidersin!</span></p>

    <p class="duz1" xml:lang="tr"><span class="duz">Bak mesela...</span></p>

    <p class="duz1" xml:lang="tr"><span class="duz">Kadeve var mıydı?</span></p>

    <p class="duz1" xml:lang="tr"><span class="duz">Vardı.</span></p>

    <p class="duz1" xml:lang="tr"><span class="duz">Şak diye kaldırdılar mı?</span></p>

    <p class="duz1" xml:lang="tr"><span class="duz">Kaldırdılar.</span></p>

    <p class="duz1" xml:lang="tr"><span class="duz">Ne oldu böylece senin paralar?</span></p>

    <p class="duz-son-paragraf" xml:lang="tr"><span class="duz">Deve oldu!</span></p>

    <p class="duz-son-paragraf" xml:lang="tr"><span class="duz">Sana yapılan zam, milletvekiline yapılan zammın yanında “devede kulak” değil mi? Sen “devekuşu” gibi kafayı toprağa gömerken, arkadaşlar “deveyi havuduyla” götürmüyor mu? “Deveyi diken” insanı seven... Hal böyleyken, alt tarafı deveyi hesaba kattılar diye, “pireyi deve yapmanın” alemi var mı?</span></p>

    <p class="duz1" xml:lang="tr"><span class="duz">İşte hendek, işte deve</span></p>

    <p class="duz1" xml:lang="tr"><span class="duz">ya atlarsın, ya düşersin</span></p>

    <p class="duz1" xml:lang="tr"><span class="duz">baktın olmaz, vazgeçersin</span></p>

    <p class="duz1" xml:lang="tr"><span class="duz">zordur almak bizden kızı...</span></p>

    <p class="duz1" xml:lang="tr"><span class="duz">Sen hâlâ, ne alakası var ekonomiyle diyorsun...</span></p>

    <p class="duz1" xml:lang="tr"><span class="duz">Kız istemeye giderken bile alakası var! Git de gör, düğün alışverişindeki fiyatları, “yok devenin nalı” diyor musun,</span></p>

    <p class="duz-son-paragraf" xml:lang="tr"><span class="duz">demiyor musun...</span></p>

    <p class="duz1" xml:lang="tr"><span class="duz">Deveye sormuşlar...</span></p>

    <p class="duz1" xml:lang="tr"><span class="duz">– Boynun neden eğri?</span></p>

    <p class="duz1" xml:lang="tr"><span class="duz">– Nerem doğru ki, demiş.</span></p>

    <p class="duz1" xml:lang="tr"><span class="duz">Nedir bu?</span></p>

    <p class="duz1" xml:lang="tr"><span class="duz">İnsan-deve diyaloğu!</span></p>

    <p class="duz1" xml:lang="tr"><span class="duz">Biri soruyor. Öbürü cevaplıyor.</span></p>

    <p class="duz1" xml:lang="tr"><span class="duz">Gül gibi anlaşıyorlar...</span></p>

    <p class="duz-son-paragraf" xml:lang="tr"><span class="duz">Sen deveyi adam yerine koymuyorsun ama yeryüzünde deveyle konuşan bir Tarzan var, bir de biz.</span></p>

    <p class="duz-son-paragraf" xml:lang="tr"><span class="duz">“Abartmışsın, insan deveyle konuşur mu hiç canım” diyorsan eğer... Otobüste ayağına basana niye “Önüne baksana deve!” diyorsun? O kadar çok kişi başına düşen deve var ki hayatımızda... 7 bin 500 dolar az bile.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt210.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Miki fare</span></p>

    <p class="duz1" xml:lang="tr"><span class="duz">Maganda.</span></p>

    <p class="duz1" xml:lang="tr"><span class="duz">Günün en popüler kelimesi...</span></p>

    <p class="duz-son-paragraf" xml:lang="tr"><span class="duz">Peki anlamı nedir?</span></p>

    <p class="duz1" xml:lang="tr"><span class="duz">Mucidi, Nuri Kurtcebe...</span></p>

    <p class="duz1" xml:lang="tr"><span class="duz">Efsane Gırgır’ın keskin zekâsı.</span></p>

    <p class="duz1" xml:lang="tr"><span class="duz">O icat etti.</span></p>

    <p class="duz1" xml:lang="tr"><span class="duz">Açtım telefonu, sordum...</span></p>

    <p class="duz-son-paragraf" xml:lang="tr"><span class="duz">Nedir bu maganda?</span></p>

    <p class="duz-son-paragraf" xml:lang="tr"><span class="duz">“72’de askere gittim, Sivas Temeltepe... Herkes eğitimden kaçıyor, ben asker çocuğuyum, eğitime çıkayım dedim, ölürsün dediler, dışarsı eksi 45 derece... Ne yapacağız? Tesadüfen arkadaşıma rastladım, şarkıcı Neco... Tiyatrocu İsmail İncekara da orada, Erkin Koray’ın bas gitaristi Aydın Buray Şencan da orada... 30’uncu Piyade Alayı Şov Grubu diye bir grup yaptık. Nöbetçi subayların gece canı sıkılıyor, bizi çağırıyorlar, biz de eğlendiriyoruz filan.”</span></p>

    <p class="duz-son-paragraf" xml:lang="tr"><span class="duz">“O yıllarda sinemaya giderdin, filmden önce Walt Disney’in Miki’leri oynardı. Film bahane, herkes o 5 dakkalık Miki’leri izlemeye giderdi aslında... Anadolu’da gördüm ki, ‘i’ diyeceklerine ‘ı’ diyorlar, ‘miki’ diyeceklerine, ‘mıkı’ diyorlar... Baktık ki, komedyen diyemiyor, karikatürist diyemiyor, şov grubu diyemiyor, bize ‘mıkı’ demeye başladılar. Bizim grup oldu mu sana, mıkı... Canı sıkılan nöbetçi subayı haber gönderiyor, mıkılar gelsin... E dışarsı buz, içerde hem yemek var, hem sıcak. Mıkı olalım anasını satayım, kurtulalım dedik.”</span></p>

    <p class="duz-son-paragraf" xml:lang="tr"><span class="duz">“Mıkı aşağı, mıkı yukarı, ben bu mıkıları kafamda çoğaltmaya başladım... Önce mıkık çıktı! Cahilin küçüğü... Çarşı izninde görüyorum ki, adam pijamayla geziyor... Mıkık’ın büyüğü... O oldu makak! Tedavisi mümkün olmayanlar da, mokok!”</span></p>

    <p class="duz1" xml:lang="tr"><span class="duz">“Adam sokağa tükürüyor, vay hayvan vay desen, seni ikiye böler... Vay mokok vay dediğinde, çıt yok, herhalde bana paye verdi diye düşünüyor... Yürürken omuzuna çarpıyor, dönüp bakmıyor bile, vay ayı vay desen, kafanı kırar, vay makak vay dediğinde, sesini çıkarmıyor!”</span></p>

    <p class="duz1" xml:lang="tr"><span class="duz">“Yani bu işin kökeni, asker ocağıdır...</span></p>

    <p class="duz-son-paragraf" xml:lang="tr"><span class="duz">Askerden getirdim ben onları!”</span></p>

    <p class="duz-son-paragraf" xml:lang="tr"><span class="duz">“İstanbul’a döndüm, Gırgır’da Gaddar Davut’ta kullanmaya başladım... Makaktı, mokoktu derken, baktım ki, İstanbul’da onlardan çok var... Büyük şehirde yaşayanı, oldu sana, maganda!”</span></p>

    <p class="duz-son-paragraf" xml:lang="tr"><span class="duz">“Bir de mağara versiyonu var!”</span></p>

    <p class="duz-son-paragraf" xml:lang="tr"><span class="duz">“İşin özü, 75 milyon sayfa filan yazdık, çizdik, uç uca eklesen kutuba yol olur, hiçbiri üzerinde durulmadı, maganda kalıcı oldu... Şehir magandası, trafik magandası, futbol magandası... Ben maganda kelimesini İngiltere’de icat etmiş olsaydım, şu anda telif milyarderiydim... Herkes kullanıyor, bana su yok! Telif mi istesem acaba?”</span></p>

    <p class="duz1" xml:lang="tr"><span class="duz">İşte böyle...</span></p>

    <p class="duz-son-paragraf" xml:lang="tr"><span class="duz">40 yıl düşünsem, hakaret kabul edilen magandanın, Walt Disney’in sevimli Miki’sinden türediği aklıma gelmezdi doğrusu.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt211.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Koyun, kaz, davar</span></p>

    <p class="duz1" xml:lang="tr"><span class="duz">“Koyun seçmen tipidir” dedim...</span></p>

    <p class="duz1" xml:lang="tr"><span class="duz">Aman yarabbi!</span></p>

    <p class="duz-son-paragraf" xml:lang="tr"><span class="duz">Bi itiraz, bi isyan.</span></p>

    <p class="duz1" xml:lang="tr"><span class="duz">Halbuki...</span></p>

    <p class="duz-son-paragraf" xml:lang="tr"><span class="duz">Vergi indiriminden faydalanmak isteyen vatandaşların otomobil almak için kuyruğa girmesini nasıl tarif etti Sanayi Bakanımız?</span></p>

    <p class="duz-son-paragraf" xml:lang="tr"><span class="duz">“Sürü psikolojisi!”</span></p>

    <p class="duz1" xml:lang="tr"><span class="duz">E güzel kardeşim...</span></p>

    <p class="duz1" xml:lang="tr"><span class="duz">Ben tekil düşünüp “bazıları koyun” dediğimde kızıyorsunuz da, bakan bey topluca, hepimize “sürü” dediğinde niye sırıtıyorsunuz?</span></p>

    <p class="duz1" xml:lang="tr"><span class="duz">Ne dedi mesela Başbakan?</span></p>

    <p class="duz-son-paragraf" xml:lang="tr"><span class="duz">“Bırak davarı, koyun güdemezler yahu... Hele hele Etimesgut’u, Sincan’ı falan teslim etmeye kalkmayın, Etimesgut elden gider haa... Bunlar güdemezler, sakın” dedi.</span></p>

    <p class="duz1" xml:lang="tr"><span class="duz">Alkışlamadılar mı?</span></p>

    <p class="duz-son-paragraf" xml:lang="tr"><span class="duz">Yıkıldı meydan tezahürattan...</span></p>

    <p class="duz-son-paragraf" xml:lang="tr"><span class="duz">Bu ülkeyi 30 yıl yöneten eski cumhurbaşkanı, “Aman benden başkalarına oy vermeyin, bunlara kaz versen, güdemezler” demiyor muydu? Koskoca genelkurmay başkanı, “Kasaptaki ete soğan doğramam” deyip, kendi fikrine “dana köfte” muamelesi yapmadı mı? İktidar milletvekili, bağıra bağıra “benim ve sizin gibi hayvanlarrrr” demedi mi?</span></p>

    <p class="duz1" xml:lang="tr"><span class="duz">Sen Türkiye’sin büyük düşün!</span></p>

    <p class="duz1" xml:lang="tr"><span class="duz">Ve, ricam o ki...</span></p>

    <p class="duz-son-paragraf" xml:lang="tr"><span class="duz">Sen Türkiye’sin bi daha düşün.</span></p>

    <p class="duz-son-paragraf" xml:lang="tr"><span class="duz">Sen Türkiye’sin küçük düşme.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt212.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Keçi</span></p>

    <p class="duz1" xml:lang="tr"><span class="duz">Başbakanımız hep ne der?</span></p>

    <p class="duz1" xml:lang="tr"><span class="duz">“Bunlar koyun güdemez.”</span></p>

    <p class="duz1" xml:lang="tr"><span class="duz">“Bunlar kaz güdemez.”</span></p>

    <p class="duz-son-paragraf" xml:lang="tr"><span class="duz">“Bırak davarı, koyun güdemez.”</span></p>

    <p class="duz-son-paragraf" xml:lang="tr"><span class="duz">Alışığız... Davar, kaz, koyun.</span></p>

    <p class="duz1" xml:lang="tr"><span class="duz">En son çıktı, ne dedi?</span></p>

    <p class="duz-son-paragraf" xml:lang="tr"><span class="duz">“Bunlar keçi güdemez.”</span></p>

    <p class="duz1" xml:lang="tr"><span class="duz">“Hayırdır inşallah, güzel güzel koyunduk, niye keçi olduk durup dururken” dememize kalmadı ki, anlaşıldı... Meğer, keçiyle aynı torbaya koymuşlar bizi.</span></p>

    <p class="duz-son-paragraf" xml:lang="tr"><span class="duz">Torba Yasa’ya...</span></p>

    <p class="duz1" xml:lang="tr"><span class="duz">İşçi hakları.</span></p>

    <p class="duz1" xml:lang="tr"><span class="duz">Keçi hakları.</span></p>

    <p class="duz-son-paragraf" xml:lang="tr"><span class="duz">Aynı torbada.</span></p>

    <p class="duz-son-paragraf" xml:lang="tr"><span class="duz">Oraya buraya saçılmayalım, yanlış patikalara saplamayalım diye, nizam intizam getiriyor torba... Bir maddesiyle keçilere ormanda yürüme özgürlüğü veriyor, öbür maddesiyle işçilerin sokakta yürüme özgürlüğünü alıyor mesela... Ki, sürüden ayrılmayalım.</span></p>

    <p class="duz-son-paragraf" xml:lang="tr"><span class="duz">O nedenle, bizler sıcacık oturma odamızda pijamayla dizi seyrederken, bizim haklarımızı savundukları için, Ankara’nın ayazında gözüne gaz sıkılan, coplanan, tazyikli su püskürtülerek yerlerde sürüklenen sendikacılar ne olmuş oluyor böylece... Günah keçisi.</span></p>

    <p class="duz-son-paragraf" xml:lang="tr"><span class="duz">Hayır, bi şey değil, hastalanıp keçi gribi olacaklar başımıza.</span></p>

    <p class="duz-son-paragraf" xml:lang="tr"><span class="duz">Aslına bakarsanız, nereye çekersen oraya gitmek lazım, kafamıza geçirilen torbaya keçi gibi inat etmemek lazım... Çünkü, Adalet Bakanlığı’nın gardiyan eğitim merkezi nerede? Keçiören’de! Uyarmadın demeyin, kim vurduya giderseniz, Adli Tıp Kurumu da Keçiören’de.</span></p>

    <p class="duz-son-paragraf" xml:lang="tr"><span class="duz">Laf olsun torba dolsun değil haliyle, sadece keçilere özgürlük yok o torbada... Keriz miyim niye vergi vereyim diyerek devlete borç takan uyanık patronlara, salak mıyım niye elektrik-su parasını ödeyeyim diyen sahtekar vatandaşa, disiplin suçuyla okuldan atılana af getiriyor. Dağlar kadar zararı olan KİT’lerin müdürlerine yüzde 200 zam; Ferrari’yle gezen artiste, 5 milyon euroya transfer olan futbolcuya sosyal güvence getiriyor. Aynı zamanda, memura bu maaşla ev bile kiralanmıyor ama memuru düğün sandalyesi gibi kiralamak mümkün hale geliyor. Gençleri koruyoruz ayaklarıyla içki satışı ufak ufak yasaklanırken, derelerin üstüne, sit alanlarının üstüne santral mantral kurulmasına yasal izin çıkıyor.</span></p>

    <p class="duz1" xml:lang="tr"><span class="duz">E ilave et keçileri...</span></p>

    <p class="duz1" xml:lang="tr"><span class="duz">Öğretmen sığmadı tabii.</span></p>

    <p class="duz1" xml:lang="tr"><span class="duz">Elin ağzı torba değil, büzemiyorsun... Vay efendim neymiş, “keçileri bile torbaya koymuşlar ama kadro bekleyen</span></p>

    <p class="duz-son-paragraf" xml:lang="tr"><span class="duz">70 bin öğretmeni sokuşturamamışlar mı” filan, mesaj yağdırıyorlar.</span></p>

    <p class="duz1" xml:lang="tr"><span class="duz">Canım öğretmenim!</span></p>

    <p class="duz-son-paragraf" xml:lang="tr"><span class="duz">“Milli” eğitimde çalışıyorum diye havaya giriyorsun ama milli misin?</span></p>

    <p class="duz-son-paragraf" xml:lang="tr"><span class="duz">Küçümsediğin keçi, milli.</span></p>

    <p class="duz1" xml:lang="tr"><span class="duz">Devletimiz tarafından “milli” olarak tescil edilip, Resmi Gazete’de yayımlanan, Anadolu mandası, sarı öküz, Sivas kangalı, Denizli horozu, Sinop tavuğu, Van kedisi, Bursa ipekböceği, Karaman’ın koyunu gibi “milli” o...</span></p>

    <p class="duz-son-paragraf" xml:lang="tr"><span class="duz">Ankara keçisi!</span></p>

    <p class="duz1" xml:lang="tr"><span class="duz">Sen kelaynak gibisin.</span></p>

    <p class="duz-son-paragraf" xml:lang="tr"><span class="duz">Tescil edilmedin henüz.</span></p>

    <p class="duz1" xml:lang="tr"><span class="duz">Hem zaten, bana niye mesaj atıyorsun, torba mı benim mesaj kutum...</span></p>

    <p class="duz-son-paragraf" xml:lang="tr"><span class="duz">Madem keçiyi kıskanıyorsun, Milli Eğitim Bakanı’na mesaj at, sana Abdurrahman Çelebi yasası çıkarsın.</span></p>

    <p class="duz-son-paragraf" xml:lang="tr"><span class="duz">Üstelik, keçi deyip geçme, daha geçenlerde İçişleri Bakanlığımız açıkladı, son nüfus sayımındaki doğumgünü tespitlerine göre, Türkiye’de en kalabalık burç hangisiymiş?</span></p>

    <p class="duz-son-paragraf" xml:lang="tr"><span class="duz">Oğlak...</span></p>

    <p class="duz-son-paragraf" xml:lang="tr"><span class="duz">Şaka bir yana, ölü poposuna pamuk tıkar gibi, tuttuklarını tıktıkları için, dünya rekoru bu torba... Bırak içeriğini, sadece başlığı bile 612 kelimeden oluşuyor.</span></p>

    <p class="duz-son-paragraf" xml:lang="tr"><span class="duz">İki sayfa tutan 612 kelimeyi yazarım yazmasına ama hazır nizam intizam sağlanmışken, keçileri kaçırmanın alemi yok herhalde...</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt213.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Maske</span></p>

    <p class="duz1" xml:lang="tr"><span class="duz">Anadolu Ajansı haber geçti...</span></p>

    <p class="duz1" xml:lang="tr"><span class="duz">“Flaş! Flaş! Flaş!</span></p>

    <p class="duz-son-paragraf" xml:lang="tr"><span class="duz">Maske ölmedi!”</span></p>

    <p class="duz-son-paragraf" xml:lang="tr"><span class="duz">İyi de, kimdir bu Maske?</span></p>

    <p class="duz-son-paragraf" xml:lang="tr"><span class="duz">Geçen sene... Kara vicdanlının biri, yüklemiş 580 kilo bombayı bagaja, girmiş otoparka, park etmiş sinsice, defolup gitmiş... İstihbarat böyleydi... Ama hangi otoparkta? Hangi araçta?</span></p>

    <p class="duz1" xml:lang="tr"><span class="duz">Saniyeler tıkır tıkır çalışıyor.</span></p>

    <p class="duz1" xml:lang="tr"><span class="duz">Ankara faciayı bekliyordu ki...</span></p>

    <p class="duz1" xml:lang="tr"><span class="duz">Buldu.</span></p>

    <p class="duz1" xml:lang="tr"><span class="duz">“Burda” dedi.</span></p>

    <p class="duz1" xml:lang="tr"><span class="duz">Açtılar...</span></p>

    <p class="duz-son-paragraf" xml:lang="tr"><span class="duz">Orda.</span></p>

    <p class="duz-son-paragraf" xml:lang="tr"><span class="duz">Bilmiyorum, 100 vatandaşımız mı kurtuldu ölmekten, 300 sakat belki...</span></p>

    <p class="duz-son-paragraf" xml:lang="tr"><span class="duz">Ortalık sütlimanken cesaret maskeleriyle dolaşan şarlatanların, makam odasında masasının altına saklandığı o tehlikeli anlarda, sahada, tehlikeyle burun burunaydı o... Adı, Maske.</span></p>

    <p class="duz-son-paragraf" xml:lang="tr"><span class="duz">Maskeli balonun sahici kahramanı.</span></p>

    <p class="duz1" xml:lang="tr"><span class="duz">K9 diyorlar onlara... Alman Kurdu sanılıyor hepsi... Değil halbuki... Irkı ve cinsi çok önemli değil... Önemli olan, zekâsı, yüreği, karakteri... Alman Kurdu’ndan oluyor, Belçika Malinois’inden oluyor, İngiliz Springer’inden oluyor, Labrador ve Golden Retriver’dan, Amerikan Cocker’ından oluyor. Bizim Kangal’dan olmuyor! Rakipsiz bekçi, Kangal...</span></p>

    <p class="duz-son-paragraf" xml:lang="tr"><span class="duz">Hafıza mükemmel, 100’ün üstünde kelime öğreniyor. Ama burun sıfır... Peki var mı bize ait K9? Tarsus’un Çatalburun’u umut veriyor.</span></p>

    <p class="duz1" xml:lang="tr"><span class="duz">İyi de, niye K9?</span></p>

    <p class="duz1" xml:lang="tr"><span class="duz">Nedir anlamı?</span></p>

    <p class="duz1" xml:lang="tr"><span class="duz">Evrensel kelime oyunu aslında...</span></p>

    <p class="duz1" xml:lang="tr"><span class="duz">İngilizce “canine”dan geliyor.</span></p>

    <p class="duz1" xml:lang="tr"><span class="duz">Köpekgil yani...</span></p>

    <p class="duz1" xml:lang="tr"><span class="duz">Okunuşu, keynayn...</span></p>

    <p class="duz-son-paragraf" xml:lang="tr"><span class="duz">Key-K, nayn-9.</span></p>

    <p class="duz-son-paragraf" xml:lang="tr"><span class="duz">Ankara Gölbaşı’nda 11 dönümlük özel merkezde eğitiliyorlar. Beceren, diploma alıyor. Sınıfları var; bomba, narkotik, asayiş, arama kurtarma... Bir yavru, 150 testten geçiyor; zekâ, cesaret, karakter, koruma güdüsü, ikna kabiliyeti, soğukkanlılık... 8 ila 20 hafta... 2 aylıkken testlere başlıyor, 2 yaşında işbaşı, 9 yaşında emekli... Başarısız olan, bir hayvansevere hediye ediliyor. Senede 700 köpek eğitime alınıyor, 400 tanesinden anca 1 tanesi bomba uzmanı olabiliyor. Sonra devamlı idman... Memur gibi ataması yapılıyor. Eğitmeniyle birlikte... Çünkü hep aynı kişiden emir alıyor. Başkasını takmıyor. Tanesi kaba hesap 75 bin lira... Eğitim maliyeti 5 bin lira civarında, yıllık masrafı 2 bin lira... Uyuşturucu bulan pati sallıyor, bomba bulan oracığa oturuyor.</span></p>

    <p class="duz-son-paragraf" xml:lang="tr"><span class="duz">Volkan, Konya’da çöken apartmandan bir kadını çıkardı. Reks’le Nick bomba arıyor, Sera’yla Dudy narkotiğe bakıyor İzmir’de... Has Sivas’ta, Marko Tunceli’de, Apaçi İzmit’te, Öncü Bursa’da, Pars Esenboğa’da, Çakal desen, başka yere tayin edilmediyse Atatürk Havalimanı’ndaydı en son... Bety, Şila, Cango, Kim, Beny, Deisy, Chopen, Kuku, Jake, Pia, Paşa, Silas, Arman, Cina, Çarli, gümrük kapılarında... En kıdemlisi Cango, Habur’da... Türkiye’de ele geçirilen uyuşturucunun yüzde 15’ini onlar enseliyor... Rekor Jake’de, Mersin’de 402 kilo eroin, 80 bin hap yakaladı.</span></p>

    <p class="duz1" xml:lang="tr"><span class="duz">Anlatıyorum ki, tanıyın...</span></p>

    <p class="duz1" xml:lang="tr"><span class="duz">Hayvan değil onlar.</span></p>

    <p class="duz-son-paragraf" xml:lang="tr"><span class="duz">Kahraman.</span></p>

    <p class="duz-son-paragraf" xml:lang="tr"><span class="duz">Burası dandik bi ülke olmasaydı, tanırdınız çünkü... Pop yıldızı gibi posterleri olurdu, tişörtlerini giyerdik, isimlerine şarkılar yazılırdı, şehirler birbiriyle yarışırdı buraya gelsin diye, öğretmenler çocuklarımızı götürürdü eğitim aldıkları yerlere, severlerdi birbirlerini, heykelini dikerdik, İngiltere’de diktiler mesela, emekli olurken törenler yapardık.</span></p>

    <p class="duz-son-paragraf" xml:lang="tr"><span class="duz">Gerçi diyeceksiniz ki, insan kahramanlarımızın kıymetini bile bilmiyoruz, köpek kahramanlarımızın kıymetini mi bileceğiz? Haklısınız... Zaten böyle düşündüğümüz için, onlar burunlarıyla hayatlarımızı kurtarırken, bizim burnumuz boktan kurtulmuyor bir türlü.</span></p>

    <p class="duz-son-paragraf" xml:lang="tr"><span class="duz">Ve, zaten böyle düşündüğümüz için, minibüsün arkasında unuttular onları, klimayı da çalıştırmadılar, havasızlıktan, sıcaktan, kalp krizi geçirerek öldü 5 tanesi... Öldü.</span></p>

    <p class="duz-son-paragraf" xml:lang="tr"><span class="duz">Ne yaptılar sonra biliyor musunuz? Bırakın kahramanlara yakışır töreni möreni, toprağa bile vermediler... Bu becerikli kahramanları, nasıl bir beceriksizlik sonucu öldürdükleri ortaya çıkmasın diye, silinsinler, unutulsunlar diye, yaktılar onları... Yok ettiler!</span></p>

    <p class="duz-son-paragraf" xml:lang="tr"><span class="duz">Anadolu Ajansı’nın Cem Garipoğlu’nu yakalamışçasına flaş flaş flaş diye geçtiği haber işte bu: “Emniyet yetkilileri medyayı yalanladı, öldü denilen Maske ölmedi...”</span></p>

    <p class="duz1" xml:lang="tr"><span class="duz">Maske’yi öldürmeyi başaramamışlar...</span></p>

    <p class="duz-son-paragraf" xml:lang="tr"><span class="duz">Aferin.</span></p>

    <p class="duz1" xml:lang="tr"><span class="duz">Peki ölenler hangileri?</span></p>

    <p class="duz1" xml:lang="tr"><span class="duz">Deisy mi, Şila mı, Beny mi?</span></p>

    <p class="duz1" xml:lang="tr"><span class="duz">Onlar önemli değil nasıl olsa...</span></p>

    <p class="duz-son-paragraf" xml:lang="tr"><span class="duz">Tanınmıyorlar, yak gitsin.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt214.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Fil</span></p>

    <p class="duz1" xml:lang="tr"><span class="duz">İsrail’den fil geldi.</span></p>

    <p class="duz-son-paragraf" xml:lang="tr"><span class="duz">Gabi.</span></p>

    <p class="duz-son-paragraf" xml:lang="tr"><span class="duz">Dünyanın ilk tüp bebek fili o.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, çalışmayan organı çalıştırıp, ilk tüp bebek insanı dünyaya getiren Profesör Robert Edwards’a Tıp Nobel’i verildiği gün, Türkiye’ye geldi.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, aynı gün, çalışmayan organları çalışanlarıyla değiştirip insanlığa hayat veren Profesör Mehmet Haberal’a Amerikan Cerrahlar Birliği Onursal Ödülü verildi.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, Profesör Edwards, Nobel aldığını öğrenemedi ve Nobel’ini almaya gidemeyecek; çünkü beyin fonksiyonlarını yitirdiği için hastanede yatıyor.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, Profesör Haberal da, onursal ödül aldığını öğrenemedi ve ödülünü almaya gidemeyecek; çünkü beyin fonksiyonları yerinde olduğu için hapishanede yatıyor.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, İngiliz Profesör Edwards ve dünyanın ilk tüp bebeği olan İngiliz Louise Brown hiç Türkiye’ye gelmediler ama Türkiye’nin ilk tüp bebeği Ece, şu anda İngiltere’de.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, dünyanın ilk tüp bebeği Louise’in büyüyünce şöhretten başı döndü, dünyanın eğitim seviyesi en yüksek ülkelerinden olan İngiltere’de tahsilini yarım bıraktı... Türkiye’nin ilk tüp bebeği Ece ise, bırak şöhret peşinde koşmayı, basına fotoğraf bile çektirmedi, eğitim seviyesi en geri ülkelerden olan Türkiye’de Robert Kolej’i bitirdi.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, dünyanın ilk tüp bebeği Louise’in nikah şahidi Nobel ödüllü Chambridge profesörü ama kendisi anca devlet torpiliyle PTT’de işe girebildi, kocası da barda kapıcı... Türkiye’nin ilk tüp bebeği Ece ise, Chambridge’in en büyük rakibi Oxford’un hukuk fakültesinden birincilikle mezun oldu.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, dünyanın ilk tüp bebeği İngiliz ama dünyanın ilk tüp ikizleri taaa Avustralyalı... Türkiye’nin ilk tüp ikizleri ise, Türkiye’nin ilk tüp bebeği gibi, İzmirli.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, dünyanın ilk tüp ikizlerinin annesi 1980 Eylül’ünde hamile kaldığında, Türkiye’de darbe oldu... Türkiye’nin ilk tüp ikizlerinin ismi ise, Kenan ve Evren iyi mi!</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, dünyanın ilk tüp üçüzleri, ikizler gibi Avustralya’da dünyaya geldi ama başka hastanede... Türkiye’nin ilk tüp üçüzleri ise, Türkiye’nin ilk ve ikizleri gibi, gene İzmir’de dünyaya geldi, gene Ege Üniversitesi’nde.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, Türkiye’nin ilk tüp üçüzleri, 1.5’ar kilo doğmuştu, 45 gün kuvözde kalmışlar, tüm Türkiye nefesini tutarak, hayata “bağlanma” çabalarını izlemişti. Bağlandılar. Ama “parçalandı”lar... Çünkü, evlat sahibi olabilmek için tüp bebek deneyen anne-babaları boşandı maalesef... Biri anneyle, ikisi babayla yaşıyor... Böylece, hem tıp tarihine geçtiler, hem de “en az üç çocuk” tezinin illa mutluluk getirmediğini kanıtladılar.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, Türkiye’ye gelen dünyanın ilk tüp fili Gabi de, parçalanmış ailenin yavrusu... Annesi Pakistanlı Tamar, İsrail’de yaşıyor, babası Hindistanlı Emmett, İngiltere’de.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, Türkiye’nin en ünlü fili Pak Bahadur da, Pakistanlıydı, ana-babasından koparılmıştı... Üstelik, o da, Türkiye’nin ilk tüp bebekleri gibi, İzmir’in hemşerisiydi.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, 50 sene yalnız yaşayan Bahadur’a gelin olsun diye, Hindistan’daki ana-babasından koparıp 2 yaşındaki Begümcan’ı getirdiler, ama Begümcan büyüyene kadar Bahadur yaşlandı, 59’unda öldü, bu sefer 11 yaşındaki Begümcan yalnız kaldı, hadi bakalım anasından-babasından koparıp, Begümcan’ın yaşıtı bi damat getirdiler, adı Winner; aşık oldular, yavrularını bekliyoruz... Nereden getirdiler Winner’ı? Gabi’nin memleketi İsrail’den!</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, dünyanın ilk tüp bebek fili Gabi, İzmirli Winner sayesinde geldi... Çünkü, Gaziantep Belediyesi, aslında Sri Lanka’dan fil getirecekti. Sri Lanka’da darbe oldu, iş yattı... Tam o sırada, fil Winner’ın İsrail’den İzmir’e geldiği öğrenildi, İsrail’den yardım istendi.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, tam “fil” yardımı gelecekken, insani yardım “fil”omuzu bastılar, Hayfa Limanı’na götürdüler... Sonra, Gabi’yi gene Hayfa Limanı’ndan gemiye yükleyerek, “fil”le birlikte hayvan “filo”su gönderdiler; iki zebra, üç suaygırı, dokuz maymun.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, Gabi kelimesi Türkçede “ahmak” anlamına geliyor ama aslında, dünyanın ilk tüp bebek filini dünyaya getiren ve trafik kazasında hayatını kaybeden “ileri zekâlı” Doktor Gabi Eshkar’ın adı.</span></p>

    <p class="duz1" xml:lang="tr"><span class="duz">Tesadüfe bakın ki, “Doktor” Gabi Eshkar’ın hatırasını yaşattığı için Gabi’nin adını değiştirmeme kararı alan Gaziantep Büyükşehir Belediye Başkanı da doktor...</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, dünyanın ilk tüp fili Gabi, bizim İzmirli Winner gibi “Yahudi” memleketinde doğdu ama dünyaya geldiği yerin adı, “İncil” Hayvanat Bahçesi!</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, dünyanın ilk tüp insanını dünyaya getiren ve Nobel alan Hıristiyan profesör, Vatikan’ın hışmına uğradı, “Dinimize göre asla kabul edilemez” dendi, aforoz edildi... Diyanet İşleri Başkanımız Ali Bardakoğlu ise, “Dini ve ahlaki kurallara uygundur” dedi, üstüne, Türkiye Diyanet Vakfı’na hastane kurdurup, tüp bebek uygulaması başlattı.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, Diyanet’in İstanbul’daki 29 Mayıs Hastanesi’nde bir anne tüp bebek yöntemiyle hamile kaldı. Doğum için Samsun’a gitti. Takdiri ilahi olsa gerek, 29 Mayıs Hastanesi’nde değil, Türkiye Cumhuriyeti’nin doğumunu müjdeleyen “19 Mayıs” Üniversitesi’nde doğum yaptı; ikiz.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, dünyanın ilk tüp bebeğini dünyaya getiren Hıristiyan profesör, Papa tarafından aforoz edilirken... Diyanet’in ilk tüp bebeklerinin babası, imam.</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, Oxford’u birincilikle bitiren ilk tüp bebeğimizin ardından, tüp bebek babası olan imam da... “Turkey” vesilesiyle bize “hindi” diyen ukala dümbeleği İngilizlere kapak oldu!</span></p>

    <p class="duz-son-paragraf" xml:lang="tr"><span class="duz">Tesadüfe bakın ki, fena yazı olmadı, fil’hakika, ben bile beğendim.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt215.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">B’alık</span></p>

    <p class="duz1" xml:lang="tr"><span class="duz">Geçenlerde Ankara’dayım.</span></p>

    <p class="duz1" xml:lang="tr"><span class="duz">Arkadaşlarla restorandayız.</span></p>

    <p class="duz-son-paragraf" xml:lang="tr"><span class="duz">Balık yiyorum.</span></p>

    <p class="duz1" xml:lang="tr"><span class="duz">(Diyeceksiniz ki, denizi olmayan şehirde balık mı yenir? Kardeşim, ben size soruyor muyum, Deniz Kuvvetleri Komutanlığı niye Ankara’da? Sahil Güvenlik bile orda.)</span></p>

    <p class="duz1" xml:lang="tr"><span class="duz">Neyse...</span></p>

    <p class="duz1" xml:lang="tr"><span class="duz">Yan masada bıyıklı bi Bakanımız var.</span></p>

    <p class="duz1" xml:lang="tr"><span class="duz">4-5 kişiyle oturuyor.</span></p>

    <p class="duz1" xml:lang="tr"><span class="duz">Barbun yiyor.</span></p>

    <p class="duz1" xml:lang="tr"><span class="duz">Kulak kabartmıyoruz ama yüksek perdeden konuştuğu için duyuyoruz.</span></p>

    <p class="duz1" xml:lang="tr"><span class="duz">Mevzuları, ekonomi...</span></p>

    <p class="duz1" xml:lang="tr"><span class="duz">Zırt pırt dile getirilen o klişeden bahsediyor.</span></p>

    <p class="duz-son-paragraf" xml:lang="tr"><span class="duz">“Vatandaşa balık vermek yerine, balık tutmayı öğretmeliyiz” filan diyor.</span></p>

    <p class="duz1" xml:lang="tr"><span class="duz">Halbuki...</span></p>

    <p class="duz1" xml:lang="tr"><span class="duz">O yediği barbun Senegal’den!</span></p>

    <p class="duz1" xml:lang="tr"><span class="duz">Çin’den geleni de var.</span></p>

    <p class="duz1" xml:lang="tr"><span class="duz">Bakan’ınki Senegalli.</span></p>

    <p class="duz-son-paragraf" xml:lang="tr"><span class="duz">Garson söyledi.</span></p>

    <p class="duz1" xml:lang="tr"><span class="duz">Kalamar yiyor bir yandan...</span></p>

    <p class="duz1" xml:lang="tr"><span class="duz">Hindistan’dan.</span></p>

    <p class="duz1" xml:lang="tr"><span class="duz">Üstüne “deniz levreği” getirdiler.</span></p>

    <p class="duz-son-paragraf" xml:lang="tr"><span class="duz">Çiftlik aslında.</span></p>

    <p class="duz-son-paragraf" xml:lang="tr"><span class="duz">(Soracaksınız tabii, ne malum diye, onu da mı dedikoducu garson söyledi? Hayır... Bir sürü teknik ipucu vardır ama uzun uzun yormayayım... Özetle, sen birine baktığında, Avrupalı mı, Ortadoğulu mu, anlamaz mısın? Onun gibi... Sahil çocuğuysan, levreğin tipine bakman yeterli.)</span></p>

    <p class="duz-son-paragraf" xml:lang="tr"><span class="duz">Ahtapot, İspanya’dan geliyor. Ama, ahtapot değil o; dev kalamarın bacakları... Karides, Çin’den İran’dan. Kalkan, Romanya’dan Gürcistan’dan. Lagos, Senegal’den Mısır’dan.</span></p>

    <p class="duz-son-paragraf" xml:lang="tr"><span class="duz">Ahali “yerli” diye “ithal” yerken; bazen de, “ithal” diye “yerli” yiyor... Çünkü, Norveç somonu diye servis edilen arkadaş, aslında, Karadeniz’de çiftlikte yetiştirilen deniz alası!</span></p>

    <p class="duz-son-paragraf" xml:lang="tr"><span class="duz">Norveç’ten gelen seyit balığını da, mezgit diye kakalıyorlar... Biz İzmirlilerin yakından tanıdığı “bakalyaro”ya benzer... Ama, bu işportası, çok daha ucuz.</span></p>

    <p class="duz-son-paragraf" xml:lang="tr"><span class="duz">Mercanımsı var bir de... Mısır’dan Senegal’den getirip, bize, bizim mercan diye sokuşturuyorlar. Fangri olanı fena değil aslında... Trançayı andırır. Tabii, yaşı 30’dan küçük olanlar “Trança ne?” diyecek şimdi... 10 yıldır filan yok çünkü... Kökünü kuruttuk maalesef.</span></p>

    <p class="duz-son-paragraf" xml:lang="tr"><span class="duz">Bakın, mercan dedim, aklıma geldi... Çipuradan, levrekten voliyi vurdular ya, bu mercanı da çiftlikte yapmaya kalktı bizimkiler... Oldu sana, sinarit-kayabalığı karışımı acayip bir yaratık... Genetiği şaştı, boynunda halka var. Ne yaptılar? “Çizgili mercan” diye isim uydurdular, sosyeteye öyle pazarlıyorlar. Balıkçıların arasındaki lakabı, piç mercan.</span></p>

    <p class="duz-son-paragraf" xml:lang="tr"><span class="duz">(Çiftliklere karşı değilim... Ama, üç tarafımız denizlerle çevriliyken, “Türk havuzu” denilen sadece bize ait denizimiz varken, ithalata başvurulması, üstüne, denizde yer kalmamış gibi “karaya çiftlik” kurulması, sonra da “yerli deniz balığı” diye vatandaşa keriz muamelesi yapılması, hakikaten “Oha be arkadaş” dedirtiyor insana.)</span></p>

    <p class="duz1" xml:lang="tr"><span class="duz">Bu arada...</span></p>

    <p class="duz-son-paragraf" xml:lang="tr"><span class="duz">Bakan tatlıya geçti.</span></p>

    <p class="duz-son-paragraf" xml:lang="tr"><span class="duz">Anlatmaya devam ediyor hâlâ, “Olta vermeliyiz” falan.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt216.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Maymun</span></p>

    <p class="duz-son-paragraf" xml:lang="tr"><span class="duz">Gazeteciliğin ağababalarından bi İngiliz, “Gazetecilik genel itibariyle, Lord Jones’un yaşadığından haberi olmayan insanlara ‘Lord Jones öldü’ demekten ibarettir” demiş.</span></p>

    <p class="duz-son-paragraf" xml:lang="tr"><span class="duz">Dolayısıyla, ahalimiz için rahmetli Lord’tan farksız olan HSYK’yı anlatmanın manası yok.</span></p>

    <p class="duz-son-paragraf" xml:lang="tr"><span class="duz">Gelin, ileri demokrasinin yaşandığı ülkemizi bırakıp, muz cumhuriyetini anlatayım size...</span></p>

    <p class="duz-son-paragraf" xml:lang="tr"><span class="duz">Dünyaya nizam intizam vermeye çalışan bilim adamları, bakmışlar ki, muz cumhuriyetinde nizam intizam yok, öğretmeye karar vermişler, rastgele üç maymun seçmişler, kafese koymuşlar, kafesin tavanına da muz asmışlar... Muzu gören maymunlar tellere tırmanıp uzanmış ki, vermişler tazyikli suyu, nerden geldiğini şaşırmış zavallılar, paldır küldür yere yuvarlanmışlar, kafa göz haşat... Uslu uslu oturmaya başlamışlar, sırılsıklam.</span></p>

    <p class="duz-son-paragraf" xml:lang="tr"><span class="duz">Bakmışlar ki, bunlar öğrendi, ıslak maymunlardan birini çıkarıp, yerine kuru bi maymun koymuşlar... Kuru maymun tellere hamle yaptığında, tazyikli suya gerek kalmamış, ıslak maymunlar yapışmış kuru maymunun ayağına, vermişler sopayı, başımızı belaya mı sokacaksın diye... Böylece, o da öğrenmiş, oturmuşlar uslu uslu, ikisi yaş, biri kupkuru.</span></p>

    <p class="duz-son-paragraf" xml:lang="tr"><span class="duz">Sonra, ıslak maymunlardan birini daha çıkarıp, yeni bi kuru maymun koymuşlar kafese, bu sefer, ıslak olanı tazyikli su korkusuyla, kıdemli kuru olanı kanun böyle diye, girişmişler tekme tokat tecrübesiz kuru maymuna... Oturmuşlar uslu uslu, ikisi kuru, biri sırılsıklam.</span></p>

    <p class="duz-son-paragraf" xml:lang="tr"><span class="duz">Ardından, son ıslak maymunu dışarı alıp, üçüncü kuru maymunu ittirmişler içeri, garibim muza teşebbüs edince, esaslı sopa yemiş öbür kuru maymunlardan, bilhassa ilk kurunun böbreğe böbreğe çalıştığı görülmüş... Netice itibariyle, neden dövdüğünü bilmeyen iki kuruyla, neden dövüldüğünü anlamayan bir kuru maymun elde edilmiş. Oturmuşlar uslu uslu.</span></p>

    <p class="duz1" xml:lang="tr"><span class="duz">“Sebepsiz kader” deniyor buna...</span></p>

    <p class="duz-son-paragraf" xml:lang="tr"><span class="duz">Tek tek öğreniliyor.</span></p>

    <p class="duz-son-paragraf" xml:lang="tr"><span class="duz">Korkaklıkla ahmaklık birbirine karışınca... İlla kuru’nun yanında yaş’ın da yanmadığını, yaş’ın yanında kuru’nun da yanabildiğini kanıtlıyor.</span></p>

    <p class="duz-son-paragraf" xml:lang="tr"><span class="duz">Belki ilk kez okudunuz hikâyelerini ama posterleri bile var, dünyaca meşhurdur muz cumhuriyetinin o üç maymunu... Aslında yürekleri pırpır eder, içleri gider ama sanki hiç oralı değillermiş gibi, görmedim, duymadım, konuşmadım deyip, otururlar uslu uslu.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt217.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Ankara maymunu</span></p>

    <p class="duz1" xml:lang="tr"><span class="duz">Denizli’nin horozu.</span></p>

    <p class="duz1" xml:lang="tr"><span class="duz">Van’ın kedisi.</span></p>

    <p class="duz1" xml:lang="tr"><span class="duz">Sivas’ın kangalı.</span></p>

    <p class="duz-son-paragraf" xml:lang="tr"><span class="duz">Karaman’ın koyunu.</span></p>

    <p class="duz1" xml:lang="tr"><span class="duz">Ankara’nın keçisini bilirdik.</span></p>

    <p class="duz1" xml:lang="tr"><span class="duz">Maymunu meşhurmuş meğer...</span></p>

    <p class="duz-son-paragraf" xml:lang="tr"><span class="duz">Arkeologlar öyle diyor.</span></p>

    <p class="duz1" xml:lang="tr"><span class="duz">Gazeteler haber yaptı...</span></p>

    <p class="duz1" xml:lang="tr"><span class="duz">Fosil aslında.</span></p>

    <p class="duz1" xml:lang="tr"><span class="duz">10 milyon yaşında.</span></p>

    <p class="duz-son-paragraf" xml:lang="tr"><span class="duz">Tam adı, Ankarapithecus.</span></p>

    <p class="duz-son-paragraf" xml:lang="tr"><span class="duz">Bizim Ankara’nın sembolü olan bu maymun, bildiğin maymunmuş ama nabza göre şerbet veren bir maymunmuş aynı zamanda... Çünkü hem ‘orangutan’, hem ‘şempanze’, hem de ‘goril’in özelliklerini taşıyormuş.</span></p>

    <p class="duz-son-paragraf" xml:lang="tr"><span class="duz">Bir bedende, üç karakter.</span></p>

    <p class="duz1" xml:lang="tr"><span class="duz">Baktı ki, orangutanlar hâkim oldu bütün ormana... Orangutan gibi davranıyormuş.</span></p>

    <p class="duz1" xml:lang="tr"><span class="duz">Goriller mi geldi başa?</span></p>

    <p class="duz1" xml:lang="tr"><span class="duz">Goril oluveriyormuş aniden.</span></p>

    <p class="duz1" xml:lang="tr"><span class="duz">Peki filler basarsa ortalığı?</span></p>

    <p class="duz1" xml:lang="tr"><span class="duz">Fil olacak hali yok ya...</span></p>

    <p class="duz1" xml:lang="tr"><span class="duz">Şebeklik yapıyormuş.</span></p>

    <p class="duz-son-paragraf" xml:lang="tr"><span class="duz">Sempatik görünmek için.</span></p>

    <p class="duz-son-paragraf" xml:lang="tr"><span class="duz">Şerefsiz bi maymun yani.</span></p>

    <p class="duz1" xml:lang="tr"><span class="duz">Okudum bu haberi...</span></p>

    <p class="duz1" xml:lang="tr"><span class="duz">Acayip ilgimi çekti doğrusu.</span></p>

    <p class="duz1" xml:lang="tr"><span class="duz">Size de aktarayım istedim.</span></p>

    <p class="duz1" xml:lang="tr"><span class="duz">Çünkü bana göre, arkeologlar yanılıyor.</span></p>

    <p class="duz1" xml:lang="tr"><span class="duz">Bu maymun neslinin tükenmiş olduğunu sanmıyorum.</span></p>

    <p class="duz1" xml:lang="tr"><span class="duz">Tanıyorum bi yerden...</span></p>

    <p class="duz1" xml:lang="tr"><span class="duz">Dilimin ucunda, çıkaramıyorum.</span></p>

    <p class="duz-son-paragraf" xml:lang="tr"><span class="duz">Belki sizin de gözünüz ısırıyordur.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt218.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Timsah</span></p>

    <p class="duz1" xml:lang="tr"><span class="duz">Bursa’dayım.</span></p>

    <p class="duz1" xml:lang="tr"><span class="duz">Kafede oturuyorum.</span></p>

    <p class="duz1" xml:lang="tr"><span class="duz">Fonda müzik var.</span></p>

    <p class="duz1" xml:lang="tr"><span class="duz">Candan Erçetin söylüyor:</span></p>

    <p class="duz-son-paragraf" xml:lang="tr"><span class="duz">“Kırık kalpler durağında...”</span></p>

    <p class="duz-son-paragraf" xml:lang="tr"><span class="duz">“Kimini yakıp geçen aşklar incitmiş, kimini yanlış kararlar yıkıp geçmiş, kimine yakın dostu ihanet etmiş, kimi hayatın sillesini yemiş...”</span></p>

    <p class="duz-son-paragraf" xml:lang="tr"><span class="duz">“Sözleşmeden buluşuverir kırık kalpler, anlatılmaz ama ordadır bütün dertler, gönül kırgınlıkları, hayat haksızlıkları, kader yalnızlıkları çeken bütün kalpler...”</span></p>

    <p class="duz1" xml:lang="tr"><span class="duz">Bana sorarsanız...</span></p>

    <p class="duz-son-paragraf" xml:lang="tr"><span class="duz">Bursaspor’u anlatıyor.</span></p>

    <p class="duz1" xml:lang="tr"><span class="duz">Ömer Erdoğan...</span></p>

    <p class="duz1" xml:lang="tr"><span class="duz">Galatasaray’dan gönderildi.</span></p>

    <p class="duz1" xml:lang="tr"><span class="duz">Mustafa Keçeli...</span></p>

    <p class="duz1" xml:lang="tr"><span class="duz">Trabzon’dan gönderildi.</span></p>

    <p class="duz1" xml:lang="tr"><span class="duz">Ali Tandoğan...</span></p>

    <p class="duz1" xml:lang="tr"><span class="duz">Beşiktaş’tan gönderildi.</span></p>

    <p class="duz1" xml:lang="tr"><span class="duz">Turgay Bahadır...</span></p>

    <p class="duz1" xml:lang="tr"><span class="duz">Kayseri’den gönderildi.</span></p>

    <p class="duz1" xml:lang="tr"><span class="duz">Tuna Üzümcü...</span></p>

    <p class="duz1" xml:lang="tr"><span class="duz">Beşiktaş’tan gönderildi.</span></p>

    <p class="duz1" xml:lang="tr"><span class="duz">Hüseyin Cimşir...</span></p>

    <p class="duz1" xml:lang="tr"><span class="duz">Trabzon’dan gönderildi.</span></p>

    <p class="duz1" xml:lang="tr"><span class="duz">Zapotocny...</span></p>

    <p class="duz1" xml:lang="tr"><span class="duz">Beşiktaş’tan gönderildi.</span></p>

    <p class="duz1" xml:lang="tr"><span class="duz">Ertuğrul Sağlam...</span></p>

    <p class="duz1" xml:lang="tr"><span class="duz">Beşiktaş’a yaranamadı.</span></p>

    <p class="duz1" xml:lang="tr"><span class="duz">Oynarken de gönderildi.</span></p>

    <p class="duz-son-paragraf" xml:lang="tr"><span class="duz">Hocayken de.</span></p>

    <p class="duz-son-paragraf" xml:lang="tr"><span class="duz">“Kırık kalpler durağı”dır Bursa...</span></p>

    <p class="duz-son-paragraf" xml:lang="tr"><span class="duz">Tıpkı şarkıdaki gibi, gönül “kırgınlığı”, hayat “haksızlığı”, kader “yalnızlığı” çekenlerin, “sözleşmeden buluşuverdiği” adrestir, Bursa... “Kimini yanlış kararlar yıkıp geçmiş, kimine yakın dostu ihanet etmiş, kimi hayatın sillesini yemiş...”</span></p>

    <p class="duz1" xml:lang="tr"><span class="duz">Taaa üç ay önce...</span></p>

    <p class="duz-son-paragraf" xml:lang="tr"><span class="duz">Fanatik’te yazmıştım bu yazıyı.</span></p>

    <p class="duz-son-paragraf" xml:lang="tr"><span class="duz">Bizans basını “ırkçı, faşist, katil” diye damgalıyor, sadece takımıyla değil, çoluğuyla çocuğuyla koskoca bir şehir “kırık kalpler durağı” haline getiriliyordu... Ve herkes, “Sen İzmirlisin, Göztepelisin, sana ne Bursa’dan?” diye merak ediyordu.</span></p>

    <p class="duz1" xml:lang="tr"><span class="duz">O günlerde, Bursa’yı daha çok hedef haline getirmemek için elim gitmemişti...</span></p>

    <p class="duz-son-paragraf" xml:lang="tr"><span class="duz">Bugün yazıyorum.</span></p>

    <p class="duz1" xml:lang="tr"><span class="duz">Sadece 5’inci büyük değildir...</span></p>

    <p class="duz-son-paragraf" xml:lang="tr"><span class="duz">“İlk”tir.</span></p>

    <p class="duz1" xml:lang="tr"><span class="duz">17 defa Şükrü Saracoğlu.</span></p>

    <p class="duz1" xml:lang="tr"><span class="duz">17 defa Ali Sami Yen.</span></p>

    <p class="duz1" xml:lang="tr"><span class="duz">13 defa İnönü.</span></p>

    <p class="duz-son-paragraf" xml:lang="tr"><span class="duz">6 defa Avni Aker.</span></p>

    <p class="duz1" xml:lang="tr"><span class="duz">Hangi renklere gönül verirsen ver...</span></p>

    <p class="duz1" xml:lang="tr"><span class="duz">Türkiye’nin ortak şampiyonudur Bursa.</span></p>

    <p class="duz-son-paragraf" xml:lang="tr"><span class="duz">Çünkü, Cumhuriyet tarihimizde ilk kez “Atatürk” Stadı’nda kaldırılıyor kupa!</span></p>
  </div>
</body>
</html>