<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>ISIM_SEHIR_HAYVAN-9.xhtml</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">@page {
  margin-bottom: 10pt;
  margin-top: 10pt;
  }
@font-face {
  font-family: Gill Sans;
  font-style: normal;
  font-weight: normal;
  src: url(../Fonts/GillSans0001.ttc);
  }
</style>
</head>

<body class="calibre">
  <div class="generated-style" id="isim-sehir-hayvan">
    <div class="calibre2" id="calibre_pb_0"></div>

    <h1 class="foto-altta-bosluk" id="toc-anchor" xml:lang="tr"><span><img alt="299.jpg" class="generated-style1" src="../Images/299_fmt.jpeg"/></span></h1>

    <p class="bold-ortali-2-x" xml:lang="tr"><span class="duz">Anlayana davul zurna saz, anlamayana sazı soksan az.</span></p>

    <p class="duz-ilk-paragraf-xx" xml:lang="tr"><span class="yazar-ismi1">Almamya</span></p>

    <p class="duz1" xml:lang="tr"><span class="duz">Almanya Başbakanı, açık açık “Ağzıyla kuş tutsa, gene de Türkiye’yi AB’ye almayacağız” dedi...</span></p>

    <p class="duz-son-paragraf" xml:lang="tr"><span class="duz">Almam ya’ni.</span></p>

    <p class="duz1" xml:lang="tr"><span class="duz">Türkiye öfkelendi.</span></p>

    <p class="duz1" xml:lang="tr"><span class="duz">“Haddini bil” filan.</span></p>

    <p class="duz1" xml:lang="tr"><span class="duz">Halbuki...</span></p>

    <p class="duz-son-paragraf" xml:lang="tr"><span class="duz">Teşekkür borçluyuz ona.</span></p>

    <p class="duz1" xml:lang="tr"><span class="duz">Çünkü, gerçekleri söyleyen tek Avrupalı lider o...</span></p>

    <p class="duz-son-paragraf" xml:lang="tr"><span class="duz">“Sizi kandırıyorlar” diyor.</span></p>

    <p class="duz-son-paragraf" xml:lang="tr"><span class="duz">“Ha bugün alacağız, ha yarın alacağız deseydim, beni çok severdiniz... Ama, bu palavraların size faydası olmuyor, 51 senedir kapının önündesiniz, 151 sene bekleseniz hikâye” demeye getiriyor.</span></p>

    <p class="duz-son-paragraf" xml:lang="tr"><span class="duz">“Rum tarafını tutuyorum diye bana kızıyorsunuz... Denktaş’ı devirip, Talat’ı başa geçiren siz değil misiniz? Türk tarafındaki yes be annem mitinglerinde, Türkiye yakamızdan düşsün pankartları açılmadı mı? Türk askeri işgalci, denmedi mi? KKTC milli marşını çöpe atıp, içinde Türk kelimesi geçmesin diye enstrümantal marş yazdırmadınız mı? Yönetimi Rumlara vermeye razı olduğunuz halde, Rumlar hayır deyince morarmadınız mı?” demek istiyor.</span></p>

    <p class="duz1" xml:lang="tr"><span class="duz">“Geçti Brüksel’in pazarı, sür eşşeği Girne’ye be annem” demek istiyor!</span></p>

    <p class="duz-son-paragraf" xml:lang="tr"><span class="duz">“Çiller’le girdik zannettiniz, Mesut Yılmaz’la girdik zannettiniz, AKP’yle iki defa girdik zannettiniz; girdiniz mi? Ankara’da güpegündüz havayi fişeği ben mi attım?” demek istiyor.</span></p>

    <p class="duz1" xml:lang="tr"><span class="duz">“Bana küfrettiğiniz dakikalarda cumhurbaşkanınız dört bakanla Yemen’de, başbakanınız üç bakanla Katar’daydı...</span></p>

    <p class="duz-son-paragraf" xml:lang="tr"><span class="duz">AB derken, Arap Birliği’ne girdiniz haberiniz yok” demek istiyor.</span></p>

    <p class="duz-son-paragraf" xml:lang="tr"><span class="duz">“AB üyesi olmadan Gümrük Birliği’ne giren tek ülke sizsiniz... Tarihi hataya tarihi zafer dediniz, 200 milyar dolara yakın zararınız var, bizim suçumuz mu?” demek istiyor.</span></p>

    <p class="duz-son-paragraf" xml:lang="tr"><span class="duz">“Benim milletim zengin, özel hayatımda ikinci el Opel’e biniyorum, sizin poponuzda don yok, tüm siyasileriniz generalleriniz Mercedes’e biniyor, ben size daha ne diyeyim ki” diyor.</span></p>

    <p class="duz-son-paragraf" xml:lang="tr"><span class="duz">“Bakın bir örnek vereyim” demek istiyor... “Dünyanın fındığını siz üretiyorsunuz, bizde fındık ağacı bile yok, dünyanın fındık fiyatını bizim Hamburg Borsası belirliyor!”</span></p>

    <p class="duz-son-paragraf" xml:lang="tr"><span class="duz">“Malınızın kıymetini bilmiyorsunuz. Ahtapot Paul bile sizin spor otoritelerinizden başarılı... Mesut Özil’i aldınız da, vermedik mi, kafasına silah mı dayadık?” demek istiyor.</span></p>

    <p class="duz-son-paragraf" xml:lang="tr"><span class="duz">“İnsanlığa katkılarından ötürü sayısız ödül alan profesörü içeri tıkıyorsunuz, insanları domuz bağıyla öldürüp oturma odasına gömenleri dışarı bırakıyorsunuz, bu ne biçim iş?” demeye getiriyor.</span></p>

    <p class="duz-son-paragraf" xml:lang="tr"><span class="duz">“Bakın, din tüccarları milletinizi dolandırıyor, Keriz Feneri’nizi yakaladık, zahmet edip 800 küsur gün sonra anca geldiniz, belli ki niyetiniz yok” demek istiyor.</span></p>

    <p class="duz1" xml:lang="tr"><span class="duz">“Türkiye’nin çıkarlarını savunan gazetecilere darbeci diyorsunuz; AB’den para alıp AB’nin çıkarlarını savunan gazetecilere demokrat diyorsunuz. Gönül ister ki, bütün gazetecileriniz AB’den avanta alsın ama almıyorlar... Siz en iyisi onları tek tek bertaraf edin, ben sizi AB’ye alacağımızı söyleyeyim, siz inanmaya devam edin, gül gibi geçinelim gidelim” diyor.</span></p>

    <p class="duz-son-paragraf" xml:lang="tr"><span class="duz">Bilmem ki, daha ne desin...</span></p>

    <p class="duz1" xml:lang="tr"><span class="duz">Anlayana davul zurna saz.</span></p>

    <p class="duz-son-paragraf" xml:lang="tr"><span class="duz">Anlamayana sazı soksan az.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt173.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Dear Obama...</span></p>

    <p class="duz1" xml:lang="tr"><span class="duz">Sayın Başkan...</span></p>

    <p class="duz-son-paragraf" xml:lang="tr"><span class="duz">Dikkatinizi çekmiştir, çok yalaka var. Elçiniz söylemiştir mutlaka, yardakçımız ve işbirlikçimiz de pek meşhurdur... Ama sizi temin ederim ki, bünyemizdeki tenya bolluğuna rağmen, bu ülkenin onurlu, haysiyetli insanları daha fazladır.</span></p>

    <p class="duz-son-paragraf" xml:lang="tr"><span class="duz">Lafı eğip bükmeyeyim; Menderes’ten bu yana kucağınızda oturmaktan rahatsızız... Kafasındaki sanki yılbaşı kukuletasıymış gibi sırıtanlar sizi yanıltmasın; kafamızdaki çuvaldan daha da rahatsızız... Chicago’da ne derler bilmem, Anadolu’da keser döner sap döner derler; kalleşleşmeyeceğiz ama illa ki ödeşeceğiz, darılmayın... Hayır, kafanıza ayakkabı fırlatacak kadar aciz değiliz... Ancak, taaa Atlantik ötesinden göremeyebilirsiniz; hem Avrupa’ya hem Asya’ya bastığımız için, bir ayağımızda Prada, bir ayağımızda yumurta topuk vardır... İki ayağında birden Prada olanlara itibar etmeyiniz.</span></p>

    <p class="duz-son-paragraf" xml:lang="tr"><span class="duz">Esenboğa’ya indiniz ya, o Esenboğa’yı, sizin Siu reisi Oturan Boğa’nın emmioğlu zannedebilirsiniz; alakası yoktur... Anıtkabir’de ziyaret ettiğiniz kişinin ise, bizimle alakası büyüktür... Biz O’nu Allah’a, geriye kalan her şeyi O’na borçluyuz.</span></p>

    <p class="duz1" xml:lang="tr"><span class="duz">Bizimle iş tutmak istiyorsanız...</span></p>

    <p class="duz-son-paragraf" xml:lang="tr"><span class="duz">Önce O’nunla uzlaşın.</span></p>

    <p class="duz1" xml:lang="tr"><span class="duz">Bakın yukarda ayakkabı filan dedim, aklıma takunya geldi... Selefiniz buştluk yaptı, O’nu takunyalılara değişti... Tabii ki siz bilirsiniz, ancak takdir edersiniz ki, kendi milletini satanların, sizin milletinize de hayrı olmaz. Dostuz, dost acı söyler.</span></p>

    <p class="duz-son-paragraf" xml:lang="tr"><span class="duz">Naçizane uyarımdır.</span></p>

    <p class="duz-son-paragraf" xml:lang="tr"><span class="duz">Çankaya’ya geldiniz, anladığımız lisandan “meraba asker” dediniz... Ben de size anladığınız lisandan konuşayım... Bir Türk karı koca, New York’a taşınmış, ev bakıyormuş... Kadın demiş ki, ay Muvaffak, bu mutfak çok ufak... Emlakçı da demiş ki, bu Türkçe ne seksi lisanmış be kardeşim! Öyledir çünkü... Kıvraktır dilimiz... Ne demek istediğimizi kolay anlatırız.</span></p>

    <p class="duz1" xml:lang="tr"><span class="duz">Demem o ki:</span></p>

    <p class="duz-son-paragraf" xml:lang="tr"><span class="duz">İttifak mittifak bi yere kadar!</span></p>

    <p class="duz-son-paragraf" xml:lang="tr"><span class="duz">Ferhat ile Şirin’le birlikte Kasr-ı Şirin’i okumanızı tavsiye ederim. Sizin oralarda van, tu, tiri, for... Bizim buralarda yek, dü, se, cihar... Tavlamızda yüz yüze zar atmak, kâğıtların arkasından blöf yaptığınız pokere benzemez. İran’a koçbaşı arıyorsanız, başka kapıya... Bizdeki askerlik, sizdeki gibi parayla değil, sırayla... Sizin o “meraba” dediğiniz koçlarımızı, ağaç kovuğunda bulmadık biz... Afganistan’a girerken bize mi sordunuz? Nasıl girdiyseniz, öyle çıkın... Kuzey Irak’ta perdenin arkasına geçip, çubuklara taktığınız Hacivat ile Karagöz’ü oynatırken düşünecektiniz... Ali Baba İmralı’da, 40 Haramileri oralarda... Ha bu arada, yanlış hesap Bağdat’tan döndü, açıl susam açıl, buyrun Kuzey Irak’a derseniz, o başka... Afganistan’ı bi daha düşünürüz.</span></p>

    <p class="duz1" xml:lang="tr"><span class="duz">11 Eylül’ü unutmadık, sizi anlıyoruz.</span></p>

    <p class="duz-son-paragraf" xml:lang="tr"><span class="duz">Ama, 12 Eylül’ü de unutmadık.</span></p>

    <p class="duz-son-paragraf" xml:lang="tr"><span class="duz">Siz de bizi anlayın ve lütfen burnunuzu sokmayın... Sizin demokrasi marifetiyle oturduğunuz Beyaz Saray inşa edildiğinde, biz henüz, padişah kapıdan çıksın da ayağını öpelim diye yerlere kapanıyorduk... Ve lütfen unutmayın ki, bugün gezeceğiniz İstanbul’u biz aldığımızda, sizin başkanı olduğunuz Amerika kıtası keşfedilmemişti!</span></p>

    <p class="duz-son-paragraf" xml:lang="tr"><span class="duz">1071’e hiç girmeyeyim...</span></p>

    <p class="duz1" xml:lang="tr"><span class="duz">Velhasıl, buralar bizim... “Annan güzel mi?” demiştik, inanmamıştı... BM’nin başındaki Koreli’ye de söyleyin, kendini boşuna helak etmesin, bizim Kıbrıs’tan çıkmaya niyetimiz yok.</span></p>

    <p class="duz-son-paragraf" xml:lang="tr"><span class="duz">Sözde soykırım meselesinde ise, diaspora oylarından beslenen California Valisi artist Arnold’un rollerine kanmayın... Ben size hediye edeyim, Nubar Terziyan DVD’si seyredin!</span></p>

    <p class="duz1" xml:lang="tr"><span class="duz">Özetle...</span></p>

    <p class="duz1" xml:lang="tr"><span class="duz">Sizi seviyoruz.</span></p>

    <p class="duz-son-paragraf" xml:lang="tr"><span class="duz">Ay lav Obama yani.</span></p>

    <p class="duz-son-paragraf" xml:lang="tr"><span class="duz">Siyah beyaz Türk filmlerinde “kuşük hanım” filan diye konuşan Arap Bacı’nın oğlu Beşir’e benzettiği için sempati duyuyor halkımız size... Bakın anket yaptınız; Bush’tan yüzde 98 oranında nefret ederken, sizi yüzde 52 oranında destekliyoruz. Ahali bu desteği, kamyon kamyon avanta kömür dağıtan Kadir Topbaş’a bile vermedi! Kıymetini bilin... İstanbul’dan uğurlanırken deve meve kesilirse, paniğe kapılmayın, bizde âdettir. Arkanızdan ibrikle su serpenleri de vurdurmayın, el sallayın.</span></p>

    <p class="duz1" xml:lang="tr"><span class="duz">Bi dahaki sefere “bana ne Türkiye’den” deyip gelmeyen, yengeyi de bekleriz...</span></p>

    <p class="duz1" xml:lang="tr"><span class="duz">Malia ile Sasha’nın gözlerinden, Kogelo köyündeki babaannenizin ellerinden öperiz.</span></p>

    <p class="duz1" xml:lang="tr"><span class="duz">Sincerely</span></p>

    <p class="duz-son-paragraf" xml:lang="tr"><span class="duz">Yılmaz</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt174.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Sevgili Francis...</span></p>

    <p class="duz-son-paragraf" xml:lang="tr"><span class="duz">ABD’nin Ankara’ya gönderdiği yeni Büyükelçisi Francis Ricciardone, “bir yandan gazeteciler gözaltına alınıyor, beri yandan basın özgürlüğü deniyor, anlamıyorum” demiş.</span></p>

    <p class="duz-son-paragraf" xml:lang="tr"><span class="duz">Anlatayım.</span></p>

    <p class="duz1" xml:lang="tr"><span class="duz">Sevgili Francis...</span></p>

    <p class="duz1" xml:lang="tr"><span class="duz">Geçenlerde bizim İstanbul Belediye Başkanı, sizin New York’a gezmeye gitti. Brooklyn Belediye Başkanı tarafından bandoyla karşılandı, dans gösterileri yapıldı, pastalar kesildi, akşam da en faça restoranda onuruna ziyafet verildi.</span></p>

    <p class="duz-son-paragraf" xml:lang="tr"><span class="duz">Yüce Türk basını “coşkulu karşılama” manşetleriyle duyurdu bu haberi... “İşte Türkiye’nin itibarı, gururlandık” diye makale döşenen bile oldu... Bi Allah’ın kulu çıkıp, “Kardeşim, Brooklyn Belediye Başkanı babamızın oğlu mu, niye bando getirmiş?” diye sormadı.</span></p>

    <p class="duz1" xml:lang="tr"><span class="duz">Ancak...</span></p>

    <p class="duz-son-paragraf" xml:lang="tr"><span class="duz">Sizin orda haysiyetsiz bi gazete var,</span> <span class="italik">New York Post</span><span class="duz">... Yemedi içmedi, “Kardeşim, İstanbul Belediye Başkanı babamızın oğlu mu, kimin parasıyla kimi karşılıyorsun?” diye merak etti.</span></p>

    <p class="duz1" xml:lang="tr"><span class="duz">Sırf merak etse iyi...</span></p>

    <p class="duz-son-paragraf" xml:lang="tr"><span class="duz">Haşırt diye manşet yaptı!</span></p>

    <p class="duz-son-paragraf" xml:lang="tr"><span class="duz">Sizin ahali aportta tabii, belediyenin telefonları anında kilitlendi. “Ben bu vergileri, sen elâleme bando tutasın diye mi ödüyorum” mesajları yağdı. Sonra? Nerden geldiğini şaşıran Brooklyn Belediye Başkanı, derhal açıklama yaptı, vaziyeti detaylı detaylı izah etti.</span></p>

    <p class="duz-son-paragraf" xml:lang="tr"><span class="duz">“Bando, dans, pasta ve yemek faturası, Türkiye’nin New York Başkonsolosluğu tarafından ödendi! Bizimle alakası yok, davet ettiler, gittik. Amerikalı vergi mükelleflerinin parası asla kullanılmadı. Nezaket icabı, üzerinde Brooklyn köprüsünün resmi bulunan yastık hediye ettik, hepsi o... Hatta, Brooklyn Belediye Başkanı geçen sene beş günlüğüne İstanbul’a gezmeye gitti, 40 bin dolar tutarındaki gezi masrafları bile bizzat Türk tarafınca karşılandı...”</span></p>

    <p class="duz-son-paragraf" xml:lang="tr"><span class="duz">Neymiş efendim, Türk basını tarafından sanki Amerikalılar tarafından görkemli törenlerle karşılanmış gibi gösterilmiş ama aslında parayı Türkiye Cumhuriyeti ödemişmiş filan... Sana ne?</span></p>

    <p class="duz-son-paragraf" xml:lang="tr"><span class="duz">Bizim paramızla bize sokak ortasında avanta iftar ısmarlayanların, bizim paramızla bize kömür dağıtanların, bizim paramızla kendisine bando tutmasının neresi acayip?</span></p>

    <p class="duz-son-paragraf" xml:lang="tr"><span class="duz">Neymiş efendim, Brooklyn Belediye Başkanı’nı İstanbul’da gezdirmişiz de, 40 bin dolarcık kıyak yapmışmışız, o da karşılığında bizimkine yastık hediye etmişmiş falan... Ayıptır, ayıp!</span></p>

    <p class="duz-son-paragraf" xml:lang="tr"><span class="duz">Senin İstanbul Başkonsolosun adam olsaydı da, bando tutsaydı... Bi yastığın dedikodusunu yapacağınızı bilseydik, mehter takımı tutardık, masraftan mı kaçıcaz?</span></p>

    <p class="duz1" xml:lang="tr"><span class="duz">Bak senin yüzünden, bizim gazeteciler fırça yedi. Hüseyin bey, sana soru sordular diye azarladı alayını... (Hüseyin bey, sizin Hüseyin Obama değil, bizim Hüseyin Çelik...) AKP’nin “basın” sözcüsüdür kendisi...</span></p>

    <p class="duz-son-paragraf" xml:lang="tr"><span class="duz">“Yerli yersiz, olur olmaz birine soru soruyorsunuz, o da cevap veriyor. Gazeteci olarak niye soru soruyorsunuz? Sormamalısınız” dedi.</span></p>

    <p class="duz-son-paragraf" xml:lang="tr"><span class="duz">Soru sorandan gazeteci olur mu emmioğlu... Yu nov emmioğlu? Bak, onu da bilmiyorsun... Başbakanımız kadar İngilizce bilmiyorsun, sonra çıkıp yerli yersiz konuşuyorsun... Sen bize akıl öğreteceğine, Türkiye Cumhuriyeti’nin New York Başkonsolosu’nu örnek al.</span></p>

    <p class="duz-son-paragraf" xml:lang="tr"><span class="duz">Zaten, kusura bakma ama seni nasıl diplomat yaptılar, hakikaten akıl sır erdirmek mümkün değil birader... Bizim gazeteciler çocuğunu ABD’de doğurtuyor, senin iki tane kızın var, biri Türkiye’de dünyaya geldi. Üstelik, Türkiye’de okutuyorsun. Bulamadın mı bi sponsor?</span></p>

    <p class="duz-son-paragraf" xml:lang="tr"><span class="duz">“Anlayana sivrisinek saz, anlamayana bando çalsan az” diye laf vardır bizde... Sen hâlâ “anlamıyorum” diyorsun... Yenisin buralarda, tecrübesizliğine veriyorum, anlarsın yakında.</span></p>

    <p class="duz1" xml:lang="tr"><span class="duz">Francesca’yla Chiara’yı yanaklarından öperim, yengeye saygılar, sizin Hüseyin’e selamlar...</span></p>

    <p class="duz1" xml:lang="tr"><span class="duz">Sincerely</span></p>

    <p class="duz-son-paragraf" xml:lang="tr"><span class="duz">Yılmaz</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt175.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Pakistan-Afganistan</span></p>

    <p class="duz1" xml:lang="tr"><span class="duz">Yalaka medyamız manşet yaptı.</span></p>

    <p class="duz1" xml:lang="tr"><span class="duz">El Kaide’de F16 pilotu Türk subay varmış, Pakistan istihbaratı tespit etmiş...</span></p>

    <p class="duz-son-paragraf" xml:lang="tr"><span class="duz">“Bunlar yakında New York’taki ikiz kuleleri bizim Genelkurmay’a bağlar” diyorum, inanmıyorsunuz bana... Siz bakın, Cinnah’ın ölümünü evirip çevirip Gandi Kemal’e yıkmasınlar!</span></p>

    <p class="duz1" xml:lang="tr"><span class="duz">Şaka bir yana...</span></p>

    <p class="duz-son-paragraf" xml:lang="tr"><span class="duz">Pakistanlı ceymis bont’ları rencide etmek istemem ama o arkadaş subay filan değildir, pilot hiç değildir. Sadece Türk’tür.</span></p>

    <p class="duz1" xml:lang="tr"><span class="duz">Dikkat ederseniz, öyle pırpır uçak, F104, Fantom falan kesmemiş arkadaşı...</span></p>

    <p class="duz1" xml:lang="tr"><span class="duz">Direkt F16 kullanıyor.</span></p>

    <p class="duz-son-paragraf" xml:lang="tr"><span class="duz">Sorsanız, uzay mekiği de sürüyordur.</span></p>

    <p class="duz1" xml:lang="tr"><span class="duz">“El” alem bilmez çünkü.</span></p>

    <p class="duz1" xml:lang="tr"><span class="duz">“Kaide”dir bizde.</span></p>

    <p class="duz-son-paragraf" xml:lang="tr"><span class="duz">Uçulur.</span></p>

    <p class="duz-son-paragraf" xml:lang="tr"><span class="duz">Hatırlarsınız, tiyatrocu çıktı, “Rumları alnından vurdum, Yunan askerlerini doğradım, et yiyemiyorum hâlâ, burnuma ceset kokuları geliyor” dedi... Askerliğini mutfakta yaptığı ortaya çıkınca da, “Cümlemi bitirmeme müsaade etmediler” diye yakındı... Maazallah, cümlesini bitirmesine müsaade edilse, “Makarios’un rahibelerini yatağa attım” da diyebilirdi.</span></p>

    <p class="duz1" xml:lang="tr"><span class="duz">Her kadın bi Rambo’yla evlidir çünkü Türkiye’de...</span></p>

    <p class="duz-son-paragraf" xml:lang="tr"><span class="duz">Kaplumbağa yedim, kobrayı sote yaptım, tam teçhizatlı 50 kilometre koşardık, 8 gün uyumadım, firkateynden denize atladım, denizaltıya bomba yapıştırdım, çarşı iznine tankla çıktım, albayın kızı hastaydı bana, nişanlıyım o zamanlar tabii, yüz vermedim filan.</span></p>

    <p class="duz1" xml:lang="tr"><span class="duz">Kenef nöbeti tuttu halbuki...</span></p>

    <p class="duz-son-paragraf" xml:lang="tr"><span class="duz">Fizik, göt göbek.</span></p>

    <p class="duz-son-paragraf" xml:lang="tr"><span class="duz">Askerlik şubesinde şofördür mesela, aç bak albümüne, bütün fotoğrafları beline kadar karda, gözaltları kömür boya... Zannedersin, Pakistan’da gizli harekâta katıldı, Himalaya’da şerpa.</span></p>

    <p class="duz1" xml:lang="tr"><span class="duz">“Ya sen?” diyeceksiniz haliyle...</span></p>

    <p class="duz-son-paragraf" xml:lang="tr"><span class="duz">Bi tane fotoğrafım var kendi payıma, ben ve 9 arkadaşım, hamamın önünde sırıtıyoruz... Havanla 200 metreden namlucuk atışı yapıp, 350 metrelik sapmayla vurduğumuz hamamın önü yani, hatıra... Dünya askerlik tarihine geçen kabiliyet düşmanı manga!</span></p>

    <p class="duz-son-paragraf" xml:lang="tr"><span class="duz">Veya, kulak verin başbakanımıza... West Point’ten bröveli gibi “Askerlik yan gelip yatma yeri değildir canım kardeşim” diye öğretiyor ama kantinde bisküvi kolileriyle şafak saydı aslında.</span></p>

    <p class="duz1" xml:lang="tr"><span class="duz">Netice itibarıyla.</span></p>

    <p class="duz1" xml:lang="tr"><span class="duz">Biz birbirimizi biliyoruz da...</span></p>

    <p class="duz-son-paragraf" xml:lang="tr"><span class="duz">Bin Ladin agresif adam, ona nasıl anlatacağız, “seni yemişler hoca...”</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt176.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Şili</span></p>

    <p class="duz-son-paragraf" xml:lang="tr"><span class="duz">Başbakan Erdoğan, Süleyman Demirel’in “Türbanlılar Arabistan’a gitsin” şeklindeki sözlerini hatırlatınca, AKP milletvekilleri “Demirel Patagonya’ya!” diye bağırdı.</span></p>

    <p class="duz-son-paragraf" xml:lang="tr"><span class="duz">Bülent Arınç, cumhurbaşkanının eşi türbansız olsun denemeyeceğini belirterek, “Bu şartı Patagonya’da bile koyamazsınız” dedi. İhracatçılar Birliği Başkanı, Davos’taki van minüts çıkışını haklı bulduğunu ifade ederek, “Patagonya başbakanı değil, Türkiye başbakanıdır” dedi. Tek-Gıda İş Sendikası Başkanı, “Tekel işçilerine Patagonya işçisi muamelesi yapamazsınız” diye çıkıştı. Saadet Partisi’nin o zamanki lideri Numan Kurtulmuş destek verdi, “O işçiler Patagonya’da direniş yapmıyor” hatırlatması yaptı. Sağlık çalışanları miting düzenledi, “Burası Patagonya değil” pankartları taşındı. Yandaş medya, Genelkurmay’ı “Patagonya ordusunun generalleri”ne benzetti. Görevden alınan Adana Belediye Başkanı, “Burası hukuk devleti, Patagonya devleti değil” diye itiraz etti. Fay hatlarına inşaat izni verilmesini eleştiren deprem profesörü, “Burası Patagonya mı?” diye hesap sordu.</span></p>

    <p class="duz-son-paragraf" xml:lang="tr"><span class="duz">Spor yazarları sık sık yazar, “hakemlere burasının Patagonya olmadığı hatırlatılmalı, böyle taktik Patagonya’da bile uygulanmıyor, şu futbolcu Patagonya’da forma giyemez” filan... En son milli takım teknik direktörüne haddini bildirdiler, “Patagonya milli takımı değil o!”</span></p>

    <p class="duz-son-paragraf" xml:lang="tr"><span class="duz">AKP Afyon Milletvekili, ihaleleri soranlara, “Kanun var, nizam var, burası Patagonya değil” cevabını verdi. Açılış törenlerinde AKP’lilerin kürsüye çıkarıldığını, kendilerinin çıkarılmadığını belirten CHP Tekirdağ Milletvekili, “Biz Patagonya milletvekili miyiz?” diye dert yandı. AKP Dışişleri Komisyonu Başkanı, “AB sürecimiz devam ediyor, çünkü Türkiye Patagonya değil” dedi. MHP İzmir Milletvekili, “Nereden nereye geldik diyorlar, halbuki Patagonya ekonomisi bile bu kadar küçülmedi” dedi. AKP Balıkesir Milletvekili ise, “Cumhuriyet mitingleri yapanlar Cumhuriyet çocuğu da, biz Patagonya çocuğu muyuz ulan!” diye sordu.</span></p>

    <p class="duz-son-paragraf" xml:lang="tr"><span class="duz">Dandik bi yer yani Patagonya.</span></p>

    <p class="duz-son-paragraf" xml:lang="tr"><span class="duz">Peki, nerede bu Patagonya?</span></p>

    <p class="duz-son-paragraf" xml:lang="tr"><span class="duz">Şili’de!</span></p>

    <p class="duz-son-paragraf" xml:lang="tr"><span class="duz">E açtım tabii telefonu Şili’deki gazetecilere, “Kardeşim, siz ne dandik ülkesiniz böyle, bakın madenci cesetlerini 5 aydır çıkaramayan bizim çalışma bakanı, sağ kalsalardı en fazla 3 günde çıkarırdım diyor, siz 69 gün örgü mü ördünüz orda, yok mu sizde böyle basiretli bi bakan?” diye sordum...</span></p>

    <p class="duz-son-paragraf" xml:lang="tr"><span class="duz">“Valla doğma büyüme Patagonyalıyız, ne gördük ne duyduk, öylesi Patagonya’da bile yok” dediler.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt177.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Venezuela</span></p>

    <p class="duz1" xml:lang="tr"><span class="duz">2004 yerel seçimleri öncesi...</span></p>

    <p class="duz-son-paragraf" xml:lang="tr"><span class="duz">Sandığa 5 ay kala.</span></p>

    <p class="duz-son-paragraf" xml:lang="tr"><span class="duz">Eskişehir’de kömür rezervi bulundu, bir milyar ton... Kahramanmaraş’ta kömür rezervi bulundu, Türkiye’ye 20 yıl yeteceği söyleniyor. Konya’da kömür rezervi bulundu, bazı gazeteler 42 milyar dolarlık, bazı gazeteler 70 milyar dolarlık olduğunu yazıyor. Ordu’da bugüne kadar hiç bulunmayan kömür rezervi bulundu, Konya’da, Isparta’da, Düzce’de kömür rezervi bulundu. İzmir’de kömür rezervi bulundu, ben diim 2 milyar ton, sen de 3 milyar ton.</span></p>

    <p class="duz1" xml:lang="tr"><span class="duz">2007 genel seçimleri öncesi...</span></p>

    <p class="duz-son-paragraf" xml:lang="tr"><span class="duz">Sandığa 5 ay kala.</span></p>

    <p class="duz1" xml:lang="tr"><span class="duz">İzmir’de doğalgaz bulundu.</span></p>

    <p class="duz1" xml:lang="tr"><span class="duz">Konya’da doğalgaz bulundu.</span></p>

    <p class="duz1" xml:lang="tr"><span class="duz">Sakarya’da doğalgaz bulundu.</span></p>

    <p class="duz1" xml:lang="tr"><span class="duz">Edirne, Lüleburgaz, Ankara, Düzce, Diyarbakır, Zonguldak, Bursa, Tekirdağ, Sinop, Çanakkale’de doğalgaz bulundu.</span></p>

    <p class="duz-son-paragraf" xml:lang="tr"><span class="duz">Tuz Gölü’nde doğalgaz bulundu.</span></p>

    <p class="duz1" xml:lang="tr"><span class="duz">2009 yerel seçimleri öncesi...</span></p>

    <p class="duz-son-paragraf" xml:lang="tr"><span class="duz">Sandığa 5 ay kala.</span></p>

    <p class="duz1" xml:lang="tr"><span class="duz">Manisa’da petrol bulundu.</span></p>

    <p class="duz1" xml:lang="tr"><span class="duz">Niğde’de petrol bulundu.</span></p>

    <p class="duz1" xml:lang="tr"><span class="duz">Mardin’de petrol bulundu.</span></p>

    <p class="duz1" xml:lang="tr"><span class="duz">Batman’da petrol bulundu.</span></p>

    <p class="duz1" xml:lang="tr"><span class="duz">Kastamonu, Antalya, Isparta, Van, Gaziantep, Diyarbakır’da petrol bulundu. (Diyarbakır’daki sırf benim hatırladığım 78’inci bulunuşu, en yüksek graviteli.)</span></p>

    <p class="duz1" xml:lang="tr"><span class="duz">Karadeniz’de petrol bulundu.</span></p>

    <p class="duz-son-paragraf" xml:lang="tr"><span class="duz">40 yıl yetecek kadar.</span></p>

    <p class="duz1" xml:lang="tr"><span class="duz">2010 referandum öncesi...</span></p>

    <p class="duz-son-paragraf" xml:lang="tr"><span class="duz">Sandığa 5 ay kala.</span></p>

    <p class="duz1" xml:lang="tr"><span class="duz">Giresun’da altın rezervi bulundu.</span></p>

    <p class="duz1" xml:lang="tr"><span class="duz">Balıkesir’de altın rezervi bulundu.</span></p>

    <p class="duz1" xml:lang="tr"><span class="duz">Erzincan’da altın rezervi bulundu.</span></p>

    <p class="duz1" xml:lang="tr"><span class="duz">Uşak’ta altın rezervi bulundu.</span></p>

    <p class="duz1" xml:lang="tr"><span class="duz">Ordu’da altın rezervi bulundu.</span></p>

    <p class="duz1" xml:lang="tr"><span class="duz">Ağrı’da Nuh’un gemisi bulundu!</span></p>

    <p class="duz-son-paragraf" xml:lang="tr"><span class="duz">Kütahya’da 1 milyar ton bor rezervi bulundu, 5 bin yıl yetecek kadar... (Kütahya’daki bor rezervi, 2004 yerel seçimleri öncesinde de bulunmuştu, demek ki, 4 bin 994 yıl yetecek kadar kaldı elimizde...) Çanakkale, Malatya, Kayseri, Sivas ve Eskişehir’de toryum bulundu. Sondajlar neticesinde, Van Gölü’nde uranyum bulundu, tabanı komple uranyum yatağı çıktı. Kayseri civarında ise, 9 trilyon dolarlık neptünyum rezervi bulundu. (Gerçi, neptünyum’un doğada bulunabilecek maden gibi bi dalga olmadığı ortaya çıktı ama olsun.)</span></p>

    <p class="duz1" xml:lang="tr"><span class="duz">2011 genel seçimleri öncesi...</span></p>

    <p class="duz-son-paragraf" xml:lang="tr"><span class="duz">Sandığa 5 ay kala.</span></p>

    <p class="duz1" xml:lang="tr"><span class="duz">TOKİ petrol buldu.</span></p>

    <p class="duz-son-paragraf" xml:lang="tr"><span class="duz">Venezuela’da!</span></p>

    <p class="duz1" xml:lang="tr"><span class="duz">Ev yapıcaz.</span></p>

    <p class="duz-son-paragraf" xml:lang="tr"><span class="duz">Petrolü kapıcaz.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt178.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Uruguay</span></p>

    <p class="duz1" xml:lang="tr"><span class="duz">Devl’et</span></p>

    <p class="duz1" xml:lang="tr"><span class="duz">Cumhuriy’et</span></p>

    <p class="duz1" xml:lang="tr"><span class="duz">Siyas’et</span></p>

    <p class="duz1" xml:lang="tr"><span class="duz">Hüküm’et</span></p>

    <p class="duz1" xml:lang="tr"><span class="duz">Muhalef’et</span></p>

    <p class="duz1" xml:lang="tr"><span class="duz">Adal’et</span></p>

    <p class="duz-son-paragraf" xml:lang="tr"><span class="duz">Medyamız dördüncü kuvv’et</span></p>

    <p class="duz-son-paragraf" xml:lang="tr"><span class="duz">Bu kadar çok kullanırsan, biter tabii birader... İthal inekler geldi nihay’et!</span></p>

    <p class="duz-son-paragraf" xml:lang="tr"><span class="duz">Üç tarafı denizlerle çevrili olmasına rağmen çipurayı çiftlikte yetiştirmeyi başaran Türkiye, dünyanın en güzel meralarına sahipken, ineği de taaa Uruguay’dan getirmeyi başardı.</span></p>

    <p class="duz1" xml:lang="tr"><span class="duz">Yeterli ineğimiz yok çünkü.</span></p>

    <p class="duz1" xml:lang="tr"><span class="duz">Koyun sayımız iyi.</span></p>

    <p class="duz1" xml:lang="tr"><span class="duz">Öküz de getireceklerdi aslında.</span></p>

    <p class="duz1" xml:lang="tr"><span class="duz">Şöyle bi baktılar etrafa...</span></p>

    <p class="duz1" xml:lang="tr"><span class="duz">E yeteri kadar var.</span></p>

    <p class="duz1" xml:lang="tr"><span class="duz">Var ama hayvan başka şey...</span></p>

    <p class="duz-son-paragraf" xml:lang="tr"><span class="duz">Hayvancılık başka şey maalesef.</span></p>

    <p class="duz-son-paragraf" xml:lang="tr"><span class="duz">(Bakın, bu Uruguay’dan ilk önce Lugano gelmişti bize; Başbakan’ın takımı Fenerbahçe’ye... Tosun gibi çocuktur maşallah, bonservisi 6.5 milyon Euro’ydu, 4 yılda ödenen para 14.5 milyon Euro... Uruguay ineklerinin tanesi, 1.800 Euro... 8 bin tane gelecek, onlar da 14.5 milyon Euro... Hadi diyelim, inek yetiştiremiyoruz... Bi tane Lugano yetiştirip Uruguay’a göndermeyi becerebilseydik, inekler bedavaya gelecekti yani... O nedenle, Lugano’nun kaptanı olduğu Uruguay milli takımı Dünya Kupası’na katılıyor... Biz ise Uruguay ineklerinden mangal yapıp, Kupa’yı televizyondan seyrediyoruz anca.)</span></p>

    <p class="duz1" xml:lang="tr"><span class="duz">Top çevirmeyi bırakırsak...</span></p>

    <p class="duz1" xml:lang="tr"><span class="duz">Türkiye’nin nüfusu 72 milyon.</span></p>

    <p class="duz1" xml:lang="tr"><span class="duz">Alt tarafı 10 milyon ineği var.</span></p>

    <p class="duz1" xml:lang="tr"><span class="duz">Uruguay alt tarafı 3.5 milyon kişi.</span></p>

    <p class="duz-son-paragraf" xml:lang="tr"><span class="duz">13 milyon ineği var.</span></p>

    <p class="duz-son-paragraf" xml:lang="tr"><span class="duz">Netice itibariyle öz’et?</span></p>

    <p class="duz1" xml:lang="tr"><span class="duz">Üç çocuk değil marif’et...</span></p>

    <p class="duz-son-paragraf" xml:lang="tr"><span class="duz">Üç inek yapmak mahar’et.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt179.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">İspanya</span></p>

    <p class="duz-son-paragraf" xml:lang="tr"><span class="duz">Ramazan kolileri malum; makarna, bulgur, un, şeker, hurma filan olur içinde... Avantadır, güzeldir. Ama, bal istersin, tahin helvası çıkar. Zeytinyağı beklersin, çiçekyağı çıkar.</span></p>

    <p class="duz1" xml:lang="tr"><span class="duz">Alan, ağız burun kıvırır.</span></p>

    <p class="duz-son-paragraf" xml:lang="tr"><span class="duz">Veren, pişman olur.</span></p>

    <p class="duz-son-paragraf" xml:lang="tr"><span class="duz">Bu gerginliği ortadan kaldırmak ve muhterem halkımızın avanta seçeneğini arttırmak için kafa yoran marketçi Diasa, ramazan vesilesiyle “hediye kart” icat etmiş... Kontorlü... Mesela 30 liralık yükleyeceksin, vereceksin, gidecek Diasa’ya, kafasına göre dolduracak kolisini.</span></p>

    <p class="duz-son-paragraf" xml:lang="tr"><span class="duz">Mübarek ramazan için halkımıza bu müjdeyi veren Diasa Genel Müdürü kim biliyor musunuz?</span></p>

    <p class="duz1" xml:lang="tr"><span class="duz">Fernando Gonzales Somoza!</span></p>

    <p class="duz1" xml:lang="tr"><span class="duz">İspanyol’dur kendisi...</span></p>

    <p class="duz-son-paragraf" xml:lang="tr"><span class="duz">Viva ramazante yani.</span></p>

    <p class="duz-son-paragraf" xml:lang="tr"><span class="duz">AKP’den bi önceki ramazanda, Migros Türk’tü. Şimdi İngiliz... Tansaş özbeöz “gâvur” İzmir’in markasıydı, “dindar” arkadaşları iktidar yaptık, İngiliz oldu. Şok olmayın, Şok da İngiliz... Carrefour Fransız. Metro Alman. (Çünkü, Türkiye’yi inek gibi sağan IMF mekanizması perakendecilik yapmamızı yasakladı... E memleketi yönetenler de “babalar gibi satıcı” ve “pazarlamakla mükellefçi” olunca, ahaliye kala kala, kasiyer, tezgâhtar, sucuk tattırıcısı olmak kaldı.) Gima, Endi Fransız. Kipa, Tesco İngiliz. Real Alman. Diasa İspanyol.</span></p>

    <p class="duz-son-paragraf" xml:lang="tr"><span class="duz">Bakın, inek-sucuk-İspanyol falan derken, aklıma Del Bosque geldi... Ekonomi gibi futbolu da çok bildiğimiz için “Yeniköy Kasabı” diye kovduk adamı, gitti, Dünya Kupası’nı kazandı.</span></p>

    <p class="duz-son-paragraf" xml:lang="tr"><span class="duz">Ben de gittim, Del Bosque’nin memleketi İspanya’daki “et fiyatlarını” araştırdım... Kuzu pirzola 29 lira, kuzu kıyma 16 lira, dana kıyma 17 lira, dana kuşbaşı 19 lira.</span></p>

    <p class="duz-son-paragraf" xml:lang="tr"><span class="duz">Sonra geldim İstanbul’a, “orijinal Yeniköy Kasabı”nın fiyatlarına baktım... Kuzu pirzola 48 lira, kuzu kıyma 38 lira, dana kıyma 32 lira, dana kuşbaşı 34 lira.</span></p>

    <p class="duz-son-paragraf" xml:lang="tr"><span class="duz">Bu durumu izah eden İspanyol atasözü var, “Los hesabos bilmezos kasape, kıçınos kaçare masate” derler... Türkçesi, “hesabını bilmezse kasap, kıçına kaçar masat!”</span></p>

    <p class="duz-son-paragraf" xml:lang="tr"><span class="duz">Neyse konuyu dağıtmayalım, Allah razı olsun senyor Fernando Gonzales Somoza... Hazır elin değmişken Guti’yi yanına alıp, bi de iftar patlatırsan, sevabın ikiye katlanır valla.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt180.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">İzlanda</span></p>

    <p class="duz1" xml:lang="tr"><span class="duz">Daniel...</span></p>

    <p class="duz-son-paragraf" xml:lang="tr"><span class="duz">Hani şu, Muğla’daki trafik kazasında ölen karı-koca turistin talihsiz oğlu.</span></p>

    <p class="duz-son-paragraf" xml:lang="tr"><span class="duz">Hemşire tarafından emzirilen ve İzlanda Fahri Konsolosu tarafından akrabalarına teslim edilen bebecik.</span></p>

    <p class="duz-son-paragraf" xml:lang="tr"><span class="duz">Hiç merak ettiniz mi, niye fahri konsolos? Haritadaki yerini bilmediğimiz Afrika ülkelerinin bile Türkiye’de elçiliği varken, İzlanda’nınki niye elçi değil de, fahri?</span></p>

    <p class="duz-son-paragraf" xml:lang="tr"><span class="duz">Sene taaa 1627...</span></p>

    <p class="duz-son-paragraf" xml:lang="tr"><span class="duz">Korsanları kovalıyorum ayaklarıyla Danimarka kıyılarını talan eden Murat Reis, bakalım yukarda başka ne var diye, kutuplara yelken açmıştı ki, şak, karşısında yemyeşil bi ada... Altından girdi, üstünden çıktı, 26 gün boyunca hal hatır (!) sordu, ayrılırken de 400 civarında esir aldı, erkekleri köle olarak sattı, sarışın kızları ganimet aldı, hareme mareme hediye etti.</span></p>

    <p class="duz-son-paragraf" xml:lang="tr"><span class="duz">İzlanda bizimle tanışmıştı!</span></p>

    <p class="duz-son-paragraf" xml:lang="tr"><span class="duz">O kadar sevdiler ki bizi, orada sadece 26 gün kalmamıza ve aradan 383 sene geçmesine rağmen “Tyrkjaranid” diye bi kavram var hâlâ İzlanda’da... “İnsan çalan Türk” diye tercüme edebiliriz kabaca... Ve, bu travmatik hadiseden hemen sonra, kalbimizi kıran özel bi kanun çıkardılar... İzlanda topraklarında Türk öldürmek suç olmaktan çıkarıldı!</span></p>

    <p class="duz-son-paragraf" xml:lang="tr"><span class="duz">Neyse ki, üç asır boyunca Türk kıstıramadılar, bu kanundan faydalanan İzlandalı olmadı. Baktılar ki, öldürmek için Türk denk getiremiyorlar, 1970’lerde filan kaldırdılar kanunu.</span></p>

    <p class="duz-son-paragraf" xml:lang="tr"><span class="duz">Vay sen misin kaldıran, pasaportu kapan soluğu İzlanda’da aldı kardeşim... Selamünaleyküm.</span></p>

    <p class="duz-son-paragraf" xml:lang="tr"><span class="duz">Adamlar kanunu kaldırdığına bin pişman olmuştu ama iş işten geçmişti. Halbuki, bizimle görüşmemek için diplomatik temas bile kurmamışlardı, elçilik bile açmamışlardı. N’oluyor demeye kalmadan, İzlanda’nın her tarafı dönerci doldu. Onlar diplomatik temas kurmamıştı ama biz yakın teması derhal kurmuştuk. Derhal evlenmeye, kız alıp, erkek vermeye başladık!</span></p>

    <p class="duz-son-paragraf" xml:lang="tr"><span class="duz">Suratımızı görmek istemeyen İzlanda ile “dünür” olmuştuk. Çocuklar doğdu. Başta iyiydi. Kaçınılmaz tabii, korkulan oldu. Türk babalardan biri, kızlarını Türkiye’ye getirdi, türban giydirdi, anneleriyle görüşmelerini yasakladı, sonra da İzlandalı eşini boşadı.</span></p>

    <p class="duz-son-paragraf" xml:lang="tr"><span class="duz">İzlanda mahkemesi, çocukların velayetini anneye vermişti aslında. Hikaye... Türkiye ile İzlanda arasında imzalanmış herhangi bir sözleşme olmadığı için, Türk hukuku, İzlanda hukukunu tanımadı. “Yürrü, anca gidersin” dedi. Anne uçağa binip geliyor, polis nezaretinde kapıya dayanıyor, baba alt tarafı 50 lira ceza ödeyip, çocukları göstermiyordu.</span></p>

    <p class="duz-son-paragraf" xml:lang="tr"><span class="duz">İzlanda ayağa kalktı. Kampanyalar yapıldı, şarkılar bestelendi. Anne, Türkiye’de dava açmak için, insan hakları avukatı Hasip Kaplan’ı tuttu. O zamanlar milletvekili değildi, açılım da henüz yapılmamıştı, dolayısıyla birbirimize ırkçı-bölücü diye hakaret etmiyorduk. Dinci medya, Hasip Kaplan’ın “Hıristiyan” olduğunu iddia etti, anne de “kahpe” ilan edildi!</span></p>

    <p class="duz-son-paragraf" xml:lang="tr"><span class="duz">Takunyalı siyasetçiler devreye girdi, kolayca tatlıya bağlanabilecek mevzu, dallanıp budaklandı, “din kavgası”na dönüştürüldü. Avrupa İnsan Hakları Mahkemesi’ne gitti. Türkiye mahkum oldu. Gene hikâye... Anne, evlatlarını göremedi. Gel zaman git zaman, çocuklar 18’ini geçti. Dava düştü. Siyasetçiler elini çekti. Siyasetçiler defolup gidince, aile baş başa kaldı, tatlıya bağlandı. Anne, çocuklarıyla görüşüyor şu anda, torunları oldu.</span></p>

    <p class="duz-son-paragraf" xml:lang="tr"><span class="duz">300 küsur sene sonra yaşanan bu yeni travma, hiç olmazsa olan bitenden haberleri olsun diye, diplomatik temas kurmaya mecbur bıraktı İzlanda’yı.... Elçi göndermediler, elçi kabul etmediler. İstanbul, Ankara ve İzmir’de fahri konsolosluk kurdular. İzmir’de minik Daniel’ı akrabalarına teslim eden Esat Kardıçalı, o yüzden fahri konsolos.</span></p>

    <p class="duz-son-paragraf" xml:lang="tr"><span class="duz">İzmir’in en köklü, en saygın ailelerinden biridir Kardıçalılar... Esat beyin, İzlanda ile hiç alakası yok aslında, tek kuruş ticari ilişkisi yok, tanıdığı yok, hatta, fahri konsolos olana dek, İzlanda’yı görmemiş bile, ayak basmamış... 17 sene Kanada’da yaşadığı halde, yüzlerce kez uçakla İzlanda’nın üstünden geçtiği halde, bir kez olsun inip bakmamış.</span></p>

    <p class="duz-son-paragraf" xml:lang="tr"><span class="duz">Gelip bulmuşlar onu... O da, medeni bir ülkenin konsolosluğunu onurla kabul etmiş... Neden kendisinin tercih edildiğini bilmiyor... Bana sorarsanız, hayatı boyunca İzlanda’ya gitmediği, hiç alakası olmadığı için tercih etmişlerdir... Gidenlerin ne yaptığı belli çünkü!</span></p>

    <p class="duz-son-paragraf" xml:lang="tr"><span class="duz">Fahri konsolosluklar açılınca, genelde Ege kıyılarına, İzlandalı turistler gelmeye başladı tabii... E kaçınılmaz olarak, trafik, onları da öldürmeye başladık tabii.</span></p>

    <p class="duz-son-paragraf" xml:lang="tr"><span class="duz">Bebiş Daniel böyle bir öykünün kurbanı... Hemşiremiz tarafından emzirildi. Türk lafını duyunca suratının rengi kaçan İzlanda milletiyle, bu sefer de “sütkardeş” olduk yani!</span></p>

    <p class="duz-son-paragraf" xml:lang="tr"><span class="duz">Şimdiiii...</span></p>

    <p class="duz-son-paragraf" xml:lang="tr"><span class="duz">İzlanda basınının, dünya çapındaki bu habere, hiç ilgi göstermemesini anlayabiliriz. Alman olsa, İngiliz olsa, yüzlerce gazeteci televizyoncu gelirdi, İzlanda’dan kimse gelmedi. Çünkü, sütkardeş mütkardeş istemiyor adamlar, mümkünse hatırlamak bile istemiyorlar bizi.</span></p>

    <p class="duz-son-paragraf" xml:lang="tr"><span class="duz">Peki, bu tür konuların üstüne atlayıp, özel uçak filan gönderen, kendine mal eden hükümetimiz, Daniel meselesine niye girmedi hiç? Yandaş medya, niye görmezden geliyor?</span></p>

    <p class="duz-son-paragraf" xml:lang="tr"><span class="duz">Galiba, iki sebebi var.</span></p>

    <p class="duz1" xml:lang="tr"><span class="duz">Birincisi; Daniel’ı emziren hemşiremiz, özel hayatında başörtülü aslında... Kamusal alanda başını açıyor. Eylem koymaya kalkmıyor. Hatta, Star Haber’de canlı yayına davet ettik, evinden yapacaktık yayını, başörtüsüyle çıkacaktı, sonra vazgeçti, hastaneden çıkayım dedi, hay hay dedik, yayına bi çıktı ki, başı açık... İşini yapıyor çünkü o hemşiremiz, işiyle özel hayatını birbirine karıştırmıyor. Hazır gündeme gelmişken, fırsat bu fırsat deyip, türban şovu yapmak istemiyor. Bahsetmedi bile... İzlanda tarafından baş tacı edildi, şimdiden yılın annesi, ödüllendirilecek ama şov yapmadığı için burada kuru bi teşekkür bile yok henüz.</span></p>

    <p class="duz-son-paragraf" xml:lang="tr"><span class="duz">İkincisi; hani şu İzlandalı anne davasını anlatmıştım ya, Hasip Kaplan’ın avukat olduğu... Anneyle evlatları görüştürmeyen babanın avukatı kimdi biliyor musunuz? Başbakanımızın da avukatlığını yapan Hayati Yazıcı.... “Analar ağlamasın” hükümetinin, başbakan yardımcısı.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt181.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">AB</span></p>

    <p class="duz-son-paragraf" xml:lang="tr"><span class="duz">Sene 2002, Ekim.</span></p>

    <p class="duz-son-paragraf" xml:lang="tr"><span class="duz">Galatasaray-Brugge maçı için Belçika’ya gitmiştik, üç tane giydirdiler, dönüyoruz.</span></p>

    <p class="duz1" xml:lang="tr"><span class="duz">Brüksel Havalimanı’ndayım.</span></p>

    <p class="duz-son-paragraf" xml:lang="tr"><span class="duz">Pasaport kontrolü... AB üyesi ülkelerin vatandaşları, kendilerine ait kapıdan şakır şakır geçiyor. AB üyesi olmayan ülkelerin vatandaşları, biz, kuyrukta, kuzu gibi bekliyoruz.</span></p>

    <p class="duz1" xml:lang="tr"><span class="duz">Önümde duruyor...</span></p>

    <p class="duz1" xml:lang="tr"><span class="duz">Ünlü bi politikacı.</span></p>

    <p class="duz1" xml:lang="tr"><span class="duz">Yanında monşer kılıklı biri.</span></p>

    <p class="duz1" xml:lang="tr"><span class="duz">Laflıyorlar.</span></p>

    <p class="duz-son-paragraf" xml:lang="tr"><span class="duz">Anlıyorum ki, o monşer kılıklı arkadaş, Brüksel Büyükelçiliğimiz’de görevli memur... Politikacıyı uğurlamaya gelmiş, “hattızatında efenim” filan diyor. Yıkama yağlama yani.</span></p>

    <p class="duz1" xml:lang="tr"><span class="duz">Malum, çenemi tutamam.</span></p>

    <p class="duz1" xml:lang="tr"><span class="duz">Öne doğru eğildim...</span></p>

    <p class="duz1" xml:lang="tr"><span class="duz">“Beyefendi, daha ne kadar bu kapılarda sürüneceğiz?” dedim.</span></p>

    <p class="duz1" xml:lang="tr"><span class="duz">O zamanlar yazmıyorum...</span></p>

    <p class="duz1" xml:lang="tr"><span class="duz">Haliyle beni tanımıyor.</span></p>

    <p class="duz1" xml:lang="tr"><span class="duz">Gülümsedi...</span></p>

    <p class="duz1" xml:lang="tr"><span class="duz">“Çok yakında” dedi, “Biz iktidara gelince, bu çirkin muameleden kurtulacağız...”</span></p>

    <p class="duz1" xml:lang="tr"><span class="duz">Haliyle gülümsemedim.</span></p>

    <p class="duz1" xml:lang="tr"><span class="duz">“Umarım” dedim, “Çok gördük sizin gibi diyenleri, bakalım, bir de sizi görürüz.”</span></p>

    <p class="duz1" xml:lang="tr"><span class="duz">Gene gülümsedi...</span></p>

    <p class="duz-son-paragraf" xml:lang="tr"><span class="duz">“Görürsünüz” dedi.</span></p>

    <p class="duz-son-paragraf" xml:lang="tr"><span class="duz">Abdullah Gül’dü o.</span></p>

    <p class="duz1" xml:lang="tr"><span class="duz">10 gün sonraki seçimde iktidara geldiler.</span></p>

    <p class="duz1" xml:lang="tr"><span class="duz">Başbakan oldu.</span></p>

    <p class="duz1" xml:lang="tr"><span class="duz">Hatta o kadar başarılı bulundu ki...</span></p>

    <p class="duz-son-paragraf" xml:lang="tr"><span class="duz">Cumhurbaşkanı oldu.</span></p>

    <p class="duz1" xml:lang="tr"><span class="duz">E bakıyoruz...</span></p>

    <p class="duz1" xml:lang="tr"><span class="duz">AB duvar.</span></p>

    <p class="duz1" xml:lang="tr"><span class="duz">Hatta, vazgeçtik Avrupa’dan...</span></p>

    <p class="duz-son-paragraf" xml:lang="tr"><span class="duz">Azerbaycan’a bile vizeyle gidiyoruz.</span></p>

    <p class="duz1" xml:lang="tr"><span class="duz">Ama bu arada... Suriye, Lübnan, Libya ve Ürdün’den sonra Katar’a da vize kalktı!</span></p>

    <p class="duz1" xml:lang="tr"><span class="duz">“Görürsünüz” demişti...</span></p>

    <p class="duz-son-paragraf" xml:lang="tr"><span class="duz">Gördük hakikaten.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt182.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">AB-C</span></p>

    <p class="duz-son-paragraf" xml:lang="tr"><span class="duz">Barcelona Valisi, avanta buzdolabı dağıttı... İspanya yargısı “Böyle rezalet olur mu?” deyince, Başbakan Zapatero, “Bizi hiç kimse ırgalamaz” dedi.</span></p>

    <p class="duz-son-paragraf" xml:lang="tr"><span class="duz">Stuttgart Valiliği’nin bodrumunda, iktidarda bulunan Hıristiyan Demokrat Parti’nin seçim afişleri filan yakalandı.</span></p>

    <p class="duz-son-paragraf" xml:lang="tr"><span class="duz">Sarkozy, “İcabında sayın valim, sayın kaymakamım, atlayacaksın kamyona, şoför mahalline oturacaksın, kapı kapı kömür dağıtacaksın, bunu yaptığın gün, bu Fransa uçar uçar” dedi.</span></p>

    <p class="duz1" xml:lang="tr"><span class="duz">Londra Belediye Başkanı, alışveriş çekinden sonra, sterlin dağıtmaya başladı... Venedik’te gondol iskelesi battı... Hollanda Kraliyet Havayolları, Schiphol Havalimanı’nda deve kesti; Vatikan’a giden genel müdür, törene terlikle katıldı... Oxford Üniversitesi’nin 7 öğrencisi doğalgazdan zehirlendi, Oxford Doğalgaz Müdürü “çıplaktılar” dedi.</span></p>

    <p class="duz-son-paragraf" xml:lang="tr"><span class="duz">İtalya’da “Son Roma İmparatoru 1’inci Silvio Berlusconi” pankartı açıldı.</span></p>

    <p class="duz-son-paragraf" xml:lang="tr"><span class="duz">Danimarka Başbakanı Rasmussen, “Gazete almayın, okumayın, boykot edin” dedi... Almanya Başbakanı Angela Merkel, “Eskiden delikli mark’la tuvalete gidilirken, tuvalete gitmenin bedeli 1 milyon mark oldu be... Şimdi 1 euro’ya gidiyoruz, biz buyuz” dedi.</span></p>

    <p class="duz-son-paragraf" xml:lang="tr"><span class="duz">Belçika Adalet Bakanı, “Bizim partiye oy vermezseniz, Brüksel’den babayı alırsınız” dedi.</span></p>

    <p class="duz-son-paragraf" xml:lang="tr"><span class="duz">Macaristan Başbakanı, “Biz çevrecinin daniskasıyız” dedi; Budapeşte Belediyesi, Tuna Nehri’ni musluklara bağladı...</span></p>

    <p class="duz-son-paragraf" xml:lang="tr"><span class="duz">Lizbon muhtarlıklarında “ölü” seçmenler belirlendi; Porto’da bir ahırda, ineklerin “seçmen” yazıldığı ortaya çıktı... Prag Belediye Başkanı, 44 milyon euro’luk avanta makarna-bulgur-sabun dağıttı... Avusturya Başbakanı, “Bu tiplerin sevgili köpekleri vardır, onlarla yatıp kalkarlar” dedi... İspanya Başbakanı, “Öyle Don Kişot gibi çapkınlık yapılmaz” dedi; mitingden sonra, Don Kişot’u Don Juan’la karıştırdığı anlaşıldı.</span></p>

    <p class="duz-son-paragraf" xml:lang="tr"><span class="duz">Türkiye Başbakanı, “Avrupa Birliği standartlarında medya istiyoruz” dedi.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt183.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">KKTC</span></p>

    <p class="duz1" xml:lang="tr"><span class="duz">Cinlik yaptık...</span></p>

    <p class="duz1" xml:lang="tr"><span class="duz">Formula’nın kupasını Mehmet Ali Talat’a verdirdik.</span></p>

    <p class="duz1" xml:lang="tr"><span class="duz">Böylece ne yapmış olduk?</span></p>

    <p class="duz-son-paragraf" xml:lang="tr"><span class="duz">Kimsenin tanımadığı KKTC’yi dolaylı olarak tanıtmış olduk.</span></p>

    <p class="duz-son-paragraf" xml:lang="tr"><span class="duz">Siz onu benim külahıma anlatın.</span></p>

    <p class="duz1" xml:lang="tr"><span class="duz">Bu iş Formula kupasıyla olsaydı, Michael Schumacher, Almanya Dışişleri Bakanı olurdu...</span></p>

    <p class="duz-son-paragraf" xml:lang="tr"><span class="duz">Bu saatten sonra, değil Formula, istersen Olimpiyat Halkası oluştur, havagazı.</span></p>

    <p class="duz-son-paragraf" xml:lang="tr"><span class="duz">“Neden” derseniz...</span></p>

    <p class="duz-son-paragraf" xml:lang="tr"><span class="duz">“Rumlarla birleşelim” deyip, “KKTC’nin kepenklerini kapatalım” demeye getiren, bu Mehmet Ali Talat değil miydi kardeşim? Şimdi hangi KKTC’yi tanıtmaya çalışıyor?</span></p>

    <p class="duz-son-paragraf" xml:lang="tr"><span class="duz">Rum liderliğindeki Kıbrıs devleti için “evet” diyen biri, şimdi nasıl olur da, çıkıp, Türk Cumhuriyeti’nin varlığını savunabilir?</span></p>

    <p class="duz1" xml:lang="tr"><span class="duz">Denktaş’ı devirip, Talat’ı başa geçirmeye çalışan Kıbrıs’taki bazı Türk gazeteleri, adadaki Mehmetçik için alenen “işgalci” sıfatını kullanmadı mı?</span></p>

    <p class="duz1" xml:lang="tr"><span class="duz">Talat’ın başı çektiği “Rumlara evet” mitinglerinde, “Yeter artık... Türkiye yakamızdan düşsün” pankartları açılmadı mı?</span></p>

    <p class="duz1" xml:lang="tr"><span class="duz">Rum zulmünü unutmayan ve bu nedenle “hayır”da direnen mücahit analarını kafalamak için “Yes be annem” sloganı kullanılmadı mı?</span></p>

    <p class="duz1" xml:lang="tr"><span class="duz">Kıbrıs Türkü’nün yarısı İngiltere’de yaşıyorken, Talat bile Ankara ODTÜ’den diploma almışken... “Yurtdışına çıkamıyoruz, üniversite okuyamıyoruz” diye yaygara yapanlar, Talatçılar değil miydi?</span></p>

    <p class="duz1" xml:lang="tr"><span class="duz">KKTC bayrağını inkar edip, “mavi-sarı-kırmızı” bayrak icat edilmedi mi?</span></p>

    <p class="duz1" xml:lang="tr"><span class="duz">KKTC Milli Marşı’nı çöpe atıp, içinde “Türk” kelimesi geçmesin diye, “enstrümantal” bir marş yazdırılmadı mı?</span></p>

    <p class="duz-son-paragraf" xml:lang="tr"><span class="duz">Şimdi neyi tanıtmaya çalışıyorsun?</span></p>

    <p class="duz-son-paragraf" xml:lang="tr"><span class="duz">Adadaki Rum işbirlikçilerin Türk medyasındaki ortakları, “demokrasi gereği, artık çekilmeliyiz” diye makaleler döşenmedi mi? “İngiliz askeri orada dururken, biz niye çekiliyoruz” diye soranları, “çağdışı kalmakla”, hatta “faşistlikle” suçlamadılar mı?</span></p>

    <p class="duz1" xml:lang="tr"><span class="duz">Türk tarafı “evet”, Rum tarafı “hayır” dediği için morarmadık mı? Kıbrıslı Türkler Rum yönetimini istediği için, Türkiye Cumhuriyeti Devleti, AB konusunda tarihinin en büyük dış politika açmazıyla karşı karşıya kalmadı mı? Bugün her platformda bize, “Kıbrıslı Türkler Rum yönetimi istiyor, size ne oluyor” diye sorulmuyor mu?</span></p>

    <p class="duz1" xml:lang="tr"><span class="duz">Atı alan Üsküdar’ı geçti...</span></p>

    <p class="duz1" xml:lang="tr"><span class="duz">Sen anca Ferrari’nin atına kupa verirsin...</span></p>

    <p class="duz-son-paragraf" xml:lang="tr"><span class="duz">Tanıt bakayım şimdi, göreyim.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt184.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Zam’biya</span></p>

    <p class="duz-son-paragraf" xml:lang="tr"><span class="duz">Açıklamalar munta’zam</span></p>

    <p class="duz1" xml:lang="tr"><span class="duz">Benzine okkalı zam yapılıyor.</span></p>

    <p class="duz1" xml:lang="tr"><span class="duz">“Azıcık” diyorlar.</span></p>

    <p class="duz1" xml:lang="tr"><span class="duz">Mazota kocaman zam yapılıyor.</span></p>

    <p class="duz1" xml:lang="tr"><span class="duz">“Ufacık” diyorlar.</span></p>

    <p class="duz1" xml:lang="tr"><span class="duz">Köprüye yüklü zam yapılıyor.</span></p>

    <p class="duz1" xml:lang="tr"><span class="duz">“Minicik” diyorlar.</span></p>

    <p class="duz1" xml:lang="tr"><span class="duz">Sigaraya kalın kalın zam yapılıyor.</span></p>

    <p class="duz1" xml:lang="tr"><span class="duz">“İncecik” diyorlar.</span></p>

    <p class="duz1" xml:lang="tr"><span class="duz">İçkiye irikıyım zam yapılıyor.</span></p>

    <p class="duz1" xml:lang="tr"><span class="duz">“Küçücük” diyorlar.</span></p>

    <p class="duz1" xml:lang="tr"><span class="duz">Elektriğe sert zam yapılıyor.</span></p>

    <p class="duz1" xml:lang="tr"><span class="duz">“Yumuşacık” diyorlar.</span></p>

    <p class="duz1" xml:lang="tr"><span class="duz">Doğalgaza ağır zam yapılıyor.</span></p>

    <p class="duz1" xml:lang="tr"><span class="duz">“Hafifçecik” diyorlar.</span></p>

    <p class="duz1" xml:lang="tr"><span class="duz">Suya büyük zam yapılıyor.</span></p>

    <p class="duz1" xml:lang="tr"><span class="duz">“Minnacık” diyorlar.</span></p>

    <p class="duz1" xml:lang="tr"><span class="duz">Otobüse vapura zam yapılıyor.</span></p>

    <p class="duz-son-paragraf" xml:lang="tr"><span class="duz">“Birazcık” diyorlar.</span></p>

    <p class="duz1" xml:lang="tr"><span class="duz">E benden günah gitti.</span></p>

    <p class="duz-son-paragraf" xml:lang="tr"><span class="duz">Memura zamcık yapıldı.</span></p>

    <p class="duz-son-paragraf" xml:lang="tr"><span class="duz">Emekliye hüz’zam.</span></p>

    <p class="duz1" xml:lang="tr"><span class="duz">Bu ni’zam inti’zamla bakarsak...</span></p>

    <p class="duz1" xml:lang="tr"><span class="duz">Muaz’zam bi yıl olacak.</span></p>

    <p class="duz-son-paragraf" xml:lang="tr"><span class="duz">Muaz’zam.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt185.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Afrika</span></p>

    <p class="duz-son-paragraf" xml:lang="tr"><span class="duz">Avrupa Birliği’ne girdik diye havai fişek fırlatırken, kendimizi bir anda Arap Birliği’nde bulmuştuk... Şimdi de Afrika Birliği’ne ev sahipliği yaptık.</span></p>

    <p class="duz-son-paragraf" xml:lang="tr"><span class="duz">AB olsun, çamurdan olsun be!</span></p>

    <p class="duz1" xml:lang="tr"><span class="duz">Neyse...</span></p>

    <p class="duz1" xml:lang="tr"><span class="duz">50 tane Afrikalı geldi.</span></p>

    <p class="duz1" xml:lang="tr"><span class="duz">Aslında 53 tane bunlar...</span></p>

    <p class="duz1" xml:lang="tr"><span class="duz">3’ü mazeret bildirdi, gelmedi.</span></p>

    <p class="duz1" xml:lang="tr"><span class="duz">Lesoto.</span></p>

    <p class="duz1" xml:lang="tr"><span class="duz">Svaziland.</span></p>

    <p class="duz1" xml:lang="tr"><span class="duz">Mozambik.</span></p>

    <p class="duz1" xml:lang="tr"><span class="duz">Sordurdum...</span></p>

    <p class="duz1" xml:lang="tr"><span class="duz">Tarzan’la Ceyn de gelmemiş.</span></p>

    <p class="duz1" xml:lang="tr"><span class="duz">Çita’nın nişanı varmış.</span></p>

    <p class="duz-son-paragraf" xml:lang="tr"><span class="duz">Pigmelerin okulları açıldığı için Kızılmaske de gelememiş.</span></p>

    <p class="duz1" xml:lang="tr"><span class="duz">Matrağı bırakırsak, soru şudur:</span></p>

    <p class="duz-son-paragraf" xml:lang="tr"><span class="duz">Niye ağırladık bu arkadaşları?</span></p>

    <p class="duz-son-paragraf" xml:lang="tr"><span class="duz">Birleşmiş Milletler Güvenlik Konseyi Üyesi olmak istiyoruz... Bize oy versinler diye.</span></p>

    <p class="duz1" xml:lang="tr"><span class="duz">Son 20 günde...</span></p>

    <p class="duz1" xml:lang="tr"><span class="duz">İstanbul’da bomba patladı; 18 kişi öldü. Küçükçekmece’de kamyon kasasında havasızlıktan boğulmuş 14 mülteci cesedi bulundu. Konya’da kaçak Kuran kursu çöktü, 18 çocuk öldü. Antalya’da ormanlar yandı, 2 ölü... Ankara’da 49 bebe öldü, kolide verdiler. Sakarya’da kene, 1 ölü. Ordu’da kene, 1 ölü. Sivas’ta gene kene, 2 ölü. Kilis’te cinnet, 6 ölü.</span></p>

    <p class="duz1" xml:lang="tr"><span class="duz">Sivas’ta taradılar, 1 şehit.</span></p>

    <p class="duz1" xml:lang="tr"><span class="duz">Hakkâri’de mayın, 1 şehit.</span></p>

    <p class="duz1" xml:lang="tr"><span class="duz">Şırnak’ta pusu, 5 şehit.</span></p>

    <p class="duz1" xml:lang="tr"><span class="duz">Muş’ta karakol bastılar, 1 şehit.</span></p>

    <p class="duz1" xml:lang="tr"><span class="duz">Elazığ’da vurdular, 1 şehit.</span></p>

    <p class="duz1" xml:lang="tr"><span class="duz">Erzincan mayın, 9 şehit.</span></p>

    <p class="duz1" xml:lang="tr"><span class="duz">Şemdinli mayın, 1 şehit.</span></p>

    <p class="duz1" xml:lang="tr"><span class="duz">Şırnak mayın, 1 şehit.</span></p>

    <p class="duz-son-paragraf" xml:lang="tr"><span class="duz">Karacaahmet’ten Selimiye’ye havan fırlattılar. Boru hattını havaya uçurdular. Mersin’de canlı bomba patladı... Amasya’da trafik kazası, 5 ölü. Malatya’da düğün minibüsü takla attı, 9 ölü. Mersin’de traktör uçtu, 3 ölü. Tuzla’da işçileri filikaya doldurup, tankerden attılar; 3 ölü.</span></p>

    <p class="duz1" xml:lang="tr"><span class="duz">20 günde... Ne etti?</span></p>

    <p class="duz-son-paragraf" xml:lang="tr"><span class="duz">151.</span></p>

    <p class="duz1" xml:lang="tr"><span class="duz">Neye talibiz?</span></p>

    <p class="duz-son-paragraf" xml:lang="tr"><span class="duz">Dünyanın güvenliğine!</span></p>

    <p class="duz-son-paragraf" xml:lang="tr"><span class="duz">Gülmekten ölücem... 152 olacak.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt186.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Japonya</span></p>

    <p class="duz1" xml:lang="tr"><span class="duz">“Mikasa” denince aklınıza ne gelir?</span></p>

    <p class="duz-son-paragraf" xml:lang="tr"><span class="duz">Voleybol topu.</span></p>

    <p class="duz1" xml:lang="tr"><span class="duz">Adidas, futbol topu.</span></p>

    <p class="duz1" xml:lang="tr"><span class="duz">Spalding, basketbol topu.</span></p>

    <p class="duz-son-paragraf" xml:lang="tr"><span class="duz">Mikasa, voleybol topu.</span></p>

    <p class="duz1" xml:lang="tr"><span class="duz">Ama bi Mikasa daha var.</span></p>

    <p class="duz-son-paragraf" xml:lang="tr"><span class="duz">Japon Prensi.</span></p>

    <p class="duz-son-paragraf" xml:lang="tr"><span class="duz">Biz ona voleybol topu muamelesi yapıyoruz ama o bize öyle bakmıyor. Adam Türkiye sevdalısı. Özellikle Kırşehir Kaman’ın hastası... Arkeoloji müzesi yaptırmak istiyor oraya... Bunun için 2.5 milyon dolar hibe ediyor.</span></p>

    <p class="duz-son-paragraf" xml:lang="tr"><span class="duz">Küçücük şartı var sadece, “mümkünse bu paradan çalmayın, rüşvet almayın” diyor.</span></p>

    <p class="duz1" xml:lang="tr"><span class="duz">Tabii ortalık ayağa kalktı.</span></p>

    <p class="duz1" xml:lang="tr"><span class="duz">Yok efendim bu bize hakaretmiş...</span></p>

    <p class="duz1" xml:lang="tr"><span class="duz">Batsınmış Japon’un parası falan.</span></p>

    <p class="duz1" xml:lang="tr"><span class="duz">Öyle diyor milletvekillerimiz.</span></p>

    <p class="duz1" xml:lang="tr"><span class="duz">Halbuki standart zekâya sahip her Türk bilir ki, şakır şakır rüşvet vardır bu ülkede.</span></p>

    <p class="duz-son-paragraf" xml:lang="tr"><span class="duz">“Şerefsiz Japon” demenin manası yoktur.</span></p>

    <p class="duz1" xml:lang="tr"><span class="duz">Peki neden yazıyoruz bu yazıyı?</span></p>

    <p class="duz1" xml:lang="tr"><span class="duz">Şu sorunun cevabını bulmak için:</span></p>

    <p class="duz-son-paragraf" xml:lang="tr"><span class="duz">Neden veriyor bu parayı Japon?</span></p>

    <p class="duz1" xml:lang="tr"><span class="duz">Anlatıyor Mikasa:</span></p>

    <p class="duz-son-paragraf" xml:lang="tr"><span class="duz">“Tam 21 yıldır kazıyoruz Kaman’ı... 5 bin eser çıkardık... Neden 9 bin kilometre öteden gelip, bu kazıları yapıyoruz? Şundan... Kaman’da 5 bin yıllık geçmiş var... Hitit, Firig, Asur, Pers, Roma, Bizans, Oğuz, Osmanlı yaşamış orada... Örneğin, İtalya’da Mısır’da kazı yapsanız, sadece o ülkenin mirasını bulursunuz. Oysa Kaman’da insanlık tarihinin mirası var. Dünyanın tam ortası, orası...”</span></p>

    <p class="duz-son-paragraf" xml:lang="tr"><span class="duz">Böyle diyor Japon.</span></p>

    <p class="duz-son-paragraf" xml:lang="tr"><span class="duz">“İnsanlık mirası”nın hiç ama hiç farkında olmayan ülkemize para yardımında bulunuyor... Ve bunun karşılığında “insaniyet namına” küçücük ricada bulunuyor: “Bari çalmayın...”</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt187.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">İngiltere</span></p>

    <p class="duz-son-paragraf" xml:lang="tr"><span class="duz">Kayseri eşrafından tornacı hacı Ahmet Hamdi efendinin oğlu Abdullah, dün akşam, Windsor hanedanının varisi, Kral 6’ncı George’un kızı, Birleşik Krallık Hükümdarı, İngiltere Kraliçesi 2’nci Elizabeth Alexandra Mary ile birlikteydi.</span></p>

    <p class="duz-son-paragraf" xml:lang="tr"><span class="duz">Rize Güneysulu taka kaptanı Ahmet reisin Kasımpaşalı oğlu Tayyip ise, Yunan Kralı 1’inci George’un torunu, veliaht Galler Prensi’nin babası, Greenwich Baronu ve Edinburgh Dükü, Prens Philip Mountbatten ile sohbet etti.</span></p>

    <p class="duz-son-paragraf" xml:lang="tr"><span class="duz">Atatürk işte budur.</span></p>

    <p class="duz-son-paragraf" xml:lang="tr"><span class="duz">Devrimlerine savaş açılan Mustafa Kemal, takunyalıların öve öve bitiremediği saltanatı kovmasaydı... Abdullah ile Tayyip, ofis olarak kullandıkları Dolmabahçe Sarayı’nda bahçıvan bile olamazdı! Çünkü, bahçıvanlık makamı bile babadan oğula geçiyordu.</span></p>

    <p class="duz-son-paragraf" xml:lang="tr"><span class="duz">Homongoloslar bugün hâlâ “smokin caiz mi, değil mi” diye tartışırken, Mustafa Kemal, Batı standartlarını aşan bir vizyonla, Anadolu insanının önünü açmış; tornacı çocuklarına, taka reisi çocuklarına “fırsat eşitliği” sağlamıştı.</span></p>

    <p class="duz-son-paragraf" xml:lang="tr"><span class="duz">Eminönü esnafı imam Ahmet Bey’in kızı “first lady” Hayrünnisa Gül, balkabağının faytona dönüştüğü “peri masalı”nı andıran gecede, Kraliçe’yle göz göze geldiğinde neler hissetti, bilmem... Ama 105 parçalık yenilmez armadayla Çanakkale’yi geçemeyen İngiltere’nin Queen Elizabeth’i, dün, hayranlığını özetleyen şu kelimeleri yazdı Anafartalar Kahramanı’nın özel defterine...</span></p>

    <p class="duz-son-paragraf" xml:lang="tr"><span class="duz">“Mustafa Kemal’e saygılarımı sunmak benim için büyük onurdur.”</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt188.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Dear David...</span></p>

    <p class="duz-son-paragraf" xml:lang="tr"><span class="duz">Büyük Britanya Birleşik Krallığı Ankara Büyükelçisi ekselans şövalye David Reddaway... Cenaze dolayısıyla yazamamıştım, bugüne kısmetmiş, dolandırmayayım lafı, kınıyorum sizi!</span></p>

    <p class="duz-son-paragraf" xml:lang="tr"><span class="duz">Bizler, padişahımız efendimizin dizisi nedeniyle ortalığı ayağa kaldırıyoruz... Sizin “kekeme kral”ı film yaptılar, üstüne Oscar verdiler, gıkınız çıkmıyor, armut gibi seyrediyorsunuz.</span></p>

    <p class="duz1" xml:lang="tr"><span class="duz">Kekeme kral olur mu kardeşim?</span></p>

    <p class="duz1" xml:lang="tr"><span class="duz">Hiç mi saygınız yok ecdadınıza?</span></p>

    <p class="duz-son-paragraf" xml:lang="tr"><span class="duz">Tarih diye teksas-tommiks mi okuyorsunuz... Siz ne kendini bilmez milletsiniz böyle?</span></p>

    <p class="duz-son-paragraf" xml:lang="tr"><span class="duz">Sakın ola, filmden haberim yoktu filan diye kıvırma... Nasıl haberin olmaz, ne biçim şövalyesin? Korkuluk diye mi diktiler seni oraya? Bak, bizim generallerin alayının içeri tıkıldığı gün, başkomutan cumhurbaşkanımız, işini gücünü bıraktı, först leydimizle birlikte, henüz vizyona bile girmemiş olan kekeme kral’ı divididen izledi, sonra da tivitır’dan anlattı... Biz mi takip edeceğiz sizin işlerinizi? Bulamadın mı korsan bi dividi?</span></p>

    <p class="duz-son-paragraf" xml:lang="tr"><span class="duz">Üstelik, sadece kral kekeme olsa gene bi derece... Kekeme kral’dan önce abisi kral oluyor ama hem dul, hem evli, hem de Amerikalı bi kadını metres tutuyor, grekoromen yapıyor, yakışık almaz, dinimize aykırı felan denince, yemişim ulan kiliseyi diyor, Buckhingham Sarayı’nı Fuckhingham Sarayı’na çeviriyor. Hitler kapıya dayanmış, sizin kral barda sazda... Şırak, darbe yapıyorlar alenen, lay lay lom kral çekiliyor, kekeme ittire kaktıra kral oluyor.</span></p>

    <p class="duz-son-paragraf" xml:lang="tr"><span class="duz">Sanat mı şimdi bu yani? Tükürürüm ben böyle sanatın içine... Koskoca krallarınızı küçük düşürmek suretiyle ne amaçlıyorsunuz? Yoksa, demokrasinin faziletlerini anlatmak, darbeyi övmek gibi sinsi planınız mı var? Mis gibi monarşi varken, cibiliyetsizlik değil de nedir bu?</span></p>

    <p class="duz-son-paragraf" xml:lang="tr"><span class="duz">Daha önce de “deli” kralınız 3’üncü Corç’u film etmiştiniz cümle âleme... Vay efendim neymiş, kral contaları yakmış, kafayı yemiş ama kukla gibi oturtmuşlar tahtında falan.</span></p>

    <p class="duz1" xml:lang="tr"><span class="duz">Bizim “Deli İbrahim” var...</span></p>

    <p class="duz-son-paragraf" xml:lang="tr"><span class="duz">Film ediyor muyuz?</span></p>

    <p class="duz-son-paragraf" xml:lang="tr"><span class="duz">Başbakanımız gibi çıkıp “Geçmişe hakarettir, genç kuşaklara olumsuz gösterme gayretidir” diyeceğinize... Arınçımız gibi çıkıp “Gereğini yapacağız” diyeceğinize, n’aaptınız? Deli kral’ı oynayan haddini bilmeze, utanmadan, İngiliz Film Sanatları Akademisi Ödülü verdiniz.</span></p>

    <p class="duz-son-paragraf" xml:lang="tr"><span class="duz">Bir değil, iki değil zaten bu duyarsızlığınız... Deli kral’ı rütük marifetiyle yasaklayacağınıza, kalkıp en prestijli ödülü verdiğiniz için, deli kral’ın eşini oynayan Helen Mirren, şımardı, bu sefer gitti, Kraliçe Elizabet’i oynadı... Çarls’ı boşayıp, Dodi’yle pijama partisi yaparken rahmetli olan Dayana’nın arkasından Toni Bileyır’la çevirdiği dolapları bir bir seyrettik.</span></p>

    <p class="duz1" xml:lang="tr"><span class="duz">Biz padişahımızın Hürrem’i bile öpmediğini öne sürerken, siz n’aaptınız? Oscar aldınız.</span></p>

    <p class="duz-son-paragraf" xml:lang="tr"><span class="duz">E matahmış gibi kraliçe’ye oscar alırsan, babasına haydi haydi alırsın tabii... Markiz’i dikizlemediklerine dua et.</span></p>

    <p class="duz-son-paragraf" xml:lang="tr"><span class="duz">Biz böyle onurumuzu kıran alengirli mevzu olduğunda, kafamıza çuval falan taktıklarında, gönderiyoruz Polat’la Memati’yi hallediyor... Sizin solda sıfırlı Bond denilen dangalak ne güne duruyor?</span></p>

    <p class="duz-son-paragraf" xml:lang="tr"><span class="duz">Gerçi, sizin kraliçe’ye de müstahak yani... Metazori kral olan babasını dividi yapıp göndermişler saraya, bunlara pranga takıp hapse atın diyeceğine, pek beğendim demiş... Ahali desen, gişelerde kuyrukta, şu ana kadar 100 milyon sterlin ödemişler, hâlâ birbirlerini eziyorlar önce sen giricen, önce ben giricem diye.</span></p>

    <p class="duz1" xml:lang="tr"><span class="duz">Uzatmayayım Davidçiğim...</span></p>

    <p class="duz1" xml:lang="tr"><span class="duz">Başta sen, caanım saltanatın kadrini kıymetini bilmeyen milletini kınıyorum, yengeye selamlar, majestelerini en güzel yerinden öpüyorum.</span></p>

    <p class="duz1" xml:lang="tr"><span class="duz">Sincerely</span></p>

    <p class="duz-son-paragraf" xml:lang="tr"><span class="duz">Yılmaz</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt189.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Ni’Çin?</span></p>

    <p class="duz1" xml:lang="tr"><span class="duz">Pekin Olimpiyatı başladı.</span></p>

    <p class="duz1" xml:lang="tr"><span class="duz">5 tane maskotu var.</span></p>

    <p class="duz1" xml:lang="tr"><span class="duz">Beibei.</span></p>

    <p class="duz1" xml:lang="tr"><span class="duz">Jingjing.</span></p>

    <p class="duz1" xml:lang="tr"><span class="duz">Huanhuan.</span></p>

    <p class="duz1" xml:lang="tr"><span class="duz">Yingying.</span></p>

    <p class="duz1" xml:lang="tr"><span class="duz">Nini.</span></p>

    <p class="duz-son-paragraf" xml:lang="tr"><span class="duz">Sevimli çizgi kahramanlar...</span></p>

    <p class="duz1" xml:lang="tr"><span class="duz">Dünya çocuklarının ilgisini çekebilmek için üretildiler. Biri balık, biri panda, biri antilop, biri kırlangıç, biri de alev... Hem 5 kıtayı sembolize ediyorlar, hem olimpiyat ateşini, hem Çin’in en meşhur 4 hayvanını, hem de doğa sevgisi, oyun, dostluk, neşe, iyimserlik gibi kavramları.</span></p>

    <p class="duz-son-paragraf" xml:lang="tr"><span class="duz">Çocuklar kolay ezberlesin, akılda kalsın diye, aynı hecenin iki kez tekrar edilmesinden oluşuyor isimleri... Bu isimlerin hecelerini tek tek, yan yana dizdiğinde şu cümle çıkıyor: “Bei Jing Huan Ying Ni...”</span></p>

    <p class="duz1" xml:lang="tr"><span class="duz">Tercümesi?</span></p>

    <p class="duz-son-paragraf" xml:lang="tr"><span class="duz">“Pekin’e hoşgeldiniz...”</span></p>

    <p class="duz-son-paragraf" xml:lang="tr"><span class="duz">Çok hoş di mi?</span></p>

    <p class="duz-son-paragraf" xml:lang="tr"><span class="duz">Bilimde, teknolojide, eğitimde, sanatta, sporda, kalkınmada dünyaya tur bindiren Çin’in, çocuklarına sunduğu toplam sembol işte bu: Yaratıcı zekâ.</span></p>

    <p class="duz1" xml:lang="tr"><span class="duz">Bush oradaydı.</span></p>

    <p class="duz1" xml:lang="tr"><span class="duz">Putin oradaydı.</span></p>

    <p class="duz1" xml:lang="tr"><span class="duz">Aliyev oradaydı.</span></p>

    <p class="duz-son-paragraf" xml:lang="tr"><span class="duz">Bizimki Bitlis’teydi.</span></p>

    <p class="duz1" xml:lang="tr"><span class="duz">Geçti kara tahtanın önüne.</span></p>

    <p class="duz1" xml:lang="tr"><span class="duz">Aldı tebeşiri eline.</span></p>

    <p class="duz1" xml:lang="tr"><span class="duz">Çocuklarımızın geleceği için...</span></p>

    <p class="duz1" xml:lang="tr"><span class="duz">“Milli eğitim”in sembollerini yazdı:</span></p>

    <p class="duz1" xml:lang="tr"><span class="duz">Oku.</span></p>

    <p class="duz1" xml:lang="tr"><span class="duz">Düşün.</span></p>

    <p class="duz1" xml:lang="tr"><span class="duz">Uygula.</span></p>

    <p class="duz-son-paragraf" xml:lang="tr"><span class="duz">Neticelendir.</span></p>

    <p class="duz1" xml:lang="tr"><span class="duz">Baş harflerini yan yana diziyorsun:</span></p>

    <p class="duz-son-paragraf" xml:lang="tr"><span class="duz">ODUN!</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt190.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Coğrafya</span></p>

    <p class="duz1" xml:lang="tr"><span class="duz">Ortadoğu.</span></p>

    <p class="duz1" xml:lang="tr"><span class="duz">Kafkaslar.</span></p>

    <p class="duz1" xml:lang="tr"><span class="duz">“Kartlar yeniden dağıtılıyor...”</span></p>

    <p class="duz1" xml:lang="tr"><span class="duz">Öyle deniyor.</span></p>

    <p class="duz1" xml:lang="tr"><span class="duz">Vladimir Putin...</span></p>

    <p class="duz1" xml:lang="tr"><span class="duz">KGB casusuydu.</span></p>

    <p class="duz1" xml:lang="tr"><span class="duz">KGB’nin yerine kurulan iç istihbarat teşkilatı FSB’nin başkanlığını yaptı.</span></p>

    <p class="duz1" xml:lang="tr"><span class="duz">İlham Aliyev...</span></p>

    <p class="duz1" xml:lang="tr"><span class="duz">Koltuğu babasından aldı.</span></p>

    <p class="duz1" xml:lang="tr"><span class="duz">Babası KGB generaliydi.</span></p>

    <p class="duz1" xml:lang="tr"><span class="duz">Mahmud Ahmedinejad...</span></p>

    <p class="duz1" xml:lang="tr"><span class="duz">Pastaran’dı.</span></p>

    <p class="duz1" xml:lang="tr"><span class="duz">Devrim muhafızı... Irak’ta, özellikle Kerkük’te gizli operasyonlar yürüttü.</span></p>

    <p class="duz1" xml:lang="tr"><span class="duz">Geç aşağıya...</span></p>

    <p class="duz1" xml:lang="tr"><span class="duz">George Bush...</span></p>

    <p class="duz1" xml:lang="tr"><span class="duz">Babasının oğlu.</span></p>

    <p class="duz1" xml:lang="tr"><span class="duz">Babası hem ABD başkanıydı.</span></p>

    <p class="duz1" xml:lang="tr"><span class="duz">Hem CIA başkanıydı.</span></p>

    <p class="duz1" xml:lang="tr"><span class="duz">Beşar Esad...</span></p>

    <p class="duz1" xml:lang="tr"><span class="duz">Koltuğu babasından aldı.</span></p>

    <p class="duz1" xml:lang="tr"><span class="duz">Amcası El-Muhaberat başkanıydı.</span></p>

    <p class="duz1" xml:lang="tr"><span class="duz">Tzipi Livni...</span></p>

    <p class="duz1" xml:lang="tr"><span class="duz">İsrail Dışişleri Bakanı.</span></p>

    <p class="duz1" xml:lang="tr"><span class="duz">Mossad casusuydu.</span></p>

    <p class="duz-son-paragraf" xml:lang="tr"><span class="duz">Ekip bu.</span></p>

    <p class="duz1" xml:lang="tr"><span class="duz">Bizimki hangi teşkilattandı?</span></p>

    <p class="duz-son-paragraf" xml:lang="tr"><span class="duz">İETT.</span></p>

    <p class="duz1" xml:lang="tr"><span class="duz">Mission impossible yani...</span></p>

    <p class="duz-son-paragraf" xml:lang="tr"><span class="duz">Hakikaten impossible.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt191.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Avusturya</span></p>

    <p class="duz1" xml:lang="tr"><span class="duz">Avusturya’nın Ankara Büyükelçisi Dr. Heidemaria Gürer’e iletilmesi ricasıyla...</span></p>

    <p class="duz1" xml:lang="tr"><span class="duz">Avusturya Büyükelçiliği, Atatürk Bulvarı, 189, Kavaklıdere, Ankara.</span></p>

    <p class="duz1" xml:lang="tr"><span class="duz">Sayın Büyükelçi...</span></p>

    <p class="duz1" xml:lang="tr"><span class="duz">Milattan önce 300 yılında kurulan ve şu anda İzmir’in Selçuk İlçesi sınırları içinde bulunan Efes Antik Kenti’ni, iğneyle kuyu kazar gibi, günışığına çıkarıyorsunuz.</span></p>

    <p class="duz1" xml:lang="tr"><span class="duz">Öncelikle sağolun.</span></p>

    <p class="duz1" xml:lang="tr"><span class="duz">Sizin de bildiğiniz gibi, dünyada eşi benzeri olmayan kültür miraslarından biri bu.</span></p>

    <p class="duz1" xml:lang="tr"><span class="duz">Boru değil, 2 bin 300 yaşında.</span></p>

    <p class="duz1" xml:lang="tr"><span class="duz">Türk zenginlerin, gezdikten sonra anlata anlata bitiremediği, Roma’daki Colloseum, bunun yanında anca kümes olur.</span></p>

    <p class="duz1" xml:lang="tr"><span class="duz">Ama malum, bu durum bizim umurumuzda bile değil... Biz daha çok, hangi kıyı şeridini kime peşkeş çekeriz, eroin parasıyla nasıl otel kurarız, yazlıkları yabancılara nasıl kakalarız, müzelerdeki eserleri nasıl araklarız, o işlere bakıyoruz. Harabe marabe bizi bozar.</span></p>

    <p class="duz1" xml:lang="tr"><span class="duz">Bu yüzden parayı siz veriyorsunuz.</span></p>

    <p class="duz1" xml:lang="tr"><span class="duz">Sizin arkeologlar kazıyor.</span></p>

    <p class="duz1" xml:lang="tr"><span class="duz">Bildiğim kadarıyla Avusturya Bilimler Akademisi, Avusturya Arkeoloji Enstitüsü ve Avusturya Efes Dostları Derneği ile yürütüyorsunuz bu çalışmaları...</span></p>

    <p class="duz1" xml:lang="tr"><span class="duz">Yıllardır çaba harcıyorlar.</span></p>

    <p class="duz1" xml:lang="tr"><span class="duz">Size de pes vallahi...</span></p>

    <p class="duz1" xml:lang="tr"><span class="duz">Biz kendi toprağımızdaki muhteşem varlığın yüzüne bakmazken, siz, size ait olmayan ülkedeki varlığı, “dünya mirası” olarak görüp, özel dernek kurmuş, üniversitelerinizi falan seferber etmişsiniz...</span></p>

    <p class="duz1" xml:lang="tr"><span class="duz">Ve yine bildiğim kadarıyla, sizin ülkenin, Bank Austria, Credit Anstalt, Onau, Evn, Kallngerbau, Österreichische Lotterien, Rzb, Siemens, Strabag, MetallbauIber, Verbubdplan, Generali, Obb, Vatech gibi firmaları, sponsor...</span></p>

    <p class="duz1" xml:lang="tr"><span class="duz">Parayı bunlar ödüyor.</span></p>

    <p class="duz1" xml:lang="tr"><span class="duz">İyi de yapıyorlar.</span></p>

    <p class="duz-son-paragraf" xml:lang="tr"><span class="duz">Çünkü bizim firmalar, genellikle, ilk fırsatta ihale kapacakları partilere, 5’inci sınıf şarkıcıların konserlerine ve yabancı futbolcu transferlerine sponsor oldukları için, Efes’e Mefes’e ayıracak paraları yok maalesef... Bir Türkle evli olduğunuz için iyi bilirsiniz.</span></p>

    <p class="duz1" xml:lang="tr"><span class="duz">Peki bu dilekçeyi size niye yazıyorum?</span></p>

    <p class="duz1" xml:lang="tr"><span class="duz">Şundan...</span></p>

    <p class="duz1" xml:lang="tr"><span class="duz">Dün Efes’teydim.</span></p>

    <p class="duz-son-paragraf" xml:lang="tr"><span class="duz">Çocukluğumdan beri sabırsızlıkla beklediğim, kazılarınızı âdeta santim santim takip ettiğim, “gün gelecek bitirecekler, ben de gezeceğim” diye hayal ettiğim “Teras Evleri”ni günışığına çıkarıp, hizmete açmışsınız... Üzerini özel malzemeyle kapatıp, arkeoloji mabedine çevirmiş, 50 derece sıcakta bile püfür püfür gezilmesini sağlamışsınız. Gezdim, büyülendim.</span></p>

    <p class="duz1" xml:lang="tr"><span class="duz">Ricam şu...</span></p>

    <p class="duz1" xml:lang="tr"><span class="duz">Efes için kılını kıpırdatmayan bizim Kültür Bakanlığı, Efes’e girerken adam başına 10 lira alıyor, içeri giriyorsunuz, Teras Evleri’ni gezmek isterseniz, 10 lira daha alıyor. İki defa bilet.</span></p>

    <p class="duz1" xml:lang="tr"><span class="duz">Böyle bir rezalet, takdir edersiniz ki, dünyanın hiçbir yerinde yok.</span></p>

    <p class="duz1" xml:lang="tr"><span class="duz">Girişte para ödeyen turist, ikinci kez para istendiği zaman, “soyulduğunu” düşünüyor ve küfür edip, Teras Evleri’ni gezmiyor. Emeğinize yazık...</span></p>

    <p class="duz1" xml:lang="tr"><span class="duz">Söyleyin sizin Kültür Bakanı’na, bizim Kültür Bakanı’nı arasın lütfen...</span></p>

    <p class="duz1" xml:lang="tr"><span class="duz">Ya Efes’e girişte 10 lira değil, 20 lira alıp, “burasını gezmenin fiyatı budur” desinler... Ki, bunu akıl edemiyorlar... Ya da ikinci kez para alma ayıbından vazgeçsinler.</span></p>

    <p class="duz1" xml:lang="tr"><span class="duz">Çünkü burayı gezmek için, binlerce kilometre öteden gelen insanların, 10 lirayla 20 lirayla derdi yok. Aynı yeri gezmek için iki defa para ödeyip “keriz yerine konmak” istemiyorlar, hepsi bu.</span></p>

    <p class="duz1" xml:lang="tr"><span class="duz">“Bizim” Efes’in bütün sorumluluğu “size” yüklendiği için, bu işi de sizin halledebileceğinizi düşündüm... Efes denince, aklıma sizden başka merci gelmedi. Saygılar...</span></p>

    <p class="duz-son-paragraf" xml:lang="tr"><span class="duz">Yılmaz.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt192.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Fransa</span></p>

    <p class="duz1" xml:lang="tr"><span class="duz">Ahali “evet” dedi.</span></p>

    <p class="duz-son-paragraf" xml:lang="tr"><span class="duz">HSYK reformu yapıldı.</span></p>

    <p class="duz1" xml:lang="tr"><span class="duz">Bismillah.</span></p>

    <p class="duz1" xml:lang="tr"><span class="duz">20 makam aracı alındı.</span></p>

    <p class="duz1" xml:lang="tr"><span class="duz">Hepsi sıfır kilometre.</span></p>

    <p class="duz1" xml:lang="tr"><span class="duz">Henüz 2010’dayız.</span></p>

    <p class="duz-son-paragraf" xml:lang="tr"><span class="duz">2011 model alındı.</span></p>

    <p class="duz1" xml:lang="tr"><span class="duz">Yeni bina verildi.</span></p>

    <p class="duz1" xml:lang="tr"><span class="duz">Gerçi sıkış tepiş olacak.</span></p>

    <p class="duz1" xml:lang="tr"><span class="duz">Çünkü, 20 üye çalışacak.</span></p>

    <p class="duz-son-paragraf" xml:lang="tr"><span class="duz">Bina anca 17 katçık!</span></p>

    <p class="duz1" xml:lang="tr"><span class="duz">Odalar tefriş edildi.</span></p>

    <p class="duz1" xml:lang="tr"><span class="duz">Hepsine sekreter verildi.</span></p>

    <p class="duz1" xml:lang="tr"><span class="duz">Hepsine şoför verildi.</span></p>

    <p class="duz-son-paragraf" xml:lang="tr"><span class="duz">Hepsine zam yapıldı.</span></p>

    <p class="duz-son-paragraf" xml:lang="tr"><span class="duz">Atatürk’e gittiler, Anıtkabir’e, önde Adalet Bakanı’nın Alman Mercedes’i, arkasında konvoy halinde 20 tane Fransız Renault... Plakalar seri, 06 DE 71 küsur, 06 DE 71 küsur, 06 DE 71 küsur... Bahçeye park ettiler yan yana, bi saydılar ki, 20 tane 06 DE 71 küsur...</span></p>

    <p class="duz-son-paragraf" xml:lang="tr"><span class="duz">Panik çıktı!</span></p>

    <p class="duz-son-paragraf" xml:lang="tr"><span class="duz">“Kardeşim, Bakan ve Müsteşar dahil, 22 üyeyiz, Mercedes burda, 20 tane Renault da burda, 22’nci nerede? Yoksa, protesto edip, gelmeyen mi var?” endişesi yaşandı.</span></p>

    <p class="duz1" xml:lang="tr"><span class="duz">Meğer.</span></p>

    <p class="duz-son-paragraf" xml:lang="tr"><span class="duz">Müsteşar Audi’siyle gelmiş.</span></p>

    <p class="duz-son-paragraf" xml:lang="tr"><span class="duz">(HSYK üyeleri yeni oldukları için bilmiyorlar haliyle... Bizim Adalet Bakanlığı Müsteşarları hep Audi A6’ya biner. Emekli olduğunda da, götürür. Yeni gelene yeni Audi alınır.)</span></p>

    <p class="duz-son-paragraf" xml:lang="tr"><span class="duz">Neyse... Atatürk’e çelenk bıraktılar, sonra hep beraber geri döndüler, önde Adalet Bakanı’nın Mercedes’i, arkasında Adalet Bakanlığı Müsteşarı’nın Audi’si, onun arkasında konvoy halinde 20 tane Renault... Ama, hangisi hangisine biniyor, net anlaşılamadı, camlar füme.</span></p>

    <p class="duz-son-paragraf" xml:lang="tr"><span class="duz">Fransa’yı örnek gösteriyorlardı hep bize... “Tıpkı öyle olsun” deniyordu. Netice itibariyle, ahalimiz referandumda “evet” dedi, bizim HSYK, Fransa HSYK’sı örnek alınarak inşa edildi.</span></p>

    <p class="duz1" xml:lang="tr"><span class="duz">Açtım, sordum Fransa’ya...</span></p>

    <p class="duz-son-paragraf" xml:lang="tr"><span class="duz">Adalet Bakanı, yerli malı kullanıyor, taaa 2006 model... Adalet Bakanlığı Müsteşarı’nın bırak modeli filan, makam aracı bile yok, metroyla veya servis minibüsüyle gidip geliyor.</span></p>

    <p class="duz-son-paragraf" xml:lang="tr"><span class="duz">Ya HSYK?</span></p>

    <p class="duz-son-paragraf" xml:lang="tr"><span class="duz">30 üyesi var. Sadece 2 otomobil tahsis edilmiş. Kimin işi varsa, o biniyor. Eve götüremiyorlar. Çünkü, özel hayatlarında kullanmaları yasak... Yenge binemiyor.</span></p>

    <p class="duz-son-paragraf" xml:lang="tr"><span class="duz">Referandum sayesinde “tıpkı Fransa gibi olan” Türkiye’de 125 bin makam aracı bulunuyor. Fransa’da 9 bin... Sarkozy geçen ay talimat verdi, makam aracı sayısı 7 bine inecek, bakanlar iş seyahatlerinde uçağa binemeyecek, trenle gidecek...“Tıpkı bizdeki gibi” olacak!</span></p>

    <p class="duz1" xml:lang="tr"><span class="duz">Evet diyenlerdenseniz.</span></p>

    <p class="duz1" xml:lang="tr"><span class="duz">Aklınızda bulunsun.</span></p>

    <p class="duz1" xml:lang="tr"><span class="duz">Fransızca’da oui deniyor.</span></p>

    <p class="duz-son-paragraf" xml:lang="tr"><span class="duz">Vıyyy diye okunuyor!”</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt193.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Suudi</span></p>

    <p class="duz1" xml:lang="tr"><span class="duz">Çoğu kişi yakınır...</span></p>

    <p class="duz1" xml:lang="tr"><span class="duz">“Boğaz’ı mahvettiler.”</span></p>

    <p class="duz1" xml:lang="tr"><span class="duz">“Beton yığınına çevirdiler.”</span></p>

    <p class="duz1" xml:lang="tr"><span class="duz">Doğruluk payı vardır bu sözlerin.</span></p>

    <p class="duz1" xml:lang="tr"><span class="duz">Ama bunu söyleyene sorun...</span></p>

    <p class="duz1" xml:lang="tr"><span class="duz">“İster misin o evlerden birini?”</span></p>

    <p class="duz1" xml:lang="tr"><span class="duz">Yılışık gülümseme belirir yüzünde.</span></p>

    <p class="duz1" xml:lang="tr"><span class="duz">Yavşar.</span></p>

    <p class="duz-son-paragraf" xml:lang="tr"><span class="duz">“Tabii” der, “kim istemez ki!”</span></p>

    <p class="duz-son-paragraf" xml:lang="tr"><span class="duz">Gerçekten sahip olmayı bırakın... Şaka yollu teklifte bile omurgalı durmayı beceremez.</span></p>

    <p class="duz1" xml:lang="tr"><span class="duz">Daha dün...</span></p>

    <p class="duz1" xml:lang="tr"><span class="duz">“Suudiler, Mekke’deki Osmanlı kalesi Ecyad’ı yıkıyor” diye, dünyayı ayağa kaldırdık. Türkiye Cumhuriyeti Devleti’nin Kültür Bakanlığı, Suudi Arabistan’ı resmen kınadı. “Ecdadımıza hakarettir” denildi. “Türk milletine küfürdür” denildi. “Siz nasıl müslümansınız... Kabe’yi korumak için o kalede can veren Türk şehitlerinden utanın” denildi.</span></p>

    <p class="duz1" xml:lang="tr"><span class="duz">Yetmedi...</span></p>

    <p class="duz-son-paragraf" xml:lang="tr"><span class="duz">İmza kampanyaları yaptık. UNESCO’ya şikâyet ettik. TBMM’de gündeme getirdik. Milletvekilleri ağzına geleni söyledi. Nasıl yapacağını açıklamamakla beraber, “gökkubbeyi başlarına yıkarız” diyen bile oldu. Suudi Arabistan’ın Ankara Büyükelçisi, Dışişleri Bakanlığı’na çağrıldı... Fırçalandı. “Höt” falan denildi.</span></p>

    <p class="duz1" xml:lang="tr"><span class="duz">Dinlemedi tabii adam.</span></p>

    <p class="duz1" xml:lang="tr"><span class="duz">Ciddiye bile almadı.</span></p>

    <p class="duz-son-paragraf" xml:lang="tr"><span class="duz">Önce, Türk düşmanı İngiliz ajanın Cidde’de oturduğu evi restore etti... Kapısına da, “Bu ev, Türkler’e karşı bağımsızlık savaşı vermemize yardımcı olan Lawrence’in karargahıdır” plaketi astı, nispet yapar gibi... Sonra, yıktı kalemizi. Dozerle. Yerine binalar dikti.</span></p>

    <p class="duz1" xml:lang="tr"><span class="duz">E bakıyoruz bugün...</span></p>

    <p class="duz-son-paragraf" xml:lang="tr"><span class="duz">O binalardaki dairelerden en çok kim satın almış, devremülk olarak? Biz.</span></p>

    <p class="duz-son-paragraf" xml:lang="tr"><span class="duz">“Hele bi yık” diye babalandığımız dönemde, Suudi yönetiminin sesi olarak bilinen Okaz gazetesi, şu manşeti atmıştı: “Tarih bilinci hakkında konuşacak en son ülke, Türkiye’dir.”</span></p>

    <p class="duz1" xml:lang="tr"><span class="duz">Haklıymış Arap.</span></p>

    <p class="duz-son-paragraf" xml:lang="tr"><span class="duz">Ben kendi payıma, özür dilerim.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt194.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Van münüst...</span></p>

    <p class="duz1" xml:lang="tr"><span class="duz">Vallahi kıskandım...</span></p>

    <p class="duz1" xml:lang="tr"><span class="duz">Hep böyle altı okka başbakanım olsun isterdim.</span></p>

    <p class="duz-son-paragraf" xml:lang="tr"><span class="duz">Evlatlarımız kahpe pusularda şakır şakır şehit edilirken, açsın telefonu Barzani’ye, “esküzmi” desin mesela.... “Bundan böyle sınırdan kedi bile geçerse, çadırına F16 yağdırırım, nerden geldiğini şaşırırsın” desin isterdim.</span></p>

    <p class="duz-son-paragraf" xml:lang="tr"><span class="duz">Kafamıza çuval geçirdiklerinde, isterdim ki, toplasın kabineyi acilen, “İncirlik’e kilit vurdum” desin... Çağırsın ABD büyükelçisini, “bak arkadaş ya çıkıp özür dileyeceksiniz, ya da topla tasını tarağını, Nebraska’ya kadar yolun var, anca gidersin” desin.</span></p>

    <p class="duz-son-paragraf" xml:lang="tr"><span class="duz">İsterdim.</span></p>

    <p class="duz-son-paragraf" xml:lang="tr"><span class="duz">Annan Planı’nı burnumuza dayadıklarında, kaldırsın telefonu “Bizde güzel bir laf vardır dostum Kosta, senin annan güzel mi” desin şakayla karışık... Gitsin Kıbrıs’a “biz buradayız kardeşim, santim kımıldamayız, çok rahatsızsan ananı da al git” desin.</span></p>

    <p class="duz-son-paragraf" xml:lang="tr"><span class="duz">İsterdim.</span></p>

    <p class="duz-son-paragraf" xml:lang="tr"><span class="duz">Bize turistik vize verirken bile bin dereden su getiren ülkelerde bölücüler cirit atıyor, AB çatısı altında konferanslar düzenleniyor... İsterdim ki çıksın Meclis kürsüsüne, “Toprağıma, milletime yönelik bu husumet bitene kadar, AB ile ilişkilerimi askıya alıyorum” desin... “Benim için bitmiştir, daha da gelmem Brüksel’e” desin... İsterdim.</span></p>

    <p class="duz1" xml:lang="tr"><span class="duz">Uzatmayayım...</span></p>

    <p class="duz1" xml:lang="tr"><span class="duz">Kıskandım.</span></p>

    <p class="duz1" xml:lang="tr"><span class="duz">Ömrüm boyunca özlemini çektim.</span></p>

    <p class="duz1" xml:lang="tr"><span class="duz">Hamas’a nasip oldu.</span></p>

    <p class="duz-son-paragraf" xml:lang="tr"><span class="duz">Ne mutlu Hamaslıyım diyene.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt195.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">İsrail</span></p>

    <p class="duz-son-paragraf" xml:lang="tr"><span class="duz">“Paranın dini, ırkı olmaz, memleket menfaati neyi gerektiriyorsa onu yapıyoruz” diyerek, memleketin sınırını komple İsrail’e vermeye kalktık, kanun çıkardık, Allah’tan Anayasa Mahkemesi “burası Dingo’nun ahırı değil” dedi, iptal etti, böylece sinsi sinsi hareket eden İsrail’in çirkin yüzü bir kez daha ortaya çıktı, dünyaya karşı zor durumda kaldı.</span></p>

    <p class="duz-son-paragraf" xml:lang="tr"><span class="duz">Davos’ta höt zöt yaptık, lobi desteğini kestiler, o nedenle ABD’de soykırımcı ilan edildik, böylece İsrail’in çirkin yüzü bir kez daha ortaya çıktı, dünyaya karşı zor durumda kaldı.</span></p>

    <p class="duz-son-paragraf" xml:lang="tr"><span class="duz">Tatbikatları iptal edeceğimizi açıkladık, Heronları vermekten vazgeçtiler, Heronlar gelmediği için şakır şakır şehit verdik, zaten sonradan tatbikatları iptal miptal etmediğimiz anlaşıldı, böylece İsrail’in çirkin yüzü bir kez daha ortaya çıktı, dünyaya karşı zor durumda kaldı.</span></p>

    <p class="duz-son-paragraf" xml:lang="tr"><span class="duz">İsrailli bakan, bizim büyükelçiyi kapıda ağaç etti, kameraların önünde alçak koltuğa oturttu, büyükelçiyi derhal geri çekeceğimizi açıkladık, ahali üç günde unuttu tabii, çekmedik, bunun üzerine İsrailli bakan “normalde bunlara tabure bile vermemek lazım” dedi, böylece İsrail’in çirkin yüzü bir kez daha ortaya çıktı, dünyaya karşı zor durumda kaldı.</span></p>

    <p class="duz-son-paragraf" xml:lang="tr"><span class="duz">Rize’nin AKP’li belediye başkanı, eşiyle birlikte Rize’yi gezmeye gelen ve yumurtalı saldırıya uğrayan İsrail Büyükelçisi’ni fırçaladı, “zihniyetiniz çirkin” dedi (ki, aynı belediye başkanı “Kürt kızlarını kuma alırsak terörü hallederiz” diyen zihniyetteki belediye başkanıdır) böylece İsrail’in çirkin yüzü bir kez daha ortaya çıktı, dünyaya karşı zor durumda kaldı.</span></p>

    <p class="duz-son-paragraf" xml:lang="tr"><span class="duz">“Gönderme vururum” dedi, “hele bi dokun” dedik, içinde yüzlerce TC vatandaşının bulunduğu gemimizi uluslararası sularda helikopterle bastılar, canlı yayında takır takır taradılar, insanlarımız jetleri bekleye bekleye öldü, hesapta Somali’de korsan avlıyoruz, gemimizi sürükleye sürükleye götürdüler, armut gibi seyrettik, böylece İsrail’in çirkin yüzü bir kez daha ortaya çıktı, dünyaya karşı zor durumda kaldı.</span></p>

    <p class="duz-son-paragraf" xml:lang="tr"><span class="duz">Cumhurbaşkanımız “İsrail pişman olacak, asla eskisi gibi olmayacağız, affetmeyeceğiz” dedi... Başbakanımız “İsrail’in yaptığı devlet terörüdür, alçaklıktır, cezalandırılmalıdır, İsrail yaptığının bedelini mutlaka ödeyecek” dedi, üç dilde seslendi... Dışişleri Bakanımız “İsrail’in yaptığı korsanlıktır, barbarlıktır, haydutluktur, elinde kan var, bu baskın Türkiye’nin 11 Eylülü’dür, yalnızlaştıracağız, hesap soracağız, bedelini ödeyecek, cezalandıracağız” dedi.</span></p>

    <p class="duz-son-paragraf" xml:lang="tr"><span class="duz">Gel gör ki... Bizim Dışişleri Bakanı’yla İsrailli bakanın, otel odasında gizli gizli buluştukları ortaya çıktı. Aslında Türkiye’de kimsenin ruhu bile duymamıştı, Türkiye’dekiler uyansın diye İsrail basını gammazladı, haşırt diye manşet yaptı, böylece ağzında bakla ıslanmayan İsrail’in çirkin yüzü bir kez daha ortaya çıktı, dünyaya karşı zor durumda kaldı.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt196.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Tunus</span></p>

    <p class="duz-son-paragraf" xml:lang="tr"><span class="duz">CIA işkence uçaklarının bizim memlekete şakır şakır girip çıktığının açıklandığı gün... Amerikalı kahveci Starbucks’ın bizim memleketteki tuvaletlerine şifre koyduğu ortaya çıktı.</span></p>

    <p class="duz-son-paragraf" xml:lang="tr"><span class="duz">(Türkiye, Washington’dan izin almadan işemeye bile gidemez diyorum, inanmıyorsunuz bana.)</span></p>

    <p class="duz-son-paragraf" xml:lang="tr"><span class="duz">Ve, hâlâ deniyor ki, yok efendim Yemen’e vizesiz giriyoruz, vay efendim Suriye’ye vizesiz giriyoruz filan... Kardeşim, sen önce Amerikalının kenefine vizesiz gir, ondan sonra konuş!</span></p>

    <p class="duz1" xml:lang="tr"><span class="duz">Neyse...</span></p>

    <p class="duz-son-paragraf" xml:lang="tr"><span class="duz">Uluslararası mevzulara girmişken, hazır vize de istenmiyor, şu Tunus’a bi girip çıkalım bari.</span></p>

    <p class="duz-son-paragraf" xml:lang="tr"><span class="duz">Tunus malum, yürrrü ense tıraşını göreyim ülkelerindendir. First lady eskiden kuafördü... Manikür pedikür, şimdi 7 milyar doları var iyi mi! Kaşımı aldırayım derken donunu kaptıran ahali, nihayet uyandı, ayaklandı. Kocası, halk kahramanıydı, 1.5 ton altınla kaçtı.</span></p>

    <p class="duz1" xml:lang="tr"><span class="duz">Tunus’ta olan biten “Acaba bizimkiler de uyanır mı” diye, Cezayir, Fas, Yemen, Mısır gibi “böyle başa böyle tarak” ülkeleri endişelendirdi haliyle... Çünkü, bu Tunus, algıda dünya sonuncusuydu.</span></p>

    <p class="duz-son-paragraf" xml:lang="tr"><span class="duz">Algıda derken, aman karıştırılmasın, dondurmadan bahsetmiyorum... Okuma, anlama kavrama sorgulama akıl yürütme; algılama yani.</span></p>

    <p class="duz-son-paragraf" xml:lang="tr"><span class="duz">Bir araştırma yapılıyor bunun için, tüm dünyada, 2003’ten beri Türkiye’de de yapılıyor... Ele alınan ülkeden tesadüfen, sokaktan 5 bin kişi seçiliyor, olan biteni algılayıp algılayamadığı test ediliyor.</span></p>

    <p class="duz-son-paragraf" xml:lang="tr"><span class="duz">Finlandiya, Güney Kore, birinci... Kanada, Avustralya ikinciliği paylaşıyor. Almanya, İtalya, Fransa, Japonya gibi gelişmiş ülkeler en üst sıralarda... Hatta, Yunanistan.</span></p>

    <p class="duz1" xml:lang="tr"><span class="duz">Tunus dünya sonuncusuydu.</span></p>

    <p class="duz1" xml:lang="tr"><span class="duz">Bi üstünde... Sondan ikinci?</span></p>

    <p class="duz-son-paragraf" xml:lang="tr"><span class="duz">Biz.</span></p>

    <p class="duz-son-paragraf" xml:lang="tr"><span class="duz">Valla size de zahmet verdim buralara kadar okutarak ama uçak, espresso, tarak filan sayarken kendi yazdığımı kendim bile anlamadım doğrusu... N’ooluyomuş yani, şeyedemedim.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt197.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Mısır</span></p>

    <p class="duz1" xml:lang="tr"><span class="duz">Muğla’da tren yok.</span></p>

    <p class="duz1" xml:lang="tr"><span class="duz">Ray bile yok.</span></p>

    <p class="duz-son-paragraf" xml:lang="tr"><span class="duz">Tren garı var!</span></p>

    <p class="duz-son-paragraf" xml:lang="tr"><span class="duz">Mısır’ı yönetsin diye, Abbas Hilmi Paşa’yı hıdiv yapmıştık ama hem İngiliz kuklası olduğu için, hem de çölden mölden sıkılıp İsviçre’de yaşadığı için, Mısır’a pek uğramıyordu. Zahmet edip arada sırada İstanbul’a geldiğinde, ruhu daralıyor, Nimetullah isimli yatına atlıyor, soluğu püfür püfür Dalaman’da alıyordu. Avlanmaya çok meraklıydı... Dalaman o zamanlar ideal av bölgesi, tavşanlar, geyikler cirit atıyor, tapusu da komple hıdiv’in.</span></p>

    <p class="duz-son-paragraf" xml:lang="tr"><span class="duz">E koskoca hıdiv bu, çadırda kalacak hali yok... Talimat verdi, “Buraya şöyle şatafatlı bi av köşkü dikin” dedi. “Kardeşim sen Mısır valisi değil misin, niye Dalaman’ı imar ediyorsun?” demesinler diye, “İskenderiye’ye de güzel bi tren garı dikin” dedi. Bastı, İsviçre’ye gitti.</span></p>

    <p class="duz1" xml:lang="tr"><span class="duz">Diktiler...</span></p>

    <p class="duz-son-paragraf" xml:lang="tr"><span class="duz">Planları karıştırıp, tren garını Dalaman’a, av köşkünü İskenderiye’ye diktiler!</span></p>

    <p class="duz-son-paragraf" xml:lang="tr"><span class="duz">Yolunuz düşerse, devlet üretme çiftliğine uğrayın lütfen, hâlâ orada... Pencereleri gişe şeklinde, en yakın demiryolu Aydın’da... “Öküzün trene baktığı gibi” lafı nereden geliyor bilmiyorum ama çiftlikte otlayan inekler bütün gün gara bakıyor, belki tren gelir diye!</span></p>

    <p class="duz-son-paragraf" xml:lang="tr"><span class="duz">Bakmak başka şey, görmek başka şeydir çünkü... “Bakarkör” olmamak lazım.</span></p>

    <p class="duz-son-paragraf" xml:lang="tr"><span class="duz">O nedenle, Mısır’da 300 sene kaldık ama bi Allah’ın kulu çıkıp “Nedir bu piramitler” diye merak etmedi... Napolyon Mısır’da sadece 1 sene kaldı ama hiyeroglifi Fransızlar çözdü.</span></p>

    <p class="duz-son-paragraf" xml:lang="tr"><span class="duz">O nedenle, zamanında taaa Mısır’dan topladığın vergilerle yaptığın Mısır Çarşı’n vardır ama... Mısır Çarşısı’nda sattığın mısırı taaa Arjantin’den alırsın bugün.</span></p>

    <p class="duz-son-paragraf" xml:lang="tr"><span class="duz">O nedenle, toprak mahsulleri üretmek için kurduğun çiftliğin ortasında tren garı vardır... O nedenle, Toprak Mahsulleri Ofisi’n tarafından, topraklarının yüzde 95’i çöl olan Mısır’dan pirinç ithal edersin.</span></p>

    <p class="duz-son-paragraf" xml:lang="tr"><span class="duz">Ramazanınız mübarek olsun, bayramınız mübarek olsun, kandiliniz mübarek olsun dersin... O nedenle şimdi çıkıp, Amerikan kankası-İsrail dostu, “Mübarek olmasın” diyemezsin!</span></p>

    <p class="duz-son-paragraf" xml:lang="tr"><span class="duz">O nedenle, adamın ülkesinin adı Egypt ama sen Mısır dersin... Beri yandan, niye benim ülkeme Turkey diyorlar diye, hindi gibi düşünürsün.</span></p>

    <p class="duz1" xml:lang="tr"><span class="duz">O nedenle...</span></p>

    <p class="duz-son-paragraf" xml:lang="tr"><span class="duz">Mısıra darı deriz biz Ege’de.</span></p>

    <p class="duz1" xml:lang="tr"><span class="duz">O nedenle...</span></p>

    <p class="duz1" xml:lang="tr"><span class="duz">Darısı başımıza demiyoruz.</span></p>

    <p class="duz1" xml:lang="tr"><span class="duz">Bakarkör olma, ders al.</span></p>

    <p class="duz-son-paragraf" xml:lang="tr"><span class="duz">Firavun’a özenme diyoruz.</span></p>

    <p class="foto-ustten-bosluklu" xml:lang="tr"><span><img alt="000.jpg" class="generated-style1" src="../Images/000_fmt198.jpeg"/></span></p>

    <p class="duz-ilk-paragraf-x" xml:lang="tr"><span class="yazar-ismi1">Sevgili Deyvit...</span></p>

    <p class="duz-son-paragraf" xml:lang="tr"><span class="duz">Malumun üzre... Geçen hafta “Dear David” başlıklı mektup yazmıştım. Bizim ahali, padişahımız efendimizin dizi yapılmasına isyan ederken, sizin kekeme kral’a Oscar verildiğini, bu vahim duruma gıkınızın çıkmadığını, üstelik, mutlu olduğunuzu belirterek, başta büyükelçi olarak sen, ecdadına saygısı olmayan İngiliz milletini kınamıştım... Babasının filmini rütük mütük marifetiyle yasaklatacağına, tam tersi davranıp, pek beğendiğini söyleyen majestelerini de en güzel yerinden öpmüştüm.</span></p>

    <p class="duz-son-paragraf" xml:lang="tr"><span class="duz">Bana hep sorarlar “nerden buluyorsun bunları” filan diye, ben de “popomdan uyduruyorum, çünkü bizim ahalinin önemli bölümü lafı poposundan anlar” derim...</span></p>

    <p class="duz1" xml:lang="tr"><span class="duz">Aynen böyle oldu.</span></p>

    <p class="duz-son-paragraf" xml:lang="tr"><span class="duz">Mesaj yağdı.</span></p>

    <p class="duz-son-paragraf" xml:lang="tr"><span class="duz">Kimisi “İngiliz milletinden derhal özür dilememi” isterken, kimisi “benim gibi kendini bilmez Türk gazeteciler yüzünden İngiliz milletinden özür diliyor”du... Bazısı “seviyesiz sözlerim nedeniyle diplomatik krize sebep olacağımı” öne sürerken, bazısı “Türkiye Cumhuriyeti Dışişleri Bakanlığı tarafından kınanmam gerektiğini” iddia ediyordu. En az 100 kişi, İngiltere Büyükelçisi’ne sen’li ben’li hitap ettiğim için “terbiyesiz” ve “dangalak” olduğum kanaatine varmıştı. En az 200 kişi de, Buckhingham Sarayı’na Fuckhingham Sarayı benzetmesi yaptığım için, İngiltere tarafından mahkemeye verilmem gerektiğini söylüyordu. Ama en çok şunu beğendim: “Öpüyorum dediğin kişi, bir başbakandan öte, torun sahibi kadın... Okuyunca yerin dibine girdim, seninle aynı milletin ferdi olduğum için utandım!”</span></p>

    <p class="duz-son-paragraf" xml:lang="tr"><span class="duz">Hatta, ileri zekâlının biri makale döşenip, gazeteciler cemiyeti üyeliğinden atılmamı bile talep etti, ki zaten gazeteciler cemiyeti üyesi değilim... Benim gazeteciler cemiyetinden atılmamı istemek, diyanet işleri başkanımızın Vatikan tarafından aforoz edilmesi gibi bi şey.</span></p>

    <p class="duz-son-paragraf" xml:lang="tr"><span class="duz">Halbuki...</span></p>

    <p class="duz-son-paragraf" xml:lang="tr"><span class="duz">“Dear David” başlıklı yazımın çıktığı gün, aynı samimiyetle “Dear Yılmaz” diye başlayan cevap mektubu göndermiştin bana... Araya Nedim’in içeri tıkılması meselesi girdiği için yayınlayamamıştım, kısmet bugüneymiş... Kelimesi kelimesine şöyle diyorsun resmi antetli cevap mektubunda...</span></p>

    <p class="duz-son-paragraf" xml:lang="tr"><span class="duz">“Dear Yılmaz... Majesteleri Kral 6’ncı George’u ve konuşma bozukluğunu yenme çabalarını yansıtan filmi protesto etmediğim için beni kınayan mektubunuzu ilgi ve zevkle okudum. Filmi seyrettim ve çok hoşuma gitti. 4 Oscar ve 7 İngiliz Kraliyet Akademisi Ödülü almasından da gurur duydum. Gelecek, geçmişin temelleri üzerinde yükselir. Ve haklısınız... Filmi Kral’ın eleştirisi değil, onun bu büyük başarısının kutlanması olarak değerlendiriyoruz. Konuşma bozukluğunu gidermek için gösterdiği sıra dışı kararlılığı, çabayı ve bu süreçte sevgi dolu ailesinin desteğini yansıtan bu filmi, kesinlikle ona karşı saygısızlık olarak görmüyoruz. Aksine, çabaları ilham verici... Bu arada, Buckingham Sarayı’nın hâlâ Buckingham Sarayı olduğunu okurlarınıza teyit etmek isterim. Yours sincerely, David Reddaway.”</span></p>

    <p class="duz-son-paragraf" xml:lang="tr"><span class="duz">Birincisi, ben mektubumu Türkçe yazmıştım ama, anadili Türkçe olanların çoğu anlamadığı halde, sen gayet net anlamışsın, teşekkür ederim... İkincisi, zevkle okudum, haklısın filan gibi kendini bilmez laflar kullanarak, büyük hayal kırıklığı yarattığın için, yukarıda bahsi geçen dangozlar adına seni kınıyorum... Üçüncüsü, bizim memlekette bu kadar gönüllü İngiliz yalakası varken, sana niye hâlâ İngiltere’nin haklarını koruman için maaş ödüyorlar, anlamakta güçlük çekiyorum.</span></p>

    <p class="duz1" xml:lang="tr"><span class="duz">Neyse Deyvitçiğim...</span></p>

    <p class="duz1" xml:lang="tr"><span class="duz">Kaşla göz arasında bizim rakıyı da siz aldınız, hayırlara vesile olsun. Havalar az güzelleşsin, Urla’da mangala beklerim, rakı senden, çipuralar benden, n’olacak bu memleketin hali diye laflarız... Majestelerine de bahçeli bi dubleks ayarlarız oralardan... Yengeye selamlar.</span></p>

    <p class="duz1" xml:lang="tr"><span class="duz">Yours sincerely</span></p>

    <p class="duz-son-paragraf" xml:lang="tr"><span class="duz">Yılmaz</span></p>
  </div>
</body>
</html>