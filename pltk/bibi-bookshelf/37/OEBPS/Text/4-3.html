<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-3.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x4-3.html" xml:lang="tr-TR">
    <div class="Basic-Text-Frame">
      <p class="anabaslik" id="toc_marker-4" xml:lang="en-GB">2. BÖLÜM</p>

      <p class="anabaslik-copy" xml:lang="en-GB">NEO-CON’LARIN KÖKLERİ;DOĞUŞU VE SOLCU KURUCULARI</p>

      <p class="ARA2" xml:lang="en-GB">2.1- Amerikan ve Avrupa muhafazakârlığı</p>

      <p class="paragraf">Günümüzde “yeni muhafazakârlık”, bir kavram ve sıfat olarak kıta Avrupası’na göre, Amerika Birleşik Devletleri’nde (ABD) hem kullanımı hem de çağrıştırdığı felsefi, ideolojik ve politik yığınak bakımından hayli farklı bir anlam taşımaktadır. Aralarında bir fikir ve gelenek akrabalığından söz edilse bile, bu farklılık yer yer iki ayrı siyasal konumlanış düzeyine ulaşacak kadar derindir. Amerikan “neo-conservative” hareketi, kelimenin siyasal anlamıyla gerçekten de “yeni” denilebilecek bir tarihe sahiptir. Bu anlamda Amerikan yeni muhafazakârlığı, kültürel ve siyasal bir gelenekçilikten çok, yeni emperyalizmin ihtiyaçlarına denk gelen felsefi oylumlu bir siyasal harekettir.</p>

      <p class="paragraf">Amerikan ile Avrupa yeni muhafazakârlığı arasındaki ortak payda, sosyalist sistemin ve bu sistemden güç alan sınıf mücadelelerinin baskısıyla daha çok Avrupa’da ortaya çıkan “sosyal devlet” ve diğer toplumcu kazanımlara karşı aldıkları tutumdur. Çoğu kez “neo-liberalizm” olarak nitelendirilen bu tutum, geriye çekici ve eskiyi ihya etme anlayışı nedeniyle, daha doğru olarak “yeni muhafazakârlık” diye kavramsallaştırılmıştır. Bu nedenle “yeni muhafazakârlık”, özellikle 1960’lı ve 1970’li yıllarda gelişen, 1980’lerden sonra tedavüle çıkarılan bir kavram olarak değerlendirilmelidir.</p>

      <p class="paragraf">“Biraz çaresizlik içeren bu tanımlama, ABD’den ithal edildi. Federal Alman kamuoyunda tedavüle girmesi ise Helmut Schmidt’in 1982 yılının nisan ayında Münih’te yapılan parti (Alman Sosyal Demokrat Partisi -y.n.) kurultayında yaptığı bir konuşmayla oldu. Schmidt, sosyal-liberal koalisyon bir kere iktidardan çekildi mi, yurttaşların tanık olacağı şeyin ‘yeni muhafazakâr bir politika’ olacağını söyledi. Hükümet çekildikten sonra, bu kelime artık herkesin ağzındaydı.” (Helmut Dubiel, a.g.e., s. 8)</p>

      <p class="paragraf">Burada, daha önceki bölümde işaret edilen “1980 dönemeci”ne bir kez daha dikkat çekmek yerinde olacaktır. Çünkü 1980 dönemeci, kapitalist emperyalizmin ideolojik, siyasal, iktisadi ve askeri planda sosyalizme, sınıf mücadelelerinin Batı’da elde ettiği kazanımlara karşı küresel ölçekte başlattığı saldırıyı simgelemektedir. Bu öylesine kapsamlı bir saldırıdır ki, savunmaya çekilen kaybetmiştir. İşte yani muhafazakârlık, bir anlamda bu saldırının ideolojisi olarak ortaya çıktı ve gelişti denilebilir.</p>

      <p class="paragraf">Bu bağlamda yeni muhafazakârlık, Atlantik’in iki yakasında da erken ya da klasik muhafazakârlığın tanımına yakın bir anlayışa sahiptir. Yeni muhafazakârlık, kapitalizmde ortaya çıkan tıkanmayı aşmanın yolu olarak, bir tür eskiye dönüşü ya da eskinin ihya edilmesini değil, onun dinamik bir yorumla yeniden üretilmesini talep etmektir.</p>

      <p class="paragraf">“Seksenli yılların ilk yarısında gerçekleşenler gerçi Manchester kapitalizmine geri dönüş değil ama yine de, Batılı dünyanın metropollerinde muhafazakâr parlamento çoğunluklarının tesadüfi bir artışından ve sosyal demokrasinin bunalımından daha öte bir şeydir. Bu olanlar, kitle demokrasisine dayalı refah devletlerini yeniden liberal/kapitalist toplumların gelişme çizgisine geri döndürme yolundaki denemelerin –bu uluslararası kapsamda ve siyasi tutarlılıkta olacağı– hiç kimse tarafından görülememiş rönesansıdır.” (Helmut Dubiel, a.g.e., s. 9)</p>

      <p class="paragraf">İşte bu “rönesans” sosyalist sistemin baskısı ve sınıf mücadeleleri sonucu kabul ettirilmiş sosyal devletin ve “hukuk devleti” demokrasisinin geriletilmesi anlamına gelmektedir. Diğer bir anlatımla, yeni muhafazakâr proje, sosyalizmin baskısı altında “bozulmaya” uğrayan Batılı kapitalist sistemin liberal bir arınmaya tabi tutulması, başka bir anlatımla <span class="char-style-override-13">status quo ante</span> (eski durumun yeniden tesis edilmesi/ihyası) girişimidir.</p>

      <p class="paragraf"><span>Öte yandan, yeni muhafazakâr hareketin kurucu babalarından Irving Kristol, Neo-Con’ların Avrupa muhafazakârlığıyla bir ilgilerinin olmadığını ve bu akımın tamamıyla Amerika’ya özgü olduğunu ileri sürüyor. Kristol tezini şöyle temellendiriyor:</span></p>

      <p class="paragraf">“Yeni muhafazakâr politikanın Amerika’ya özgü olduğu kuşku götürmez. Avrupa’da yeni muhafazakârlık diye bir şey yoktur ve Avrupalı muhafazakârların çoğu, bu akımın meşruiyeti konusunda bir hayli kuşkuludur. ABD’deki muhafazakârlığın Avrupa’ya göre bu kadar sağlıklı ve politik olarak bu kadar etkili olması, elbette yeni muhafazakârlığın varlığıyla ilgilidir. Fakat ABD’deki politik yeniliklerden ders çıkarmayı abes gören Avrupalılar, bu olasılığı ele almayı kesinlikle reddediyor.” (Irving Kristol, a.g.e., s. 68)</p>

      <p class="paragraf">Kristol devamla şu saptamayı yapıyor:</p>

      <p class="paragraf">“Avrupu’da dinsel muhafazakârlık çok zayıf olduğu için, oradaki yeni muhafazakâr potansiyel de o ölçüde güçsüzdür.” (Irving Kristol, a.g.e., s. 70)</p>

      <p class="paragraf">Bu değerlendirme, yeni muhafazakârlık ile sadece dindarlık arasındaki bağı kurmuyor, köktendincilik ile bu hareket arasında birbirini besleyen, destekleyen ve güçlendiren bir ilişki olduğunu da ortaya koyuyor. Kristol’ün değerlendirmesinin genel çizgileriyle doğru ve tarihi gerçeklere daha uygun olduğu söylenebilir.</p>

      <p class="paragraf"></p>

      <p class="ARA2" xml:lang="en-GB">2.2- Solculuk, New York City College ve Irving Kristol</p>

      <p class="paragraf">Amerikan iç ve dış siyasetine 2000 yılından sonra verdiği yön ve saldırgan/yıkıcı tavrıyla dikkat çeken George W. Bush ve ekibi, farklı siyasal eğilimleri içermesiyle dikkat çekiyordu. Kimi çevrelerce “siyasal bir çete” olarak da nitelendirilen neo-conservatives (yeni muhafazakârlar) hareketi, bir anlamda George W. Bush’la birlikte Kasım 2000 seçimlerinde ABD’de iktidara geldi. Bush ekibinin en belirgin özelliği Hıristiyan köktenciliği ile yeni muhafazakâr geleneği birleştirmesiydi. Birinci Bush hükümetinde Hıristiyan köktencileri Adalet Bakanı John Ascroft, yeni muhafazakârları ise esas olarak Savunma Bakanı Yardımcısı Paul Wolfowitz ve bakanlıklardaki çok sayıda danışman ile merkez ofislerdeki yöneticiler temsil ediyordu.</p>

      <p class="paragraf"><span>Amerika’nın Güney eyaletlerinden oluşan “İncil kuşağı”ndan farklı olan yeni muhafazakârlar, entelektüel görünümlü, birçok dili konuşabilen, iyi eğitimli, spor giyimli, çoğu kez kendilerini liberal ve “demokrat” olarak nitelendiren, önemlice bir kısmı “eski solcu” olan ve ağırlığını Yahudi kökenlilerin oluşturduğu bir gruptu. Tarihsel kökenleri esas olarak soğuk savaş döneminin ilk yıllarına dayanan bu ekip içindeki “eski solcular”, kendilerini daha çok Sovyetler Birliği karşıtlığı ya da eleştirisi üzerinden tanımlayan (Troçkist, Maocu, yeni sol vb.) akımlardan geliyordu.</span></p>

      <p class="paragraf"><span>Kendisi de 2006 yılına kadar etkin bir yeni muhafazakâr olan Francis Fukuyama, Türkçe’ye</span> <span class="char-style-override-13">Neo-Con’ların Sonu /</span> <span class="char-style-override-13">Yol Ayrımındaki Amerika</span> <span>başlığıyla çevrilen kitabında, bu akımın köklerini anlatırken, hareket içindeki sol kökenli Yahudi entelektüellerin ağırlığının antisemitik gruplar tarafından düşmanlık gerekçesi yapıldığını belirtiyor. Fukuyama şunları söylüyor:</span></p>

      <p class="paragraf">“Neo-Con düşüncenin kökleri, 1930’ların ortalarından 1940’ların başına kadar New York City College’de (CCNY) okuyan, çoğunlukla Yahudi aydınlardan oluşan sıra dışı bir gruba dayanır. Bu grubun içinde Irving Kristol, Daniel Bell, Irving Howe, Saymour Martin Lipset, Philip Selznick, Nathan Glazer ve kısa bir süre sonra katılan Daniel Patrick Moynihan gibi isimler vardı. Bu grubun hikâyesi, başta yurt çapında yayımlanan bir belgeselde ve Joseph Dorman’ın grupla ilgili <span class="char-style-override-13">Arguing The World</span> (2001) kitabında olmak üzere birçok yerde anlatılmıştır.” (Francis Fukuyama, <span class="char-style-override-13">Neo-Con’ların Sonu / Yol Ayrımındaki Amerika</span>, çev. Hasan Kaya, Profil Yayınları, İstanbul, Ekim 2006, s. 26-27)</p>

      <p class="paragraf">Neo-Con’ların sol, özellikle Troçkist kökeni de karşıtları tarafından sıklıkla gündeme getiriliyor, dahası eleştiri ve suçlama konusu yapılıyordu. Ancak bu kök gerçekte onların gücünü, entelektüel kapasitesini, analitik düşünce yeteneklerinin ve başarılarının kaynağını oluşturuyordu.</p>

      <p class="paragraf"><span>Michael Lind gibi siyasal analizciler, “yeni muhafazakârların büyük çoğunluğunun köklerinin sağda değil, solda olduğuna” işaret ederek, siyaset felsefesi bakımından durumun garipliğine dikkat çekiyorlardı.</span></p>

      <p class="paragraf">“Lind’e göre bu kişiler (Neo-Con’lar) Stalin karşıtı Troçkistler iken anti-komünist liberaller, ardından da ‘Amerikan kültüründe ve siyaset tarihinde eşi görülmemiş bir militarist ve emperyal sağ fikrin savunucuları’ olmuşlardı.” (<span class="char-style-override-13">Neo-Con / Yeni Muhafazakârlık; Temel Belgeler ve Eleştiriler</span>, a.g.e., s. 30-31)</p>

      <p class="paragraf">Neo-Con’ların esas olarak soğuk savaş ürünü bir siyasal akım olduklarından kuşku yok. Anti-Sovyet çizgideki kimi sol akımlar ile anti-komünist yeni muhafazakâr hareket arasında, belli kırılmalara uğrasa bile, bir süreklilik ilişkisi olduğu da ortada. Üstelik bu çevrelerin CIA’nın entelektüel operasyonlarına açık olduğu ve bu yönde çok sayıda girişimin yaşandığı da, neredeyse herkes tarafından bilinen bir sır niteliğinde.</p>

      <p class="paragraf">Ancak, Marksist birer devrimci olan Troçki’nin ya da Mao’nun fikirleri ile Neo-Con akım arasında doğrudan bir ilişki kurmak büyük bir yanlış ve haksızlık olur. Burada dikkat çekilecek olgu şudur: Anti-Sovyet çizgideki sosyalist hareketlerin içinden çıkan kimi entelektüeller, solda edindikleri yüksek felsefi, siyasal, kültürel ve edebi birikimi, yeni anti-komünist akımların temellerini atmak için başarıyla kullandılar. Anti-Sovyet gelenek, anti-komünist kampa geçişi kolaylaştırmıştı.</p>

      <p class="paragraf">Kendisi 1940’larda IV. Enternasyonal’e bağlı Sosyalist Gençlik Birliği (YPSL) üyesi olan Irving Kristol, Troçkist geçmişine ilişkin anılarında (<span class="char-style-override-13">Memoris of a Trotskyist</span>) entelektüel gelişim çizgisini, “haklı gerekçeler” ve zorunluluklar eşliğinde anlatıyor.</p>

      <p class="paragraf">“Lise yıllarında Brooklyn’de yaşayan ve yoksul bir ailenin çocuğu olan Kristol, çevresindeki herkesin aynı durumda olduğunu anlatıyor. Troçkist geçmişinden bir gençlik aşkı olarak bahseden Kristol, daha sonraki yıllarda ortaya çıkan öğrenci aktivizminin artık kendisini sıktığını söylüyor. Kristol, bunun gerçekte siyasi değil, psikolojik bir fenomen olduğunu vurgulama ihtiyacı duyuyor.” (Gamze Erbil, “Emperyalist Pragmatizm”, <span class="char-style-override-13">Neo-Con / Yeni Muhafazakârlık; Temel Belgeler ve Eleştiriler</span> [içinde], s. 31)</p>

      <p class="paragraf">Francis Fukuyama ise, birinci kuşak Neo-Con’ların sosyal konumunu, siyasal ve entelektüel geçmişini ise şöyle anlatıyor:</p>

      <p class="paragraf">“Tüm bu isimler işçi sınıfından ve göçmen ailelerden geliyorlardı ve Columbia ile Harvard gibi seçkin üniversitelerin kapıları onlara çoğunlukla kapalı olduğu için alt ve orta sınıf ailelerin çocuklarının okuduğu Şehir Üniversitesi New York City College’e (CCNY) gidiyorlardı. O dönem, tıpkı bugün gibi, dünya politikasındaki en bunalımlı dönemlerden biriydi. CCNY grubu tamamen politikti ve sol görüşlü politikalara bağlıydı. CCNY kafeteryasında Troçkist olan Oda-1 ile Stalinci olan Oda-2’nin hikâyesi ve Irving Kristol’ün başlangıçta Oda-1’le olan ilişkisi artık herkesçe biliniyor.” (Francis Fukuyama, a.g.e., s. 27)</p>

      <p class="paragraf">Fukuyama, New York City College grubu ve diğer ilk kuşak yeni muhafazakârların başlangıçta Troçkist ya da anti-Sovyet çizgideki solculardan oluşmasının tesadüf olmadığını belirtiyor. Anti-Sovyet propagandanın ağır etkisinin ve Stalin eleştirilerinin Amerikan sol entelektüellerinin Troçki’nin etkisine girmesinde önemli bir etken olduğunu ileri süren Fukuyama, şunları söylüyor:</p>

      <p class="paragraf">“Hayal kırıklığına uğramış Sol’un komünizm (Sovyet -m.y.) karşıtlığı, geleneksel Amerikan Sağı’nın anti-komünistliğinden hayli farklıdır. Amerikan Sağı, ateist, düşman bir dış güçle bağlantılı ve kapalı bir piyasa olduğu için komünizme karşı çıkıyordu. Anti-Komünist Sol (Sovyet karşıtı sol -m.y.) ise tersine komünizmin sosyal ve ekonomik amaçlarını destekliyordu. (...) Bir sonraki nesil boyunca bu grubun üyelerinin birçoğu iş yaşamının temelini oluşturacaktı.</p>

      <p class="paragraf">İkinci Dünya Savaşı’na kadar CCNY grubunun neredeyse tamamının Marksizm’den ayrılmış olmasına rağmen, her birinin sağ kanada geçişlerinin zamanlaması ve mesafesi değişmektedir: Irving Kristol en sağa gitmişti, Irving Howe sağın gerisinde durmuş; Bell, Glazer, Lipset ve Moynihan bu ikisinin arasında bir yerde kalmışlardı.” (Fukuyama, a.g.e., s. 28)</p>

      <p class="paragraf">New York’un 1940’ların sonları ve 1950’lerin başlarındaki kapalı entelektüel yaşamının <span class="char-style-override-13">Partisan Review</span> ve <span class="char-style-override-13">Commentary</span> gibi dergilerin etrafında toplandığını belirten Fukuyama, aynı dönemde başlayan soğuk savaş politikaları ve McCarthyzm’in adı geçen dergilerin çevresindeki yeni muhafazakâr hareketin oluşumunda etkili olduğunu da vurguluyor.</p>

      <p class="paragraf">İdeolojik donanımı ve entelektüel yetenekleri sınırlı, siyasal bakımdan ise faşizan sayılabilecek G. W. Bush’un devlet başkanlığı döneminde Amerikan politikasına hakim olanlar, Hıristiyan köktenciler değil, kökleri işte bu New York City College’e uzanan yeni muhafazakâr hareketti. Bu dönemde sağ, muhafazakâr, Hıristiyan demokrat ve köktendincilerin bulunduğu siyasal yelpazenin neredeyse tamamını Neo-Con hareket kapsıyordu. Daha doğrusu üzerinde çok etkiliydi.</p>

      <p class="paragraf">Yeni muhafazakârların Amerika’nın entelektüel, ideolojik ve siyasal yaşamı üzerindeki bu etkisi, inişli çıkışlı bir seyir izlese de (Jimmy Carter, Bill Clinton ve Barack Obama gibi Demokrat Partili başkanların dönemleri de dahil) 1960’lardan 2010’lar dünyasına kadar uzanacaktı. Bu etki kimi zaman, özellikle ABD emperyalizminin iç ve dış politik ihtiyaçlarına göre, belirleyici bir güce dönüşecekti.</p>

      <p class="paragraf">Çünkü yeni muhafazakârlar, esas olarak aydınlar, gazeteciler, akademisyenler, yayıncılar, bürokratlar ve yer yer de işadamları gibi toplumun merkezindeki karar verici kesimler ve kamuoyu yapıcıları arasında yayılmış ve örgütlenmişti. Amerikan basınında, think-tank kuruluşlarında (vakıf, enstitü), akademik çevrelerde ve çeşitli siyasal oluşumlarda (dernekler vb.) ciddi bir etki ve örgütlenme ağına sahip olan Neo-Con’lar, eğilim oluşturan ve ideolok üretim yapan bir konumdaydı. “Karar vericiler” üzerinde çok etkiliydi.</p>

      <p class="paragraf">Neo-Con’ların örgütlü olduğu tanınmış bazı vakıf, enstitü ve medya kuruluşları şöyle sıralanabilir: <span class="char-style-override-13">National Review</span>, <span class="char-style-override-13">Commentary</span>, <span class="char-style-override-13">The Weekly Standard</span>, <span class="char-style-override-13">Wall Street Journal</span>, <span class="char-style-override-13">Fox News</span>, <span class="char-style-override-13">The New Republic</span>; Hudson Institute, American Enterprise Institute, The Heritage Foundation, Project for New American Century.</p>

      <p class="paragraf">Bunlardan <span class="char-style-override-13">Commentary</span> dergisi Yahudi sermaye çevrelerinin dünyaca ünlü ve en etkili yayın organı olarak biliniyor. <span class="char-style-override-13">The Weekly Standard</span> dergisinin başında da Neo-Con’ların günümüzdeki beyinlerinden Dr. William Kristol bulunuyor. Soğuk savaş dönemi ve hemen sonrasında Amerikan politikalarının üretildiği en etkin düşünce kuruluşları olan Hudson Institute ve American Enterprise Institute, günümüzde de (2013) bu güçlerini ve etkinliklerini koruyorlar. Yeni muhafazakârların etkin olduğu vakıflardan The Heritage Foundation ise, halen önemli bir politika üretim merkezi olarak dikkat çekiyor.</p>

      <p class="paragraf">Yeni muhafazakârların günümüzdeki en önemli örgütsel varlığı, felsefi ve siyasal görüşlerinin strateji diline aktarıldığı, dahası 21. yüzyılda ABD’nin küresel siyasetlerine yön vereceği belirtilen, “Project For New American Century” yani “Yeni Amerikan Yüzyılı Projesi” isimli ünlü rapordan geliyor. Raporun başlığının baş harfleri olan “PNAC” aynı zamanda bu grubun en önemli örgütlenme platformlarından birinin ismini de oluşturuyor.</p>

      <p class="paragraf">Bu hareketin ideolojik temelleri, yukarıda da değindiğim gibi esas olarak 60’lı yıllarda New York’ta akademisyen ve gazeteci entelektüeller tarafından atıldı. <span class="char-style-override-13">The Weekly Standard</span> dergisinin genel yayın yönetmeni William Kristol’un babası Irving Kristol, yukarıda da işaret edildiği gibi yeni muhafazakârların ilk kuşak liderlerinden biriydi. <span class="char-style-override-13">The Public Interest</span> isimli dergiyi çıkararak yeni muhafazakâr düşüncenin yayılmasında etkin rol oynayan baba Kristol, çevresindeki birçok önemli ismi de kendisinin üyesi olduğu American Enterprise Institute’ye (Amerikan Girişim Enstitüsü) yerleştirdi. Kristol böylece, bugüne kadar uzanan örgütlenmenin de temellerini atacaktı.</p>

      <p class="paragraf">“CCNY (New York City College) grubunun komünizm karşıtlığıyla 1965 yılında Irving Kristol ve Daniel Bell (kısa süre sonra eş editör olarak yerine Nathan Glazer geçecekti) tarafından kurulan <span class="char-style-override-13">Public Interest</span> dergisinden doğan ikinci önemli Neo-Con düşünce akımı arasında hatırı sayılır bir bağ vardır. 1960’ların sonlarında Amerikan politikaları çarpıcı biçimde değişmişti; insan hakları hareketi ve Vietnam Savaşı’nın sonucu olarak 1930’ların eski komünistleri ile her yanı saran Sol’un yerini, en azından geçici süreliğine, Tom Hayden’ın Yeni Solu ve Demokratik Toplum Taraftarı Öğrenciler almıştı. Bu ayrıca büyük ölçekli sosyal mühendisliğin ABD hükümeti tarafından Lyndon Johnson’un Yoksullukla Mücadele ve Büyük Toplum programları şeklinde yeniden canlandırıldığı bir dönemdi. Bell, Glazer ve Lipset gibi isimler çoktan üniversitelerdeki yerlerini almışlar ve kendilerini yeni bir radikal öğrenci neslinin karşısında bulmuşlardı.” (Francis Fukuyama, a.g.e., s. 29)</p>

      <p class="paragraf"><span>Sadece Amerika’da değil, Batı’nın tamamında ve dünyanın diğer bütün ülkelerinde sol ve sağ arasında büyük bir ideolojik savaş yürüyordu. İkinci Dünya Savaşı’ndan sonra dev bir sosyalist blokun ortaya çıkması, sömürgeciliğe karşı verilen ulusal kurtuluş mücadeleleri, Çin Devrimi, Vietnam Savaşı vb. gelişmeler, zaten felsefe ve akademi temelli bir akım olan sosyalizmi yükselişe geçirmiş, daha da önemlisi ideolojik, entelektüel ve ahlaki inisiyatifin sola geçmesine neden olmuştu.</span></p>

      <p class="paragraf">ABD ve Batı, bu yükselişe soğuk savaşı başlatarak karşı koymaya çalışıyordu. Bu savaş, deyim uygunsa bir “içsavaş” şeklinde geliyordu. Çünkü bu savaşın asıl alanları Batı’nın kendi topraklarında, sınırlarının içindeydi. Dolayısıyla en şiddetli çatışmaların olduğu cephelerinden biri de kültür alanıydı.</p>

      <p class="paragraf"></p>

      <p class="ARA2" xml:lang="en-GB">2.2.A- <span class="char-style-override-12">The Public Interest</span> dergisi</p>

      <p class="paragraf">Büyük kitleler halinde solun etkisi altına giren ve yenilikçi sosyal çalışmaları destekleyen dönemin öğrenci kuşağı, Amerikan üniversitelerini kapitalizmin ve emperyalizmin hizmetçisi olmakla suçluyordu. Bu duruma/olguya işaret eden Francis Fukuyama, ilginç bir yaklaşımla Neo-Con düşünceyi şekillendiren “ilk savaşın”, yani ideolojik ve siyasal tartışmanın 1930’lu ve 1940’lı yıllarda “Stalincilerle”, ikincisinin ise yeni sol ve onun 1960’larda doğurduğu “karşı kültürle” yapılan kavga olduğunu belirtiyor. Bu tespitin her bakımdan, özellikle solun tarihi açısından önemli olduğunu düşünüyoruz.</p>

      <p class="paragraf">“İkinci savaşın” ise hem iç hem de dış politika boyutlarının da olduğunu belirten Fukuyama, “Vietnam Savaşı muhalefeti; Havana, Hanoi, Pekin ve Managua’daki komünist veya Marksist rejimlere yakınlık duyan bir Amerikan solcuları nesli yarattı” diyor. Fukuyama, ikinci savaşın bu solcu kuşağa karşı verildiğini söylüyor.</p>

      <p class="paragraf">İşte Fukuyama’nın sözünü ettiği bu savaşlardan özellikle ikincisini Irving Kristol ve arkadaşlarının 1965’te çıkardığı <span class="char-style-override-13">The Public Interest</span> dergisi yürütmüştü. <span class="char-style-override-13">The Public Interest</span> çevresinin, solun küresel ölçekte yükseldiği, ideolojik ve entelektüel inisiyatifi ele geçirdiği bir dönemde bu tartışmada tutunmaları ve pozisyonlarını korumaları büyük ölçüde kendilerinin de sol kültürden gelmelerinden kaynaklanıyordu. Çünkü kavga ettikleri akımı içeriden tanıyor ve temel tezlerini biliyorlardı.</p>

      <p class="paragraf">Irving Kristol öncülüğünde çıkarılan dergi, yeni muhafazakâr hareketin entelektüel temellerinin atılmasında ve siyasal tezlerinin geliştirilmesinde önemli bir rol oynadı. Fukuyama <span class="char-style-override-13">The Public Interest</span> dergisinin Neo-Con hareketteki yerini ve önemini şöyle anlatıyor:</p>

      <p class="paragraf"><span>“</span><span class="char-style-override-13">The Public Interest</span><span>, (Irving) Kristol ve (Daniel) Bell tarafından tamamıyla gündemin iç politika kısmını, çoğu kez olumlu olsa da, eleştirel bir gözle izlemek için kurulmuştu. Bu dergi, akademisyenler, sosyal bilimciler ve aralarında Glazer, Moynihan, James Q. Wilson, Glenn Loury, Charles Murray, Stephan ve Abigail Thernstrom’un da olduğu beyin takımı entelektüellerden oluşan bir kuşağa ev sahipliği yaptı. Bu yazarlar Büyük Toplum Projesi’ni (sosyalizm gibi büyük anlatılar, kurtuluş ideolojileri -m.y.) eleştirdiler; bu da 1980’ler ve 1990’ların sosyal politikasında daha sonra sağ akıma geçiş için entelektüel temeli hazırladı.” (Francis Fukuyama, a.g.e., s. 30)</span></p>

      <p class="paragraf">Zamanla etkinliğini arttırarak Amerikan eliti üzerinde varlığını hissettiren bu akımın taşıyıcıları, Irving Kristol tarafından “yeni sınıf” olarak adlandırılıyordu. Bu yeni sınıfı bilimadamları, gazeteciler, öğretmenler, eğitimci bürokratlar, avukatlar, iletişim kurumlarındaki yöneticiler, sosyal yardım uzmanları, kamudaki doktorlar, şehirciler, yönetici bürokratlar, vakıf çalışanları/uzmanları gibi neredeyse tamamı “beyaz yakalı” olan meslek grupları oluşturuyordu. Toplumu yönetme konusunda deneyimli olan bu sınıf için söylenen, “onlar medyayı denetlemiyorlar, medyanın kendisini oluşturuyorlar” sözü, bu ekibin yayılımını, gücünü ve yarattığı etkinin derinliğini gösteriyordu.</p>

      <p class="paragraf">Irving Kristol, kuşkusuz New York City College grubunun lideriydi ve sonraki yıllarda yeni muhafazakâr çevrenin görece örgütlü bir “hareket” haline getirilmesinde, Leo Strauss ve Albert Wohlsteeter gibi isimlerle buluşturulmasında belirleyici rol oynayan isimdi. Kristol, yeni muhafazakâr hareketin ayırt edici yanının dış politikaya ilişkin görüşleri olduğunu belirterek şu değerlendirmeyi yapıyor:</p>

      <p class="paragraf">“Birincisi, yurtseverlik hem özel hem de kamusal kurumlar tarafından teşvik edilmesi gereken doğal ve sağlıklı bir duygudur. Özellikle de göçmenlerden oluşan bir ulus olduğumuz için, bu güçlü bir Amerikan duygusudur. İkincisi, dünya devleti korkunç bir fikirdir. Çünkü o bir dünya tiranlığına yol açabilir. Bir dünya devletini çağrıştıran uluslararası kuruluşlara en derin kuşkuyla bakılmalıdır. Üçüncüsü, devlet adamları her şeyden önce dostlarını düşmanlarından ayırma yeteneğine sahip olmalıdır. (...)</p>

      <p class="paragraf"><span>Geçmişteki Sovyetler Birliği ve bugünkü Amerika Birleşik Devletleri gibi ideolojik kimlikli büyük uluslar, kaçınılmaz biçimde maddi çıkarlarının yan sıra ideolojik çıkarlara da sahiptir. Olağanüstü durumlar dışında Amerika Birleşik Devletleri mümkün olan her durumda, demokratik olmayan iç ve dış güçlerin saldırısına uğrayan demokratik bir ülkeyi savunma zorunluluğunu hissedecektir.” (Irving Kristol, a.g.e., s. 71)</span></p>

      <p class="paragraf">Bütün dünyada entelektüel hayat ve siyaset üzerinde sol rüzgârların estiği ve bu rüzgârın yer yer fırtınaya dönüştüğü 1960’lı ve 70’li yıllardan sonra ortaya çıkan bu gelişme, “yeni muhafazakârlar” olgusu önemlidir. Çünkü, yeni oluşan bu “son derece yetenekli entelektüel sınıf” sermayenin sola karşı başlatmaya hazırlandığı yeni küresel saldırı için düşünsel bir zemin hazırladığı gibi, toplumsal eşitsizliklerin normal, doğal ve meşru sayılması için toplumun geniş kesimlerini ikna etmekte zorlanan tekelci sermayenin yardımına da tam zamanında yetişmişti.</p>

      <p class="paragraf">Bu nedenle, yeni muhafazakâr düşüncenin en önemli savunucusu olan <span class="char-style-override-13">The Weekly Standard</span> dergisinin yeni genel yayın yönetmeni ve Irving Kristol’ün oğlu Dr. William Kristol, Neo-Con hareketi, “Çağdaş liberalizmin yarattığı hüsran karşısında entelektüel ortam ve üniversite dünyasından çıkan bir düşünce akımı” olarak tanımlayacaktı.</p>

      <p class="paragraf"></p>

      <p class="ARA2" xml:lang="en-GB">2.3- Neo-Con’ların “kurucu babası”Leo Strauss konusuna giriş</p>

      <p class="paragraf">Yeni muhafazakâr akımın felsefi temellerinin atılmasında ABD’li akademisyen Prof. Dr. Leo Strauss (1899-1973) çok önemli bir rol oynamıştı. Öyle ki, ABD’nin (özellikle Cumhuriyetçi iktidarların) 1960’lardan sonra izlediği iç ve dış politikaların felsefi arka planının esas olarak Leo Strauss’un öğretilerine ve bu öğretilerin yorumlarına dayandığını ileri sürmek abartılı bir değerlendirme olmayacaktır.</p>

      <p class="paragraf">Leo Strauss, Nazilerin yükselişi döneminde Almanya’yı terk ederek ABD’ye yerleşen Yahudi kökenli bir siyaset kuramcısıydı. Ernst Cassier’den ders alan, Kudüs’te ve New York’ta siyaset felsefesi dersleri veren Strauss, akademik çevrelerde önemli bir modernizm ve aydınlanma karşıtı olarak tanındı.</p>

      <p class="paragraf">Bu kitabın bir sonraki bölümünde (3. Bölüm) Strauss’un felsefi görüşlerini daha ayrıntılı şekilde inceleyeceğiz. Ancak, konunun akışı bakımından bu bölümde de Strauss hakkında yoğunlaştırılmış bir ön değerlendirme yapmak gerekiyor.</p>

      <p class="paragraf">Antikçağ felsefesi ve Platon uzmanı olan Strauss, modernitenin ahlaki değerleri ve erdemi reddettiğini ileri sürer. Bu nedenle modernitenin ürünü olan rejimlerin kaçınılmaz olarak tiranlıkla (diktatörlük) sonuçlandığı görüşü, Strauss’un siyasal ve felsefi görüşlerinin de temelini oluşturur. Siyasal rejimlerin insanları biçimlendirdiğini belirten Strauss, dünyada iyi ve kötü rejimlerin bulunduğunu, iyi rejimlerin görevinin kötülere karşı mücadele etmek olduğunu ileri sürer. Amerikan rejiminin ise var olan kötüler içinde en az kötü olanı temsil ettiğini iddia eder.</p>

      <p class="paragraf">Strauss, 1953’te Chicago Üniversitesi yayınlarından çıkan <span class="char-style-override-13">Doğal Hak ve Tarih</span> adlı ünlü eserinde, Epikuros’un birey ve toplum yaşamını belirlediğini ileri sürdüğü “apolitik hazcılık” ile “politik hazcılık” arasında yaptığı ayrıma dikkat çeker. Bu ayrımdan hareketle Hobbes’un “doğal haklar” ve sivil toplum gibi konulardaki görüşlerini tartışır.</p>

      <p class="paragraf">Strauss, çalışmasında, “meşru rejimler” ve “en iyi rejimler” ayrımı da yaparak şunları söylüyor:</p>

      <p class="paragraf">“Klasik siyaset felsefesi, en iyi rejimle meşru rejimler arasında bir ayrım olduğunu kabul etmektedir. Dolayısıyla klasik siyaset felsefesine göre, geniş bir meşru rejimler yelpazesi bulunmaktadır; yani, belli koşullarda hangi rejimin meşru olduğu o koşullara göre değişir. Buna karşılık, tabii kamu hukuku okulu, gerçekleştirilmesi her koşulda mümkün olan iyi sosyal düzenin arayışı içindedir.” (Leo Strauss, “Doğal Hak ve Tarih”, çev. Ozan Erözden. <span class="char-style-override-13">Devlet Kuramı</span>, derleyen Cemal Bali Akal, Dost Kitabevi Yayınları [içinde], Ankara, Temmuz 2000, s. 285)</p>

      <p class="paragraf">Strauss, bu uzun makalesinde (ya da kısa kitabında) Hobbes’un görüşlerini değerlendirirken; sivil toplumun ve işlevinin baştan sona yeniden tanımlanması gerektiğini de belirtiyor.</p>

      <p class="paragraf">Aşağıladığı liberal demokrasiyi son çözümlemede komünizme ve faşizme tercih ettiği ileri sürülen, totaliter ideolojilere karşı olduğu belirtilen Strauss, gerçekte faşizan bir post-modern gericiliğin ve yeni bir totaliter ideolojinin de temellerini atıyordu. Neo-Con akımın ikinci kuşak lider ve teorisyenleri içinde yer alan, fakat George W. Bush iktidarının son döneminde bu hareketten ayrıldığını ilan eden Francis Fukuyama, Strauss’un görüşlerinin odağında yer alan bu anlayışı şöyle özetliyor:</p>

      <p class="paragraf">“Eserlerinin çoğu, Batı felsefesinin rasyonalist (akılcı) geleneğini içten yıkıp modernliği kendi inançları ve kurumları için kullanacağı derin bir felsefi temelden yoksun bırakmış olan Nietzsche ve Heidegger’e verilen karşılık olarak görülebilir. Buna ek olarak bütün yaşamı boyunca, ilahi vahiy ile iyi yaşamın doğası hakkındaki siyaset üstü savların, politik felsefeden Avrupa Aydınlanma döneminin düşündüğü kadar kolaylıkla soyutlanamayacağını öne süren ‘teolojik-politik sorunla’ uğraşmıştı.” (Francis Fukuyama, a.g.e., s. 33)</p>

      <p class="paragraf">Strauss’un Marx ve Lenin’in ortaya koyduğu anlamda bir doktrin üretemediğini de belirten Fukuyama, “Onun yazdıklarından kamu politikası analizine benzeyen herhangi bir şey çıkarmak son derece güçtür” diyor. Fukuyama şöyle devam ediyor:</p>

      <p class="paragraf">“Strauss’un çağdaş bağıntıcılığa verdiği karşılık, eski düşünürlerin özenle okunmasıyla modern çağ öncesi felsefi düşünme biçimlerini yeniden canlandırmak ve özellikle de klasik dönem politik filozofların doğanın mantıklı bir açıklamasını bulmaya ve onun politik yaşamla ilişkisini anlamaya yönelik çabalarına karşı bir takdir duygusu yaratmak olmuştu. Bu yüzden eserleri, dogmatik yazılardan ziyade Platon, Thukydides, Farabi, Maimonides, Makyavelli, Hobbes ve diğer filozoflar üzerine uzun ve ağır denemelerdir.” (Francis Fukuyama, a.g.e., s. 33)</p>

      <p class="paragraf">Çoğunlukla Chicago Üniversitesi’nde ders veren Strauss, Yahudi soykırımının liberalizm, demokrasi ve modern toplumun bir sonucu olduğunu da iddia ediyor. Liberal demokrasiyi güçsüz olduğu ve diktatörlüklere zemin hazırladığı için eleştiren, dahası aşağılayan Strauss, toplumun merkezinde bir seçkinler grubunun (bir tür eğitimli/aydınlanmış yönetici sınıfın) bulunması gerektiğini savunuyor.</p>

      <p class="paragraf">Felsefi bakımdan “modernlik krizi”nin Batı’nın kendine güvenini yıkacağından endişe duyan Strauss, sanılanın aksine öğrencilerine bir “kamu politikası” ilkeleri değil, yeni muhafazakârlığın teorik arka planını da oluşturacak bir siyaset felsefesi ve kuramı bırakmıştı. Örneğin siyaset bilimci Mark Lilla, Ekim 2004’te New York’ta yayımlanan, <span class="char-style-override-13">Leo Strauss; The European</span> (Leo Strauus; Bir Avrupalı) başlıklı çalışmasında, Strauss’un, felsefi düşüncelerinin politikleşmesini önlemek için şahsen çaba harcadığını ileri sürerek, buna karşılık ikinci, üçüncü ve dördüncü kuşak öğrencilerinin onun öğretilerini “bir ilmihal olarak” gördüklerini ve bu yaklaşımdan yola çıkarak siyasal bir hareket inşa ettiklerini belirtiyor.</p>

      <p class="paragraf">“Lilla’ya göre bu kişiler, Strauss’un düşüncelerini politikleştirmeye ve bunları belirli çağdaş kamu politikası formülleriyle ilişkilendirmeye başlamışlardı. Strauss’un öğrencilerinden ikisi bu geçişte kilit rol oynamıştı; Claremontlu Harry Jaffa ile Lilla’nın ifadeleriyle Straussçuluğun sırasıyla ‘Sousacu’ ve ‘Wagnerci’ kanatlarını geliştirmiş olan Allan Bloom. Jaffa, Jefferson’ın Bağımsızlık Bildirisi’nde doğal haktan bahsetmesinden oldukça faydalanarak Amerikan yönetimini klasik doğa kanunu geleneğiyle ilişkilendirmişti. Öğrencileri, Birleşik Devletler’i Platon ve Aristo’dan gelen felsefi geleneğin en yüce örneği olarak görüyorlar, böylece Strauss’un felsefi görüşlerini Amerikan milliyetçiliğiyle birleştiriyorlardı.” (Francis Fukuyama, a.g.e., s. 34)</p>

      <p class="paragraf">Strauss ise, politikada birinci ve belirleyici unsurun “biz” ile “onlar” arasındaki ayrım olduğuna inanıyordu. Politik bir düzenin ayakta durabilmesinin, ancak bir dış düşmana karşı birlikte hareket etme ruhunun oluşturulmasıyla mümkün olabileceğini ileri sürüyordu. İsrail konusunda da çok hassas olan Strauss, bu devletin Yahudilerin yok edilmesine engel olduğunu ve dolayısıyla ırkçı bir yapıda olamayacağı görüşünü şiddetle savunuyordu.</p>

      <p class="paragraf">Yaşadığı dönemde Strauss, Yahudi düşmanlığı nedeniyle üniversitelerden dışlanan ve çeşitli zorluklarla karşılaşan öğrencilerini basına, think-tank kuruluşlarına ve kamu hizmetlerine yöneltmişti. O nedenle, bugün bile (Eylül 2013) sadece basın, think-tank kuruluşları, enstitüler ve çeşitli siyasal örgütlenmeler üzerinde değil, Amerikan anayasacıları içinde bile Straussçu düşünce neredeyse hâkim durumdadır.</p>

      <p class="paragraf"></p>

      <p class="ARA2" xml:lang="en-GB">2.4- Neo-Con strateji ve dış politikanın kurucusu; Wohlstetter</p>

      <p class="paragraf">Yeni muhafazakârların ideolojik atası sayılabilecek ikinci isim ise Albert Wohlstetter’di. Akademi kökenli bir askeri stratejist ve matematikçi olan Wohlstetter (1913-1997) Sovyetler Birliği ile girilen tarihin en kapsamlı ve zorlayıcı askeri yarışı, “Yıldız Savaşları” projesinin de fikir babasıydı. Popüler dilde “Yıldızlar Savaşı” olarak bilinen bu anti-füze korunma sisteminin tam ismi “Stratejik Savunma Girişimi” diye kayıtlara geçecekti.</p>

      <p class="paragraf">Prof. Dr. Albert Wohlstetter, iki sistem (kapitalizm ve sosyalizm) arasında karşılıklı denge yerine Sovyetler Birliği’nin altından kalkamayacağını düşündüğü stratejik bir askeri rekabet öneriyordu. Anti-Balistik Antlaşmalar’ın (ABM) gereksiz olduğunu düşünüyordu. Çünkü, ona göre bu tip antlaşmalar, ABD’nin askeri ve teknolojik anlamda ilerlemesine engel oluyordu. Bu antlaşmalar ABD savunma sistemlerinin gelişmesini engelliyordu.</p>

      <p class="paragraf">Rand Corporation’da araştırmacı olarak çalışan ve Pentagon’a danışmanlık da yapan Albert Wohlstetter, Türkiye’de de görevlendirilen birçok CIA ajanının hocalığını yapmıştı. CIA Ortadoğu istasyon şeflerinden Paul Henze (1924-2011) ve 19 Ocak 1969’da ziyaret ettiği ODTÜ’de devrimci öğrenciler tarafından arabası yakılan ABD’nin Ankara büyükelçisi Robert Commer (1922-2000) bunlardan birkaçıydı. Daha önce Vietnam’da görev yapan Commer, katliamlardaki rolü nedeniyle “Kasap” lakabıyla anılıyordu.</p>

      <p class="paragraf">Fukuyama, Wohlstetter’in Rand Corporation’da çalıştığı dönem ve nükleer caydırıcılık konusundaki görüşleri hakkında şunları yazıyor:</p>

      <p class="paragraf">“Wohlstetter, Rand Corporation’ın 1950’lerdeki görkemli yıllarında burada çalışmış, daha sonra Chicago Üniversitesi’nde ders vermiş matematiksel düşünen bir mantıkçıydı. Meslek yaşamının belirleyici işareti, iki ana konu üzerinde çok uzun zamandır duyduğu ilgi olmuştu. İlki, genişletilmiş caydırıcılık yöntemiydi. Wohlstetter, soğuk savaş günlerinde Fransız General Pierre Galois gibi strateji uzmanları tarafından ortaya atılan, en az miktardaki bir nükleer caydırıcının ucuz ve etkili bir ulusal savunma biçimi olacağı yönündeki inanca karşı çıkmıştı.</p>

      <p class="paragraf">Wohlstetter genel politika çevrelerinde en çok, Sovyetler Birliği’nin sınırlarının etrafındaki orta menzilli ABD nükleer bombardıman uçaklarının önleyici saldırıya karşı savunmasızlıklarını göstermiş, 1954 tarihli Rand Corporation’ın baskın tarzındaki müdahaleleri bombalama esaslı teori çalışmasıyla tanınıyordu.” (Francis Fukuyama, a.g.e., s. 42)</p>

      <p class="paragraf">Paul Wolfowitz, Richard Perle, Zalmay Halilzad ve George W. Bush yönetiminde görev yapan ve çeşitli alanlarda sorumluluk alan çok sayıda Neo-Con’un hocası olan Wohlstetter’in bu teorisi, nükleer bir caydırıcıya sahip olunmasının tek başına yeterli olmadığı varsayımına dayanıyordu. Ülkeler, nükleer ilk saldırı / ilk vuruş durumundaki savunma kapasiteleriyle birlikte değerlendirilmeliydi. Wohlstetter’in bu görüşü, soğuk savaş dönemi caydırma teorisinin en önemli maddesi olan ilk darbe / ikinci darbe kavramını ortaya koyacaktı.</p>

      <p class="paragraf">ABD’de 1960’lı yılların sonunda gerçek bir yeni muhafazakâr okul şekillenmeye ve örgütlenmeye başlamıştı. Örneğin, Washington eyaleti senatörü Henry Jackson (1912-1983) 1970’li yıllarda nükleer silahsızlanma antlaşmalarını sürekli eleştiriyordu. Bu dönem, aynı zamanda, entelektüel ortamda ve akademik çevrelerde iyi yetişmiş, stratejik konularla ilgilenen, analiz yeteneğini geliştirmeye çalışan yeni muhafazakâr bir kuşağın da ortaya çıktığı yıllardır.</p>

      <p class="paragraf">Perle, Kristol ve Wolfowitz iki sistem arasındaki yumuşama (detant) politikalarına karşı çıkıyordu. Bu üç isim, Reagan yönetiminin detant karşıtı Dışişleri Bakanlığı yöneticileriyle birlikte çalışmaya başlamışlardı. Bu kişilerin stratejik konulardaki hocaları ise Albert Wohlstetter’di. Askeri strateji uzmanı Wohlstetter, “karşılıklı yok etme” denilen ve bu özelliğiyle nükleer bir savaştan caydırma sağlayan geleneksel doktrinin sorgulanmasını sağlayan kişiydi.</p>

      <p class="paragraf">Bu teori, her iki blokun da birbirine geri dönüşü imkânsız zararlar verebilecek, dahası gezegenin geleceğini tehlikeye atabilecek bir nükleer silah kapasitesine ulaşmış olmaları nedeniyle savaştan kaçınacakları varsayımına dayanıyordu. Eldeki verilere göre güçlü bir varsayımdı bu. Nitekim, ABD ile SSCB arasındaki Küba krizi sırasında test de edilmişti. Böyle bir savaşın insanlığa vereceği telafisi imkânsız zararlardan başka, aklı başındaki hiçbir ülke yöneticisi böyle bir karşılıklı intiharı göze alamazdı.</p>

      <p class="paragraf">Ne var ki, Wohlstetter tam da bu politikanın esasına karşı çıkıyor, Sovyetler Birliği’yle “yapay” bir dengenin oluşmasına yol açtığını öne sürdüğü detant anlayışının ABD’nin teknolojik yaratıcılığını ve gelişmesini engellediğini öne sürüyordu. Nükleer silahların Moskova ile birlikte denetlenmesine de karşı çıkan Wohlstetter, “kademeli bir caydırma” politikası izlenerek gerektiğinde taktik nükleer silahlar ve hedefi şaşmadan vurabilecek ileri teknoloji ürünü “akıllı bombalar” kullanılarak, düşmanın askeri tesislerini yok edecek “sınırlı savaşlar” öneriyordu.</p>

      <p class="paragraf">Fukuyama, Wohlstetter’in Neo-Con hareketle ilgisi hakkında şu önemli değerlendirmeyi yapıyor:</p>

      <p class="paragraf"><span>“Albert Wohlstetter’in kendisini Neo-Con olarak görüp görmediği belli değildir. Ama Sovyetler Birliği tarafından yöneltilen tehdit hakkındaki karamsar görüşü nedeniyle o ve öğrencileri az çok belli etmeden bu hareketle birleşmişlerdir. Sovyetler Birliği’ni caydırmak için Karşılıklı Güvenli Yok Etme Doktrini’nin (MAD) yeterli olacağına dair 1960’lı ve 1970’li yıllarda alınan bilgileri kabul etmiyordu. (...)</span></p>

      <p class="paragraf">Wohlstetter bu yüzden ilk Neo-Con’ların Sovyetler Birliği’ne karşı düşmanca görüşlerini ve bu kişilerle Strauss öğrencilerinin de rejimlerin dış politika için önemli oldukları inancını paylaşıyordu. (...)</p>

      <p class="paragraf">O ve öğrencileri böylece, geniş ve genel bir Neo-Con düşünceler kümesinin belirli dış politika tercihlerine dönüştürülmesinde çok önemli bir rol oynadılar.” (Francis Fukuyama, a.g.e., s. 43-45)</p>

      <p class="paragraf"><span>Konuyu bağlarken önemli bir magazin notu da düşelim: Wohlstetter, George W. Bush yönetiminde Ulusal Güvenlik Danışmanlığı da yapan, Neo-Con ekibin önemli ismi, Richard Perle’nin de kayınpederiydi. (Çok ilginç akrabalık bağları da olan ve bir tür büyük aile gibi hareket eden Neo-Con klanı, ilerideki bölümlerde daha ayrıntılı olarak ele alacağız.)</span></p>

      <p class="paragraf">Sovyet karşıtı radikal tutumu, komploculuğa kayan teorileri ve önerdiği “şahin” politikalar nedeniyle “Karanlıklar Prensi” diye anılan; Reagan yönetiminde de savunma bakan yardımcısı olarak görev yapan Prof. Perle, 2001-2004 yılları arasında da Savunma Politikaları Kurulu Danışma Komitesi başkanlığı yaptı. Perle bir arka plan, başka bir deyimle “mutfak” adamıydı.</p>

      <p class="paragraf"></p>

      <p class="ARA2" xml:lang="en-GB">2.5- Allan Bloom ve“Amerikan Aklının Tutulması”</p>

      <p class="paragraf">Neo-Con hareketin ikinci kuşak liderlerinden sayılan, Straussçu düşüncenin siyaset diline ve alanına aktarılmasına öncülük eden isim ise, Wohlstetter’in de Chicago Üniversitesi’nden öğrencisi olan Allan Bloom’dur. Bloom, 1987 yılında yayımlanan <span class="char-style-override-13">The Closing of the American Mind</span> (Amerikan Aklının Tükenişi/Tutulması) adlı ünlü kitabında, “modernite krizi” diye tanımladığı durumun Amerikan siyasal ve sosyal yaşamındaki “parçalayıcı” sonuçlarını tartışıyor. Bloom, “politically correct” yani “siyaseten doğrucu” anlayışa sert şekilde karşı çıkıyor.</p>

      <p class="paragraf">Leo Strauss’un öğrencisi olan ve Neo-Con hareketin üssü Chicago Üniversitesi’nde öğretim üyeliği yapan Allan Bloom (1930-1992), kitabında rock müzikten edebiyata, cinsel özgürlükten popüler kültüre uzanan geniş bir alandaki sıradanlığın Amerikan entelektüel birikimini ve yaşam tarzını tehdit ettiğini söylüyor. Çözüm olarak ise, Amerika’nın yeniden köklerine, temel değerlerine ve kurucu ilkelerine dönmesi gerektiği görüşünü savunuyor.</p>

      <p class="paragraf"><span>“Bu kitap, hassas bir noktaya dokunuyor ve yeni bir sorunu tanımlıyordu. Kültürel bağıntıcılık (mantığın insanların miras aldıkları kültürel ufukların ötesine geçemeyeceği inancı) aslında çağdaş entelektüel yaşamda çoktan kendisine yer edinmişti. Bu Nietzsche ve Heidegger gibi önemli düşünürler tarafından üst düzeyde meşrulaştırıldı; post-modernizm ve yapı sökücülük gibi entelektüel akımlarla yayıldı ve kültürel antropoloji ve çağdaş bilimin diğer bölümleri tarafından hayata geçirildi.” (Francis Fukuyama, a.g.e., s. 35)</span></p>

      <p class="paragraf">Bloom kitabında, eğer gerekli önlemler alınmaz ve karşı hamleler yapılamazsa “Amerika’nın batma” tehlikesiyle karşı karşıya olduğu tezini ortaya atıyor. Kitabın etkileyici ve çarpıcı tezini de bu yaklaşım oluşturuyor. Muhafazakâr olduğunu reddeden ve kendisini daha çok “liberal demokrat” olarak tanımlayan Bloom, Karl Popper gibi tarihselciliği reddeden sivil toplumcu düşünürlere kendisini daha yakın buluyor. (Allan Bloom, <span class="char-style-override-13">The Closing of the American Mind</span>, Simon and Schuster, New York, 1987)</p>

      <p class="paragraf">“Bloom’un öne sürdüğü görüşler, bütün muhafazakâr çevrelerde dile getirilen, neredeyse işin alfabesi diyebileceğimiz düşünceler. Fakat kitap, “Amerika batıyor mu?” sorusunu ilk kez bu derecede açık şekilde sorması nedeniyle bu ölçüde tutulmuştu. Nihayet o metni kendisine kılavuz edinen Amerikan sağı, çok kısa süre içinde Reagan’ı seçti. O da Rambo filmleri eşliğinde ‘Yeniden güçlü Amerika’ sloganlarıyla geldi, yerine oturdu ve Amerika’nın (...) Clinton’a Obama’ya rağmen büyük sağ kaymasını başlattı.” (Hasan Bülent Kahraman, <span class="char-style-override-13">Sabah</span> gazetesi, 30 Eylül 2011)</p>

      <p class="paragraf">Bloom ve onu izleyen Neo-Con’lar, daha sonra bu tezi geliştirecekler ve “Amerika’nın batma tehlikesi”nin sadece kültürün ve toplumun yozlaşmasından kaynaklanmadığını, sosyalist blokla girilen rekabetin de kaybedilmek üzere olduğunu ileri süreceklerdi. Çözüm önerileri ise, batışı beklemeden kapsamlı bir karşı saldırı gerçekleştirmek, böylece süreci tersine çevirmekti. Nitekim öyle de yaptılar.</p>

      <p class="paragraf"><span>Bloom görüşleriyle, genç ve seçkin Amerikalılar arasında stratejiyle ilgilenen yeni bir kuşağın ortaya çıkmasına neden oldu. Bu nedenle Neo-Con’ların “kurucu babaları” arasında sayılan Allan Bloom’un derslerini izleyenler arasında Richard Perle ve William Kristol da yer alıyordu. Perle, bu ekip ile Wolfowitz arasındaki ilişkiyi kuran isimdi.</span></p>

      <p class="paragraf">Bloom’un önemi, Strauss ve Wohlstetter’in görüşlerini buluşturup sistematize etmesinden ve yorumlamasından gelir. Dahası, Bloom dış politikada Neo-Con okulu yeniden inşa etmiştir. Allan Bloom’un düşüncelerinin en hararetli savunucuları ise onun derslerini izleyen William Kristol ve Richard Perle ile Paul Wolfowitz gibi isimler oldu. Perle ve onun gruba dahil ettiği Wolfowitz, daha 1970’li yıllardan itibaren Charles H. Fairbanks gibi Dışişleri Bakanlığı’ndaki detant (Doğu ve Batı blokları arasında yumuşama politikası) karşıtı yöneticiler için çalışmaya başlamıştı.</p>

      <p class="paragraf">Bloom, “siyaseten doğru” adına, “her kültür bir başkası kadar değerlidir” şeklindeki görüşe de şiddetle karşı çıkıyordu. Ona göre bu anlayış, çoğunlukla özgürlüklere karşı olan, dahası Batı kültürü için ciddi tehlikeler oluşturan diğer kültürlere de meşruiyet (legalite) sağlıyordu.</p>

      <p class="paragraf">Bloom, Batı kültürünün hiçbir şekilde diğer kültürlerden üstün olmadığı şeklindeki akademi ve edebiyat çevrelerindeki görüşleri de şiddetle eleştiriyordu. Bloom’a göre “Batı kültürü” insanlığın en ileri aşamasını temsil ediyordu ve diğerlerine göre tartışmasız şekilde “üstün” konumdaydı. Bu durumu kabul ve teslim etmek, insanlığın geleceği, demokrasi ve özgürlükler için gerekliydi. Gurur sorunu yapılamazdı.</p>

      <p class="paragraf">Yeni muhafazakâr tezlerin geliştirilmesi ve Strauss’un felsefesiyle buluşturulmasında önemli bir rol oynayan Allan Bloom, siyasetten çok felsefeyle ilgileniyor ve ilginçtir kendisini ısrarla “muhafazakâr” olarak tanımlamıyordu. Strauss’un öğrencisi Bloom, kendisini “demokrat” olarak tanımlamayı daha uygun buluyordu.</p>

      <p class="ARA2" xml:lang="en-GB">2.6- William Kristol-Robert Kagan;yeni dış politika</p>

      <p class="paragraf">Francis Fukuyama’ya göre, Neo-Con düşüncenin aktüel ifadesi olarak kabul edilen yayılmacı, müdahaleci dış politika ve “demokrasiyi destekleme” retoriği, 1990’ların ortasından sonlarına kadar William Kristol’un <span class="char-style-override-13">The Weekly Standard</span> dergisinde Robert Kagan’la birlikte geliştirdikleri düşüncelere dayanıyor.</p>

      <p class="paragraf">Kristol ve Kagan kuşkusuz Neo-Con düşüncenin ilk kuşak kurucuları arasında değil, ama günümüz dünyasındaki aktüel algıyı yaratan fikirlerin önemli bölümünü onlar dolaşıma soktu. Çünkü Kristol ve Kagan esas olara Neo-Con dış politikayı yeniden tanımlamaya yöneldikleri için ister istemez dünyada da algı böyle oluştu.</p>

      <p class="paragraf">Kristol ve Kagan, birlikte kaleme aldıkları ve 1996 yılında <span class="char-style-override-13">Foreign Affairs</span> dergisinde yayımlanan makalede ABD dış politikası hakkındaki Neo-Con yaklaşımı genel hatlarıyla ortaya koydular. Cumhuriyetçi Parti için “Yeni Reagancı” bir çizgi önerdiler. Daha sonra <span class="char-style-override-13">Present Dangers</span> yani “Yaklaşan Tehlike” adıyla kitap haline getirilen (2000) bu makalede Amerikan yönetimine, “Başkaldıran diktatörler ile düşman ideolojilere karşı koymayı ve mümkün olan her yerde bunları yıkmayı; ... Amerika’nın çıkarları ile liberal demokratik ilkelerin desteklenmesini; ve ... insan kötülüğünün daha aşırı hallerine karşı mücadele etmeye çalışanlara yardım sağlanmasını” öneriyorlardı. Kristol ve Kagan, “Yeni Reagancı Dış Politikaya Doğru” başlıklı makalelerinde şunları yazıyordu:</p>

      <p class="paragraf">“Muhafazakârlar dış politika hedeflerinden yoksundur. Onlar Clinton yönetiminin Wilsoncu çok taraflılığını hor görürler; –bugüne kadar direnmiş olsalar da– Patrick Buchanan’ın neo-izalasyonizmine (ABD’nin yaşamsal çıkarları tehlikeye düşmediği sürece Amerika kıtası dışında dünya politikasında etkin bir rol oynamama politikası) imrenirler. Şimdilik Henry Kissinger ve onun çömezlerinin muhafazakâr ‘gerçekçilik’lerinin bir versiyonuna kararsızca eğilim gösterirler.” (W. Kristol - R. Kagan, “Toward a Neo-Reaganite Foreign Policy”, <span class="char-style-override-13">Foreign Affairs</span> 75, No: 4, 1996. Türkçe metin için bkz. <span class="char-style-override-13">Neo-Con / Yeni Muhafazakârlık; Temel Belgeler ve Eleştiriler</span>, a.g.e., s. 37)</p>

      <p class="paragraf">Kristol ve Kagan makalenin girişinde, müdahaleci ve yayılmacı bir dış politika öneriyor ve “iki kutuplu” dünyadan kalma, mevcut dengeleri korumaya dönük ve savunmacı dış politikayı kıyasıya eleştiriyorlardı. Elbette çok “demokratik” ve “özgürlükçü” gerekçelerle!</p>

      <p class="paragraf">Önerdikleri bu politikanın (stratejinin) adını ise “iyiliksever hegemonya” olarak koymuşlardı. Bu politika ile esas olarak uluslararası kurumların yerine ABD’nin hakemliğinin / gücünün konulması görüşü savunuluyordu. Başka bir anlatımla Birleşmiş Milletler gibi örgütlerin bir önceki döneme (soğuk savaş) ait olduğu ve artık ömrünü doldurduğu ileri sürülüyordu.</p>

      <p class="paragraf">Kristol ve Kagan, soğuk savaş dönemi ABD dış politikasına yönelik eleştirilerini ve yeni döneme ilişkin yaklaşımlarını şöyle gerekçelendiriyor:</p>

      <p class="paragraf">“Bir bakıma mevcut durum 1970’lerin ortalarını andırıyor. Fakat Ronald Reagan o dönemin gönülsüz konsensüsüne karşı gözü pek bir saldırı başlattı. Bu konsensüs Sovyetler Birliği’ne uyum sağlamayı ve onunla bir arada yaşamayı tercih ediyor, Amerika’nın güç yitirmesinin kaçınılmazlığını kabul ediyor, statükoda herhangi bir değişikliği ya korkutucu ya da masraflı olarak değerlendiriyordu.</p>

      <p class="paragraf">Reagan, uluslararası komünizm güçlerine karşı ideolojik ve stratejik zaferi öngören, tartışma yaratacak bir vizyon ileri sürerek, Sovyet tehdidi karşısındaki kayıtsızlığa son verme, savunma harcamalarında büyük artışlara gitme, Üçüncü Dünya’da komünist ilerlemeye karşı direnme ve ABD dış politikasında daha büyük bir ahlaki duruluk ve kararlılık çağrısında bulundu. O günlerde çok demode bulunduğu halde, Amerikan özgünlüğünü ısrarla savundu. Belki de daha önemlisi, başkalarının değişmez varsaydığı, Amerikan gücünün sınırlarını iç politik gerçekliğin belirlediği görüşünü reddetti.</p>

      <p class="paragraf">Pek çok aklı başında kişi Reagan’a korkuyla ve küçümseyerek baktı. Hâlâ Vietnam Savaşı’nın sarsıntısını atlatamayan liberal demokratlar, onun gayretkeşliği karşısında dehşete düştü. Reagan’ın parti arkadaşı Cumhuriyetçilerin birçoğu, özellikle de o sırada Dışişleri’ne hâkim olan Kissinger yanlısı gerçekçiler aynı durumdaydı. Reagan kendi partisine savaş ilan etti.” (W. Kristol-R. Kagan, a.g.e., s. 38-39)</p>

      <p class="paragraf">Bu uzun alıntı birçok bakımdan önemli. Nedenlerini kısaca sıralayalım:</p>

      <p class="paragraf">Birincisi; soğuk savaş dönemini bitiren ve ABD öncülüğündeki kapitalist Batı blokunu “zafere” götüren yaklaşım ve onun arkasındaki mantık yukarıdaki alıntıda ortaya konuluyor.</p>

      <p class="paragraf">İkincisi; emperyalist-kapitalist blokun küresel ölçekte başta Sovyetler Birliği olmak üzere sosyalizm ve devrim güçlerine karşı başlattığı çok yönlü saldırının gerekçesini açıklıyor. Bu saldırının niteliği ve kapsamı sosyalist blok ve dünya solu tarafından görülemedi. Kapitalizmin tıkandığı ve bu hayati saldırıdan başarıyla çıkamadığı takdirde gerçekte kendisinin çökeceği anlaşılamadı.</p>

      <p class="paragraf">Üçüncüsü; Neo-Con’ların Reagan yönetimi tarafından uygulanmasını sağladığı bu dış politika, küresel ölçekte bir yıkım, talan ve siyasal-kültürel bir gericileşme yarattı. Ufku kararan ve bir anlamda öksüz kalan dünya emekçileri, mazlum uluslar ve genel olarak insanlık umudunu yitirmeye, bir önceki çağın değerler dünyasına (örneğin dine) sığınmaya başladı.</p>

      <p class="paragraf">Dördüncüsü; dünyanın her köşesinde, Latin Amerika, Ortadoğu, Balkanlar, Kafkasya ve Afganistan dahil Orta Asya’da etnik ve dinsel çatışmalarda oluk oluk kan akmaya başladı. Eski statüko bozuldu, yenisi hâlâ kurulamadı.</p>

      <p class="paragraf">Beşincisi; dünyanın 1980 dönemecinde, Türkiye ve Pakistan gibi ülkelerdeki askeri faşist darbeler ile Nikaragua, Honduras, El Salvador, Afganistan gibi ülkelerdeki kontrgerilla operasyonları ve İslamcıların saldırılarıyla antiemperyalist güçlerin ve solun ezilmesi de Neo-Con’ların bu dış politika çizgisinin ürünüydü.</p>

      <p class="paragraf">Altıncısı; Afganistan ve Irak’ın işgalleri, Yugoslavya’nın parçalanması, Ortadoğu ve Hazar havzasındaki enerji yataklarına el koyma girişimi, Libya’nın çökertilmesi, Suriye’ye yönelik emperyalist saldırı ve kirli savaş, ABD’nin imparatorluk projesinin bir parçası olan bu dış politika anlayışının sonucuydu.</p>

      <p class="paragraf">Yedincisi; dünya solu bu küresel saldırıya karşı bir cevap geliştiremedi. Savunmada kalan kaybetti. Gezegenin kaderinin çizildiği bir tarihsel dönemeçte Neo-Con’lar belirleyici bir rol oynadılar. İnsanlığa yeni ortaçağın kapılarını açtılar.</p>

      <p class="paragraf">Fukuyama, Kristol ve Kagan’ın Neo-Con hareket içindeki rollerini ve ABD dış politikası üzerindeki etkilerini şöyle anlatıyor:</p>

      <p class="paragraf"><span>“Kristol ve Kagan, açık bir şekilde, rejim değişikliğini Yeni Reagancı politikalarının ana unsuru olarak savunuyorlardı. Zorba rejimleri, anlaşmalar, uluslararası hukuk veya normlar yoluyla medeni kurallar çerçevesinde hareket eder duruma getirmenin tamamen gerçekdışı olduğunu; uyumu veya ortak çıkarları uzun vadede yalnızca demokratikleşmenin temin edebileceğini iddia ediyorlardı. 1991 yılındaki Körfez Savaşı esnasında ABD’nin Saddam Hüseyin’i öldürmek üzere Bağdat’a girmemesinin hata olduğunu ve NATO güçlerinin de Sırbistan’da Miloseviç’i devirmek için Kosova’nın ötesine geçmiş olmaları gerektiğini söylüyorlardı. Rejim değişikliğini sadece Irak, Kuzey Kore ve İran gibi ‘haydut devletler’ için değil, (...) Çin için de istiyorlardı.” (Francis Fukuyama, a.g.e., s. 52)</span></p>

      <p class="paragraf">İşte gezegene egemen olmayı hedefleyen bu stratejik saldırının adını da “iyliksever hegemonya” olarak koymuşlardı. Aslında “Neo-Conservative” hareket ve akımın, sadece birkaç başkanın değil, 1980 sonrası ABD’sinde geleneksel iç ve dış politika yaklaşımının temelini değiştirdiğini, dozu zaman zaman azalsa ya da artsa da çoğu kez –özellikle dış politikaya– Neo-Con’ların yön verdiğini söylemek hiç abartılı olmayacaktır.</p>

      <p class="paragraf"></p>

      <p class="ARA2" xml:lang="en-GB">2.7- Richard Perle ve David Frum;şeytana ölüm!</p>

      <p class="paragraf">“Karanlıklar Prensi” Prof. Richard Perle için <span class="char-style-override-13">Washington Post</span> gazetesi, “Amerikan dış politikasında etkili olan yeni muhafazakârların entelektüel önderi” diyor. Gazete, W. Bush yöntiminde Ulusal Güvenlik Heyeti başkanlığı da yapan Perle için şunları yazıyor:</p>

      <p class="paragraf">“O, Bush’un ve onun Ulusal Güvenlik danışmanı (sonra dışişleri bakanı) C. Rice’ın ve hatta başkanlığa oynayanların bile üzerinde derin etkileri olan bir isimdir.” (Richard Perle-David Frum, <span class="char-style-override-13">Şeytana Son / Terörde Savaş Nasıl Kazanılır?</span>, çev. Gökçe Kaçmaz, Truva Yayınları, İstanbul, Temmuz 2004, arka kapak)</p>

      <p class="paragraf">Neo-Con hareketin hemen her etkinliğinde yer alan Richard Perle, David Frum ile birlikte yazdığı kitapta 11 Eylül 2001’de New York’taki Dünya Ticaret Merkezi ve Savunma Bakanlığı’na (Pentagon) yönelik saldırılardan sonra izlenecek siyaset konusunda genel bir çerçeve sunuyor.</p>

      <p class="paragraf">Adı çok öne çıkmayan sessiz bir Neo-Con olan David Frum, bu akımın ABD merkez bürokrasisinde görev yapan en önemli isimlerinden biri. <span class="char-style-override-13">The New Yorker</span> dergisi onun hakkında, George W. Bush yönetiminde D. Cheney, C. Powell, C. Rice, G. Tanet, D. Rumsfeld ve P. Wolfowitz gibi ünlü isimler arasında adı ilk ağızda sayılmasa da, “Amerikan dış politikasındaki en etkili düşünürün David Frum olduğunu söylemek abartı değildir” diye yazıyor. (R. Perle-D. Frum, a.g.e., arka kapak yazısı)</p>

      <p class="paragraf">Perle ve Frum birlikte yazdıkları kitapta, Amerikan dış politikasının küresel bir hegemonya ve/veya imparatorluk perspektifinden bakılarak oluşturulması gerektiği tezini işliyor. ABD’nin yeni tehdit değerlendirmesi ve “düşman” algısının da inşa edildiği bu kitapta, siyasal İslam ve terör bağlantısı üzerinde duruluyor. Siyasallaşmış İslam hem teolojik hem de siyasal düzeyde analiz edilerek sert bir eleştiriye tabi tutuluyor. Bir anlamda yeni “düşman” tanımlanıyor.</p>

      <p class="paragraf">Perle’nin hocası ve kayınpederi Albert Wohlstetter’e ithaf ettiği bu ortak kitapta, Kristol ve Kagan’ın dış politika görüşleri daha ileriye taşınarak, “küresel terör” örgütleri ve siyasal İslam ABD’nin yeni düşmanları olarak tanımlanıyor. Perle ve Frum şunları söylüyor:</p>

      <p class="paragraf">“Ortadoğu’da aşırı dinciler ve seküler militanlar, Sünniler ve Şiiler, komünistler ve faşistler, tüm bu kategoriler birbirleriyle harmanlanmıştır. Hepsi kolayca tutuşabilir bu devasa nefret havuzundan beslenmektedir. Ve hepsinin hedefi aynıdır; ABD...</p>

      <p class="paragraf">Bu katliamcı nefretle üç cephede yüzleşilmeli ve bu nefret bozguna uğratılmalıdır: Anavatanda, savunma sistemimize nüfuz etmeye çalışan ve insanlarımızın katledildiği alanlarda ve yurtdışında, hükümetlere ve terörist gruplara bize karşı nükleer ve biyolojik cihat konusunda ilham verdikleri yerlerde ve en son olarak İslam dünyasında kendini bu düşüncelere kaptırmış erkeklerin ve kadınların zihinlerinde.” (Richard Perle-David Frum, a.g.e., s. 64-65)</p>

      <p class="paragraf">Mümkün olan en iyiyi temsil ettiği ileri sürülen ABD’nin, küresel egemenlik siyaseti izlediği ve bir imparatorluk projesini yaşama geçirmeye çalıştığı soğuk savaş sonrasında, özgürlük ve demokrasi adına tanımlanan görevlerinin esas olarak anavatan dışında olduğu görülüyor. ABD’lilerin refahını ve güvenliğini sağlamak, yani emperyalist anavatanı koruyarak ve “demokratik” gerekçelerle “Yeni Roma”nın “iyiliksever hegemonyasını” yeryüzünde kurmak, amaç olarak tanımlanıyor.</p>

      <p class="paragraf">“1990’lar dış politikada yanılsama yıllarıydı. 11 Eylül 2001 tarihinde yanılsama çağı sona erdi. ABD, dostlarına ve müttefiklerine, teröre karşı mücadeleye katılma konusunda ricada bulundu ve daha sonra, kurbanlar için sarf edilen birkaç sempatik sözün ardından, dostların ve müttefiklerin pek bir şey yapmaya hazır olmadıklarını keşfetti. 11 Eylül Amerikalıların bazı şeyleri kendilerinden daha fazla gizleyemeyeceğini ortaya çıkardı. Soğuk savaşın bitmesi ve ABD’nin dünyanın süper gücü olarak ortaya çıkması, uluslar dünyasındaki düşmanlıkların sonunu getirmemişti.” (Richard Perle-David Frum, a.g.e., s. 241)</p>

      <p class="paragraf">Yeni emperyalist saldırganlık, küresel yağma ve hegemonya için öyle bir siyasal gerekçe ve tarihsel arka plan kuruluyor ki, ABD sanki hiç istemediği halde demokrasi, özgürlük ve iyi olan ne varsa onların adına bütün insanlığın sorumluluğunu üstlenmek zorunda kalıyor. Bu görev adeta üzerine yıkılıyor. Örneğin Irak’ı hiç istemediği halde “mecburen” işgal ediyor!</p>

      <p class="paragraf">Öyle ki, ortada “Yeni Amerikan Yüzyılı Projesi” gibi gezegene egemen olmayı hedefleyen bir imparatorluk planlaması varken, neredeyse ABD’nin Tanrı tarafından seçildiğine bile inanmamız isteniyor. Perle ile Frum’un kitabı, benzer bütün çalışmalarda olduğu gibi, önsel olarak ABD’nin doğru ve iyi olanı temsil ettiği varsayımına dayanıyor.</p>

      <p class="paragraf"></p>

      <p class="ARA2" xml:lang="en-GB">2.8- Yeni muhafazakârların yükselişi</p>

      <p class="paragraf">Yeni muhafazakârlar ilk olarak, yine “soldan” gelen, <span class="char-style-override-13">Commentary</span> dergisinin yazarları, <span class="char-style-override-13">Public Intarest</span> dergisinin de kurucusu ve genel yayın yönetmeni olan Irving Kristol’un (William Kristol’ün babası) Başkan Richard Nixon’un seçim kampanyasını desteklemesiyle siyaset sahnesine çıktılar. Neo-Con’lar Ronald Reagan’ın başkanlık döneminde, yani 1981 ile 1985 yılları arasında, hükümette görev alma ve bürokrasi içinde örgütlenme imkânı buldular.</p>

      <p class="paragraf">Richard Nixon ve Jimmy Carter döneminde hem Sovyetler Birliği ile yakınlaşma (detant) hem de Ortadoğu barış girişimlerine karşı çıktılar ve engel olmaya çalıştılar. Henry Kissenger’ın görüşleri de dahil olmak üzere, iki kutuplu dünyayı değişmez ya da değişmesi zor bir olgu kabul eden “realist” politikaları reddettiler. Vietnam Savaşı’nı desteklediler, dahası bu savaşın desteklenmesi için kamuoyu oluşturmaya uğraştılar.</p>

      <p class="paragraf">Örgütlü bir yapı kazanmaya başladıkları andan itibaren, merkez sol ve liberal entelektüelleri silme/etkisizleştirme konusunda ısrarcı davrandılar. “Güçlü olmak, ancak iç ve dış siyasetteki rakiplerin güçsüzlüğüyle doğru orantılıdır” şeklindeki görüş, onlara Strauss’tan kalan önemli bir öğüttü ve bu öğüdün gereğini her aşamada yerine getirdiler.</p>

      <p class="paragraf">Yeni muhafazakârlar karşılıklı denge politikasına dayalı olarak yürütülen “yumuşak konsensüs” dedikleri detant politikalarına karşı çıkıyorlardı. Siyaset sahnesine çıktıkları andan itibaren, Amerika’nın elindeki askeri ve teknolojik imkânların sonuna kadar kullanılması gerektiğini savundular.</p>

      <p class="paragraf">Yeni muhafazakârlar, Amerika’nın gücünü göstermesini engelleyen liberal politikaların geçersiz ve anlamsız olduğunu belirtiyorlardı. Başta Clinton yönetimi olmak üzere, eski Amerikan yönetimlerinin askeri stratejisini şöyle eleştiriyorlardı:</p>

      <p class="paragraf">“Birleşik Devletler’in kendisini içinde bulduğu stratejik durumun korunması, hem bugün hem de gelecekte küresel olarak üstün bir askeri kapasiteyi gerektirmektedir. Ancak, savunma harcamalarındaki kesinti yılları Amerikan ordusunun muharebeye hazırlıklı konumunu aşındırmakta ve Pentagon’un askeri üstünlüğünü gelecek yıllarda koruma planlarını tehlikeye atmaktadır. ABD askeri gücü, giderek kendisini eksik personelli, yetersiz teçhizat ve eğitime sahip, acil durum operasyonlarının üstesinden gelmek için didinip duran ve askeri devrimlere kendisini uyarlamaya hazırlıksız bulmaktadır.” (“Yeni Amerikan Yüzyılı Projesi”; tam metin için bkz. Thomas Donelly, <span class="char-style-override-13">ABD İmparatorluğu’nun Yeniden İnşası</span>, Çivi Yazıları Yayınevi, İstanbul, 2002.)</p>

      <p class="paragraf">Kasım 2000’de iktidara gelen Cumhuriyetçi George W. Bush yönetiminin, ulusal güvenlik stratejisine yeni bir yapılanma kazandırmaya çalıştığı dönemde, 11 Eylül saldırılarının gerçekleşmesi, yeni güvenlik stratejisine geçiş sürecini de hızlandırdı. Soğuk Savaş döneminde düşman belliydi, saflar netti. Ancak, Neo-Con görüşe göre soğuk savaşın bitimiyle beraber “haydut devletler” çoğaldı ve tehdit yayılarak küreselleşti.</p>

      <p class="paragraf">Esas olarak Bush ekibinin öne çıkardığı yeni Ulusal Güvenlik Stratejisi’nin temelini 1992’de Paul Wolfowitz ve Dick Cheney (Bush yönetiminde ABD başkan yardımcısı oldu) gibi isimlerin hazırladığı ve basına sızdığında büyük yankı uyandırdığı için bir süre rafa kaldırılan “Savunma Politikası Kılavuzu” başlıklı rapor oluşturuyordu. Bu rapordaki önerilenler, yeni muhafazakârlara göre Amerika’nın askeri ve ekonomik önderliğinin sürdürülebilmesi için son derece gereklidir ve Washington’un siyasal ve askeri tavrının rehberidir. Yeni muhafazakârlar, bu raporun neden gerekli olduğunu şöyle anlatıyorlar:</p>

      <p class="paragraf">“1992 yılının ilk aylarında, ABD üstünlüğünün, rakip bir büyük gücün yükselişine meydan vermeyecek ve uluslararası güvenlik düzenini Amerikan ilke ve çıkarlarına uygun olarak biçimlendirecek şekilde korunması için ayrıntılı bir projeyi sağlayan Savunma Politikası Kılavuzu taslağı hazırlandı. Resmen onaylanmadan basına sızdırılan belge ‘soğuk savaşçıların’ Sovyetler Birliği’nin çöküşüne rağmen savunma harcamalarını yüksek ve askeri güçlerdeki kesintiyi düşük tutma girişimi olarak eleştirildi. Ancak şaşırtıcı olmayan biçimde yeni yönetim tarafından toprağa gömüldü. Aradan geçen sekiz yılın deneyimi, böyle bir stratejiyi yürütmenin özel askeri ihtiyaçlara ilişkin kavrayışımızı değiştirmiş olmasına rağmen, bizim yargımıza göre SPK’nin temel görüşleri sağlam şekilde ayakta durmaktadır.” (“Yeni Amerikan Yüzyılı Projesi”, a.g.e.)</p>

      <p class="paragraf"></p>

      <p class="ARA2" xml:lang="en-GB">2.9- Bir Neo-Con örgütü; PNAC</p>

      <p class="paragraf">Başta silah ve petrol sanayii olmak üzere büyük tekeller, Yahudi sermayesiyle yakın ve organik ilişkiler içinde olan Neo-Con’lar; siyasal projelerini 1990’larda, Sovyetler’in dağılması sonrasında yeniden yorumlayarak –ki uygun şartların oluştuğunu düşünüyorlardı– gerçekleştirmek için harekete geçtiler. Öyle ki, 1997 yeni muhafazakâr hareket açısından siyasal ve örgütsel bakımdan bir sıçrama yılı oldu.</p>

      <p class="paragraf"><span class="char-style-override-13">The Weekly Standard</span>’ın yayın yönetmeni William Kristol ve Robert Kagan’ın girişimiyle 1997’de Project for New American Century (PNAC) adlı “think-tank” işlevi de gören bir grup oluşturuldu. Örgütün sözcülüğünü Kristol üstlendi. Böylece, ideolojik geçmişi neredeyse yarım yüzyıla dayanan yeni muhafazakâr hareket, “Yeni Amerikan Yüzyılı Projesi” raporuyla aynı adı taşıyan, kendi tarihlerinin iktidarı hedefleyen en net ve en örgütlü girişimini başlattılar.</p>

      <p class="paragraf">PNAC tarafından hazırlanarak 1997’de yayımlanan, “Statements of Principles” (İlkelerin İlanı) isimli bildirgeyi: Donald Rumsfeld, Paul Wolfowitz, Lewis Libby, Zalmay Khalilzad, Richard Cheney, Jeb Bush, Francis Fukuyama ve onlara gecikmeli katılan Richard Perle gibi, daha sonra hemen tamamı ABD yönetiminde görev alan isimler imzalamıştı.</p>

      <p class="paragraf">Bu bildirge –ki tam metni bu bölümün sonunda ek-1’de yer alıyor– yeni muhafazakârların bir tür siyasal çıkış ilanı olmuştu. Dönemin ABD başkanı George W. Bush, 26 Şubat 2003’te American Entreprise Institute’de yaptığı bir konuşmada, yeni muhafazakârları, “ABD’nin en parlak beyinleri” olarak nitelendiriyor ve onlardan “yirmi kadarıyla birlikte çalışmaktan” mutluluk duyduğunu dile getiriyordu. (Bkz. www.presidentiolhetoric.com/speeches/02.26.2003.html)</p>

      <p class="paragraf">PNAC, 1998’de Başkan Clinton’a da bir mektup göndererek (bu mektubun tam metni de bölümün sonudaki ek-2’de yer alıyor), politik arenada bir kez daha dikkatleri üzerine çekmişti. Bu mektupta da, Irak’a müdahale edilerek Saddam Hüseyin rejiminin etkisizleştirilmesi, İsrail’in desteklenmesi ve askeri harcamaların artırılması gibi bir dizi başlık dikkati çekiyordu. İsrail’de, hükümeti hangi ekip ya da siyasal eğilim oluşturursa oluştursun, koşulsuz olarak bu ülkenin desteklenmesi gerektiği, İsrail’in güvenliğinin ancak müdahaleci bir ABD ile sağlanabileceği görüşü, yeni muhafazakârların hem bu mektubunda hem de daha sonra hazırlayacakları ve Amerikan dış siyasetinin eksenini oluşturacak raporlarında sıkça vurgulanıyordu.</p>

      <p class="paragraf">PNAC ekibi, 2000 seçimleri öncesinde başkan adayı W. Bush’a “Present Dangers”, yani “Yaklaşan Tehlike” başlıklı bir rapor daha sundu. Günümüz (2010’lar-2020’ler) Ortadoğu ve dünyasını yakından etkileyecek bu önemli rapordan bazı başlıklar şöyle:</p>

      <p class="paragraf">“Irak ve Kuzey Kore’nin etkisizleştirilmesi; İran ve Suriye’de rejim değişikliğine gidilmesi; Savunma harcamalarının artırılması; ulusal füze savunma sistemi kurulması ve Amerikan liderliğinin korunması...” (Raporun tam metni için bkz. <a href="http://www.takeoverworld.info/pnac_singers.html"><span class="K-pr- char-style-override-15">www.takeoverworld.info/pnac_singers.html</span></a>)</p>

      <p class="paragraf">Bu rapor öyle bir dönemde gelmişti ki, Sovyetler Birliği’nin yıkılması sonrasında küresel ölçekte düşmanlarını tanımlama konusunda zorlanan ABD’nin emperyal ihtiyaçlarını karşılamayı amaçlıyordu.</p>

      <p class="paragraf">ABD aynı anda birçok cephede sürdürülebilecek bir savaş yeteneğini, dünya egemenliği için gerekli görüyordu:</p>

      <p class="paragraf"><span>“Birden fazla coğrafyada saldırganlığı caydırmak ve yenmek için oluşturulmuş uygun büyüklükte ve donanımda bir askeri güç, ABD’ye öngörülemeyen ya da beklenmeyen gelişmelerle baş etmek için esneklik kazandıracaktır. Böyle bir kapasite, süper güç olmanın ‘olmazsa olmazıdır’ ve tüm ulusal güvenlik stratejimiz için elzemdir. (...) Eğer ABD aynı anda birden fazla coğrafyadaki saldırıları ortadan kaldırma yeteneğini geliştirmezse, tercih edilen güvenlik ortağı ve uluslararası topluluğun lideri olma konumu sorgulanmaya başlanır.</span></p>

      <p class="paragraf">Gerçekten de bazı müttefikler ABD’nin sadece bir tek savaş kapasitesini, ABD’nin aynı anda bir başka coğrafyaya yoğunlaştığı bir durumda, artık kendi çıkarlarını savunamayacağının işareti olarak okuyabilirler. (...) Sadece tek bir cephede savaşabilme kapasitesi, ABD’nin dünyanın önemli bölgelerinde güvenliği sağlayabileceğine olan güveni sarsacaktır. Bu durum, müttefiklerin ve dost ülkelerin çok farklı güvenlik politikaları izlemesine sebep olacak ve bizim için önemli olan çıkarlarımızı dışarıda da korumamızı sağlayan koalisyon ve müttefik ağını zayıflatacaktır.” (“Yeni Amerikan Yüzyılı Projesi”, a.g.e.)</p>

      <p class="paragraf">Yukarıda da değindiğim gibi PNAC ekibi, uluslararası planda ABD’yi bağlayabilecek her türlü anlaşmaya karşı çıkıyordu. Bu yaklaşım, ABD politikası haline gelmekte gecikmiyor ve Uluslararası Ceza Mahkemesi’ni bile reddediyorlardı. Öyle ki, gezegen ölçeğinde ekolojik dengenin korunmasını amaçlayan Kyoto Protokolü’nden bile çekileceklerdi. Amerikan hegemonyasının ve askeri üstünlüğünün dünya için gerekli olduğu görüşünü açık bir şekilde savunan yeni muhafazakârlar, “Demokrasiyi yaymak için uluslararası kuruluşlara güvenmemek gerek” diye küstah açıklamalar yapmaktan da çekinmiyorlardı.</p>

      <p class="paragraf">Bu politikalar, söz konusu dönemde Amerikan emperyalizminin geldiği aşamanın zorunlu bir sonucu olarak görülebilirdi. SSCB’nin dağılması ve soğuk savaşın bitimiyle oluşan boşluğu, yeni muhafazakârların tarihsel bir fırsat olarak değerlendirerek buna göre örgütlenmesi, onları dünya siyasetinin belirlenmesinde büyük rol oynayacak bir konuma taşıyordu. Örneğin; William Kristol, Amerikan müdahalesinin Irak ile son bulmayacağını, bunun Ortadoğu’nun geleceği ve uluslararası terörizmle ilgili olduğuna açıkça işaret ediyordu. (Foreign Affairs, Temmuz-Ağustos 1996. Bkz. <span class="char-style-override-13">Neo-Con / Yeni Muhafazakârlık; Temel Belgeler ve Eleştiriler</span>, s. 37)</p>

      <p class="paragraf">Irak’ın işgalinden kısa bir süre sonra, sessiz sedasız think-tank kuruluşlarında geliştirilen Büyük Ortadoğu Projesi (BOP) devreye sokulacaktı. “Arap Baharı” denilen ve esas olarak BOP’un ikinci etabını oluşturan yeni dalga müdahaleler kapsamında Suriye’ye yönelik olarak 2011 yılında başlatılan emperyalist kuşatma ve kirli savaş, öngörülen stratejik planlamanın bir iktidar ömrüyle sınırlı ve kısa dönemli değil, uzun vadeli olduğunu gösteriyordu.</p>

      <p class="paragraf">BOP, “Avrasya’ya hâkim olanın gezegene de hâkim olacağı” tezine göre hareket eden ABD’nin, bu hedefe ulaşabilmesinin belirleyici etaplarından birini oluşturuyordu. Bu stratejik planlama, batıda Kuzey Afrika’nın Atlantik ucundaki Fas’tan Uzakdoğu’daki Çin sınırına kadar uzanan geniş bir coğrafyada rejimleri değiştirmeyi; hukuki, kültürel ve iktisadi yapıları Batı’nın ihtiyaçlarıyla uyum sağlayacak şekilde dönüştürmeyi öngörüyordu.</p>

      <p class="ARA2" xml:lang="en-GB">2.10- Reagan ve Bush Neo-Con muydu?</p>

      <p class="paragraf">Fancis Fukuyama’nın da işaret ettiği gibi, ABD’de yeni muhafazakârların 1980’den sonra ana akım muhafazakâr hareketle iç içe geçmesi, kimlerin Neo-Con olarak nitelendirileceği konusunda bir kafa karışıklığı yaratıyor. Bu arada Reagan ile Bush yönetimlerinde etkin rol oynayan ve siyasal sorumluluk alan Neo-Con’ların, adı geçen başkanlar üzerinde ne ölçüde bir etkiye sahip oldukları ya da Reagan ile Bush’un yeni muhafazakâr olup olmadıkları, siyasal magazin tadı da olan bir tartışma konusu oluşturmayı sürdürüyor.</p>

      <p class="paragraf">“Reagan’ı veya Bush’u bir Neo-Con olarak adlandırmak kulağa oldukça tuhaf geliyor. Neo-Con’lar (çoğu) esasen okumayı, yazmayı, tartışmayı ve düşünmeyi seven Yahudi aydınlardı. Bir anlamda, onların en çok göze çarpan özellikleri ve onları eski zaman muhafazakârlarından ayıran şey, entelektüel dehaları, ifade etme yetenekleri ve zihinsel düşünme sürecindeki ince farkları ve esneklikleriydi. Söz konusu iki başkandan bana göre Ronald Reagan’ın Neo-Con olarak nitelendirilmesi daha olasıdır. Düşmanları itiraf etmek istemeseler de Ronald Reagan bir çeşit entelektüeldi.” (Francis Fukuyama, a.g.e., s. 55.)</p>

      <p class="paragraf">Fukuyama komünizm, serbest piyasa, Amerikan değerleri, yönetimde etkin olan liberal muhafazakârlar hakkındaki görüş ve değerlendirmeleri itibariyle Reagan’ın bir entelektüel sayılabileceğini belirtiyor. Daha da önemlisi Reagan’ın da tıpkı diğer önde gelen yeni muhafazakârlar gibi eski bir solcu olduğunu, geçmişinde Demokrat Parti’yi desteklediğini ve Roosevelt’e hayranlık duyduğunu açıklıyor. ABD’de Sinema Aktörleri Birliği başkanlığı da yapan Ronald Reagan’ın sosyalistlerin Hollywood’daki geleneksel etkinliğinden payını aldığını yazıyor. Daha sonra soldan sağa geçen Reagan’ın sinema sektöründe komünistlere karşı mücadele ettiğini belirtiyor.</p>

      <p class="paragraf">Fukuyama’nın Reagan hakkındaki değerlendirmesi ilginç ve şaşırtıcı. Çünkü Reagan’ın dünyaya verdiği profil, bir entelektüelden çok, üçüncü sınıf bir Hollywood aktörü olduğu yönündeydi. Ancak şurası açık ki, Reagan kendisinden önceki soğuk savaş dönemi başkanlarından çok farklı ve etkin bir dış politika uyguladı. Sosyalist blokun dağılmasını ve Sovyetler Birliği’nin çöküşünü hazırlayan Neo-Con’cu dış politikanın yaşama geçirilmesinde etkin bir rol oynadı.</p>

      <p class="paragraf">George W. Bush’a gelince... Fukuyama onun da başkanlığının ikinci döneminde artık bir Neo-Con olduğunu belirtiyor. Bush’un, “Irak’ı demokratikleştirme” fikrini bir savaş hedefi olarak belirlemesini de bu tespitinin kanıtlarından biri olarak sunuyor. Fukuyama Başkan Bush’u şöyle değerlendiriyor:</p>

      <p class="paragraf">“Bush, ikinci kez başkan seçildiğinde yaptığı açılış konuşmasına kadar Neo-Con gündemin çoğunu, en azından yeni dönem için ifade biçimi olarak kabul etmişti. Terörizm hakkında tek laf etmemiş, güvenlik hakkında çok az şey söylemiş, bunun yerine demokratik değerlerin evrenselliğinden bahsetmişti. İç rejimi dışa dönük davranışlara bağlıyordu ve ‘Özgürlüğün topraklarımızda varlığını sürdürebilmesi, gittikçe özgürlüğün diğer ülkelerdeki başarısına bağlı olmaktadır’ diyordu.” (Francis Fukuyama, a.g.e., s. 57)</p>

      <p class="paragraf">Bush’un başlangıçta geleneksel bir muhafazakâr ve Cumhuriyetçi olduğu kabul edilse de, Neo-Con’lardan ve onların tezlerinden çok etkilendiği açıktır. Nitekim Irving Kristol, yukarıda sözünü ettiğimiz <span class="char-style-override-13">Weekly Standard</span> dergisine yazdığı ünlü makalesinin başlık altına, Howard Dean’ın 11 Ağustos 2003’te <span class="char-style-override-13">U.S. News and World Report</span>’a yazdığı şu satırları, biraz da mutluluk ve gurur duyarak alıyordu:</p>

      <p class="paragraf">“Başkan Bush etkileyici bir kişi, fakat sanırım bazı nedenlerle çevresindeki yeni muhafazakârların etkisi altına girdi.” (<span class="char-style-override-13">Neo-Con / Yeni Muhafazakâlık; Temel Belgeler ve Eleştiriler</span>, s. 67.)</p>

      <p class="paragraf">Baba Kristol, belli ki Neo-Con hareketin entelektüel gücüne ve etkileme kapasitesine işaret etmek istiyordu. Ayrıca belirtilmeli ki, Neo-Con’lar yalnız muhafazakâr ya da yeni muhafazakâr olan Cumhuriyetçi başkanlar üzerinde değil, Demokrat başkanlar üzerinde de etkili oluyorlardı. Çünkü Neo-Con’lar küresel ölçekte soğuk savaştan çıkışın ve yeni dönemin hem teorisini hem de politikasını yapıyorlardı.</p>

      <p class="paragraf"></p>

      <p class="ARA2" xml:lang="en-GB">2.11- Neo-Con klan!</p>

      <p class="paragraf">Sadece Amerika’nın değil, Avrupa’nın siyasal yaşamında da kökleri akademiye uzanan, etkili bir aydın kuşağına dayanan, entelektüel oylumlu tek muhafazakâr hareket var: yeni muhafazakârlar... Bu okulun kurucu rektörü ve hocası hiç kuşkusuz Leo Strauss’tur. İki numarası tartışmasız olarak Albert Wohlstetter gelir, üç numaraya da Irving Kristol’ü koymak gerekir. Üyelerini de onların öğrencileri ve izleyicileri oluşturuyor.</p>

      <p class="paragraf">Yeni muhafazakârlar ilginç, etkili ve sıkı dokulu bir topluluk. Aralarında sadece fikir akrabalığı yok, çok sayıda gerçek aile bağı, hoca-öğrenci ilişkisi, meslek ve iş arkadaşlığı bulunuyor. Çoğunlukla aynı çevrenin insanları, benzer sınıfsal köklere sahipler.</p>

      <p class="paragraf">Yeni muhafazakârlar, sadece siyasal bir hareket değil, aynı zamanda büyük bir aile de oluşturuyor. Akademide, basında/medyada, düşünce kuruluşlarında, kültür ortamında ve siyasette gerçek bir Neo-Con klandan söz edilebilir. Bu klanın üyeleri, tıpkı bir mason locası gibi her yerde birbirini kolluyor, destek oluyor, üyelerin iyi işlere girmelerini sağlıyor, bu işlerinde ve bürokraside yükselmeleri için katkıda bulunuyorlar. Neo-Con karşıtı yayınlarıyla tanınan <span class="char-style-override-13">New Republic</span>, onlardan, “Bin yılın en önemli on çetesinden biri” diye söz ediyor.</p>

      <p class="paragraf">“William Kristol, Norman Podhoretz, Elliot Abrams ve Robert Kagan’ın ortak yanı nedir? Evet onların tümünün 11 Eylül’den bu yana ABD dış politikasının kontrolünü ele geçiren muhafazakâr şahinler olduğu doğrudur. Fakat onlar aynı zamanda büyük bir yeni muhafazakâr ailenin, kuşaklar boyunca birbirini tanıyan eşler, çocuklar ve arkadaşlardan oluşan geniş bir klanın üyeleridir.</p>

      <p class="paragraf">“(...) Geniş Neo-Con klanın kurucu babalarından biriyle, Irving Kristol ile başlayalım. Onun kabarık sicilinde soğuk savaşın ilk yıllarında Sovyetler Birliği’ne karşı CIA’nin kültür savaşlarını yürütmek ve Vietnam Savaşı sırasında Amerika’yı ‘emperyal’ bir rol oynamaya çağırmak da bulunuyor. Yeni muhafazakâr düşüncenin temel tezlerini oluşturduğu kabul edilen baba Kristol, kendi başına yeni muhafazakâr bir otorite olan Gertrude Himmelfarb ile evlidir. Onun Britanya’daki Victoria Çağı’na ilişkin çalışmaları Bush’a ‘müşfik muhafazakârlık’ düşüncesini benimseten adamlara ilham kaynağı oldu.” (Jim Lobe, “Neo-Con Ailesinin Tüm Üyeleri”, 27 Mart 2003. <span class="char-style-override-13">Neo Con / Yeni Muhafazakârlık; Temel Belgeler ve Eleştiriler</span> (içinde), s. 85)</p>

      <p class="paragraf">Bilindiği gibi Kristol çiftinin çocuğu, <span class="char-style-override-13">The Weekly Standard</span>’ın genel yayın yönetmeni ve Yeni Amerikan Yüzyılı Projesi (PNAC) adlı topluluğun kurucularından William Kristol... Neo-Con klanın en önemli ve birleştirici platformu olan PNAC, Dick Cheney ve Donald Rumsfeld gibi Bush yönetiminin pilot kabininde yer alan isimlerin de üye olduğu çok etkili bir kuruluş olmuştu. (Cheney başkan yardımcısı, Rumsfeld de savunma bakanıydı.) Gary Bauer ve William Bennett gibi Hıristiyan/Katolik sağın önde gelen liderleri de PNAC üyesidir.</p>

      <p class="paragraf"><span>Baba Kristol’ün en yakın izleyicisi, Bush yönetiminde Savunma Politikaları Kurulu başkanlığı da yapan, Neo-Con’ların entelektüel liderlerinden Prof. Richard Perle’den başkası değildi. “Karanlıklar Prensi” Perle, Neo-Conservative düşünce ve hareketin önemli kurucularından, Chicago Üniversitesi öğretim üyesi Prof. Albert Wohlstetter’in hem öğrencisi hem de damadıydı. Wohlstetter’in ünlü öğrencilerinden biri de Paul Wolfowitz’di. Washington üzerinde etkili olan Wohlstetter bu her iki öğrencisine de merkezi yönetimde iş bulmuştu.</span></p>

      <p class="paragraf">Amerikan Girişim Enstütüsü (AEI) ABD’nin yalnız çok etkili bir düşünce kuruluşu değildi, o aynı zamanda Neo-Con’ların en önemli buluşma zeminlerinden birini de oluşturuyordu. Örnein David ve Meyraw Wurmser çifti, AEI’de çalışan önde gelen Neo-Con’lar arasındaydı. Dick Cheney’in eşi Lynne Cheney de AEI’ye “uzman” olarak kapağı atmıştı. W. Bush’un başkan yardımcısı Dick Cheney’in ulusal güvenlik danışmanı olan Victoria Nuland ise PNAC’ın kurucularından Robert Kagan’ın eşiydi.</p>

      <p class="paragraf">Irving Kristol’le birlikte 1960’lı yılların ikinci yarısında yeni muhafazakâr hareketin ortaya çıkmasında etkili olan, <span class="char-style-override-13">Commenteary</span> dergisinin editörü Norman Podhoretz, Donald Rumsfeld’in yakın çalışma arkadaşıydı. Eşi Midge Decter, ateşli bir Neo-Con yazardı. Birlikte 1980 yılında “Yakın Tehlike Komitesi” adlı grubu kurdular. Reagan yönetimi sırasında adı İran’a yasadışı silah satışı skandalına karışan Elliot Abrams ise Podhoretz’in damatlarıydı. Oğlu John Podhoretz ise <span class="char-style-override-13">New York Post</span> gazetesinde köşe yazarıydı.</p>

      <p class="paragraf">Neo-Con’lar arasında daha onlarca onlarca akrabalık bağı ve şu ya da bu alanda sıkı bir ilişkiden söz edebiliriz. Ancak, Neo-Con’culuk sadece kan ve akrabalık bağları üzerinden tanımlanıp değerlendirilecek bir hareket ve akım değil.</p>

      <p class="paragraf">Kitlesel bir akım olmaktan çok bir kadro hareketi olan, entelektüel bir çevre görünümündeki Neo-Con oluşum; ortak ve iyi işlenmiş fikirler, sıkı arkadaşlık ve akrabalık bağları, tamamına yakınının medya ve kültür endüstrisinde çalışması, meslek ilişkileri, yönettikleri ya da yazdıkları gazeteler, dergiler, televizyonlar aracılığıyla topluma ulaşma/seslenme kapasiteleri onları sıkı bir grup haline getiriyordu. Dolayısıyla bu durum, nicel güçlerinin çok ötesinde siyasette ve toplumsal yaşamda etkili olmalarını sağlıyordu.</p>

      <p class="paragraf">Özellikle 1980’li yıllardan itibaren Neo-Con düşünce ve Neo-Con’lar, Amerikan geleneksel muhafazakârlığından ve milliyetçiliğinden ayırt edilemez hale gelmişti. Fukuyama bu durumu, “Birçok Neo-Con düşünce, Amerikan halkının büyük bir kesimi tarafından içtenlikle benimsenmişti” diye açıklıyor. Burada Fukuyama’nın “Amerikan halkı” diye ifade ettiği şeyden, Cumhuriyetçileri anlamamız gerekiyor.</p>

      <p class="paragraf"></p>

      <p class="ARA2" xml:lang="en-GB">2.12- Sivil darbe ve yeni savunma doktrini!</p>

      <p class="paragraf">Yeni muhafazakârların desteklediği George W. Bush, aslında Kasım 2000 seçimlerini kaybetti. All Gore karşısında yaklaşık 600.000 daha az oy aldı. Bu büyük bir sayıydı. Ancak, iki dereceli olan Amerikan seçim sistemi nedeniyle başkan olabildi. Bu sisteme göre, her eyalette önce başkanı belirleyecek delegeler seçiliyor. Bir eyalette delegelerin tamamını ise yüzde 50’den fazla oy alan parti çıkarıyor. Daha sonra bu delegeler başkan olacak kişiyi seçiyor. Delegeler, bağlayıcı bir kural olmamakla birlikte, kendi partilerinin adayına oy veriyor. (ABD başkanları çok güçlü yetkilerle donatıldığı için, bu yöntem istenmeyen bir kişinin “kaza” sonucu başkan olmasını önlemek için geliştirilmiş.)</p>

      <p class="paragraf">Yani sanılanın aksine, ABD’de halk başkanı doğrudan seçemiyor. İşte George W. Bush toplamda daha az oy aldığı halde, daha çok eyalette delegelik kazandığı için başkanlık koltuğuna oturdu. Amerikan tarihinde bu durum ikinci kez yaşanıyordu.</p>

      <p class="paragraf">Ancak, bu da kolay olmadı; sonucu tayin edecek Florida eyaletindeki oylar karşılıklı itirazlar sonucu tam üç ay açıklanamadı. Demokratlar hile yapıldığını öne sürüyorlardı. Tesadüfe bakın ki, bu eyaletin valisi George W. Bush’un kardeşiydi. Sonunda kararı mahkeme verdi; George W. Bush yaklaşık 300 oy (evet sadece üç yüz oy) farkla Florida’da seçimleri kazandı. İptal edilen oylar ise yaklaşık 70.000 kadardı. Amerikan tarihinde ilk kez bir mahkeme ülkenin yeni başkanını belirliyordu.</p>

      <p class="paragraf">Bu olay, Demokratlar ve kimi aydınlar tarafından yeni muhafazakârlar çetesinin, petrol ve silah tekellerinin desteğiyle gerçekleştirdiği bir “darbe” olarak nitelendirildi.</p>

      <p class="paragraf">Gerçekte, ABD dış politikası soğuk savaş sonrasında emperyalizmin girdiği yeni aşamanın –ki buna yeni emperyalizm ya da aynı anlama gelmek üzere “neo-klasik sömürgecilik” de diyebiliriz– ihtiyaçlarına göre şekilleniyor. Dolayısıyla, ABD’nin yeni emperyalist siyasetini sadece George W. Bush yönetimine ve bu yönetimin pilot kabinini oluşturan yeni muhafazakâr ekibe bağlamak doğru değil. Kuşkusuz yeni muhafazakârlar, lider emperyalist ülkenin (ABD’nin) yeni ihtiyaçlarını önceden gören, teorisini yapan, buna uygun politikaları geliştiren ve bütün bunların gereğini yapmak üzere en hazırlıklı olan tek gruptu. Neo-Con’lar bu nedenle tarihsel bir rol oynayabildiler.</p>

      <p class="paragraf">Diğer taraftan, ABD’nin yeni savunma doktrini, George W. Bush yönetiminden çok önce, 1997 yılında Demokrat Partili Bill Clinton’un başkanlığı sırasında belirlenmiş ve benimsenmişti. Bu durum ABD’nin emperyal çıkarlarına uygun olarak geliştirilen politikaların, belli kırılmalara uğrasa da bir sürekliliğinin olduğunu gösteriyordu.</p>

      <p class="paragraf">Yeni siyasete ve doktrine temel oluşturan belge ve yaklaşım ise, yukarıda da değinildiği gibi yeni muhafazakârlar tarafından 1992’de (yani soğuk savaş döneminden hemen sonra) hazırlanan ve tam ismi “Yeni Bir Yüzyıl İçin Stratejiler, Güçler ve Öneriler” olan rapordu. Clinton yönetiminin tek farkı, liberal yöntem ve araçlara –ki bunlar önemsiz değildir– verilen öncelikti. Clinton yönetimi sırasında hazırlanan (1997) 4 yıllık “Quadrennial Defense Review Report”la (Savunma Değerlendirme Raporu) belirlenen yeni Ulusal Güvenlik Stratejisi’nde; tehdit (savunma) merkezli askeri savunma doktrininden, önleyici ilk vuruş odaklı bir askeri-politik yaklaşıma geçildi. Bu çok büyük ve köklü bir değişiklikti.</p>

      <p class="paragraf">Ergin Yıldızoğlu konuya ilişkin olarak şu önemli tespitleri yapıyor:</p>

      <p class="paragraf">“QDR-1997, bir taraftan aynı anda iki ayrı coğrafyada savaşı sürdürebilme hedefini benimserken, diğer taraftan, önümüzdeki 15 yıl içinde ABD’nin karşısına yeni bir hegemonik rakibin çıkmasını engellemeyi amaçlıyordu. QDR-2001 ise giriş bölümünde Donald Rumsfeld’in vurguladığı ve I. Bölüm’de irdelendiği gibi, farklı bir savunma paradigması üzerine oturuyor.</p>

      <p class="paragraf">Birincisi, QDR-2001, yeni stratejik ortamda, ‘ABD, düşmanlarının kim olacağını ve savaşların nerede çıkacağını tam olarak bilemez ve bilemeyecektir’ diyor, ‘savunmanın, belirsizlik ve sürpriz öğesiyle birlikte’ var olabilmesi gerektiğine işaret ediyor ve buradan hareketle de yeni konsepti ortaya koyuyor: Kimin nerede ve ne zaman saldıracağından çok, olası bir saldırganın hangi olanaklarla saldırabileceğini düşünerek ona göre hazırlanmak.” (Ergin Yıldızoğlu, <span class="char-style-override-13">Cumhuriyet</span> gazetesi, 8 Ekim 2001)</p>

      <p class="paragraf">ABD, kendisine yönelebilecek tehditleri daha oluşmadan ortadan kaldırmaya yönelik bu stratejiyi 1997’den itibaren uygulamaya koydu. Kendisini, niyetinden şüphelendiği bölgeye ya da ülkelere “önleyici saldırı” yapabilecek şekilde konumlandırmaya başladı. Bu 4 yıllık “Savunma Değerlendirme Raporu” 11 Eylül eylemlerinden sonra, Bush yönetimi tarafından Ekim 2001’de yeniden düzenlendi. Yeni doktrininin esasını, ABD’nin küresel egemenliği önündeki engelleri gerekirse “zor kullanarak” kaldırma siyaseti oluşturuyordu.</p>

      <p class="paragraf">Çünkü hem ilk hem de ikinci rapordaki, “olasılık” yaklaşımına göre; “Yeni dönemde ABD, düşmanlarının kim olacağını ve savaşların nerede çıkacağını tam olarak bilemez ve bilemeyecektir” deniyordu.</p>

      <p class="paragraf">Yeni Amerikan Yüzyılı Projesi’nde ortaya atılan görüş ve önerilerin büyük ölçüde yer aldığı bu raporun, ABD’nin 21. yüzyılda küresel planda yürüteceği askeri ve siyasal operasyonları nasıl tanımladığını ve gerekçelendirdiğini anlamak için uzun bir bölümü buraya almakta yarar var. Ergin Yıldızoğlu’nun özetiyle rapor şöyle:</p>

      <p class="paragraf">“QDR-2001, QDR-1997’den farklı olarak, ABD’nin hegemonik konumunu kalıcı bir veri olarak alıyor, bunun ‘benzersizliğini’ (...) ‘ABD’nin çıkarları korunduğunda dostlarının ve bağlaşıklarının, bu barış ve özgürlükten faydalanarak refahlarını artıracaklarını’ vurguluyor. QDR-2001, kara, deniz, hava, uzay gibi tüm alanlarda ABD egemenliğini varsaydığı için de ister istemez dikkatler devletlerden gelecek tehditlerden, sistem içi çatışmalardan, ABD hegemonyasındaki sisteme yönelik saldırı olasılıklarına yöneliyor. Böylece QDR-2001, 11 Eylül sonrası söyleme uygun olarak ABD hegemonyası altındaki bir sisteme yönelik, radikal aşırı uçlardan gelecek tehlikelere özellikle önem veriyor.</p>

      <p class="paragraf">Tehlike devletlerden çok devlet dışı öznelerden kaynaklanıyor. Bu bağlamda, QDR, ABD’nin erişimine, kapalı alanlara, girişi engellenen coğrafyalara, çeşitli derinliklerde ve zorla girmek, işgal etmek, siyasi müdahalede bulunmak, rejim değiştirmek... Bunları olanaklı kılmak için de, sürekli izleme, hassas vuruş, dünyanın her coğrafi bölgesinde ona uygun olarak biçimlenmiş ordular bulundurmak gibi amaçları benimsiyor.</p>

      <p class="paragraf">Ancak, bu raporun kamuya açıklandığı, bu anlamda, ABD’nin dostlarına ve düşmanlarına yönelik siyasi ve ideolojik (propaganda) amaçları olduğunu da göz önüne almak, temkinli olmak, yazılanlar ile gerçeklik arasında bire bir örtüşme aramak doğru olmaz. Örneğin, QDR-2001 bir önceki rapordan farklı olarak ABD hegemonyasının nasıl korunacağını değil, dosta düşmana, bu hegemonyanın neden gerekli ve kaçınılmaz olduğunu anlatmaya özel önem veriyor.</p>

      <p class="paragraf">Rumsfeld rapora yazdığı önsözde, olaylara değil trendlere önem verdiklerini vurguluyor. Gerçekten de QDR-2001 içinde geleceğe yönelik oldukça belirgin, trend kurucu saptamalar var.</p>

      <p class="paragraf">Örneğin, QDR-2001 ABD’nin ulusal çıkarlarının global olduğunu saptıyor. Bu yeni stratejik ortamda ABD’nin, Batı Avrupa ve Kuzey Asya’daki konuşlanmasının yetersiz olduğuna dikkat çekiyor. (...) Dünyanın üzerindeki her alanın ABD’ye açık olması sağlanacak, kapatılan yerlere, örneğin bir ulus devletin topraklarına, zorla girmek, rejimini değiştirmek söz konusu olabilecek. Gerekli istihbaratın sağlanabilmesi için, tüm gezegen her düzeyde izlenecek. Uzayın kullanımı ABD’nin hasımlarına kapatılacak.” (Ergin Yıldızoğlu, aynı gazete)</p>

      <p class="paragraf">İnanılır gibi değil ama raporda bunlar açıkça yazılıyor. Bu yaklaşıma göre, yeni savunma anlayışı, “belirsizlik ve sürpriz öğesiyle birlikte” ele alınıyor. Kimin nerede ve ne zaman saldıracağından çok, olası bir saldırganın hangi olanaklarla harekete geçeceğini hesaplayarak ona göre hazırlanmak, gerektiğinde “önleyici ilk vuruşu” yapmak bu “savunma” doktrininin esasını oluşturuyor.</p>

      <p class="paragraf">Yukarıdaki alıntıda da görüleceği gibi, yeni savunma doktrini (2001) gerçekte bir müdahale ve saldırı stratejisi oluyor. Buna göre ABD’nin karada, denizlerde, havada ve uzaydaki egemenliğine yönelik tehdidin tanımlı ve belirli bir düşman devlet ya da devletlerin yanı sıra, “sistem içi çatışmalardan” ve “sisteme yönelik felsefi temelli saldırılardan” da kaynaklanabileceği öngörülüyor. Diğer bir anlatımla, tehlikenin devlet dışı öznelerden de gelebileceği varsayılıyor.</p>

      <p class="paragraf">Böylece, yeni muhafazakârlar tarafından geliştirilen savunma doktrini, özel olarak ABD, genel olarak Batı ve kapitalizm karşıtı siyasal hareketlere, örgütlere, akımlara ve güçlere özel bir önem veriyor. Bu durumda sistem muhalifi felsefi ve siyasal akımların neredeyse tamamı “düşman” ilan ediliyor. Tanım o kadar geniş ki “düşman” kategorisi içine muhalif edebiyat çevrelerinin ve sanat akımlarının bile girmesi olanaklı görünüyor.</p>

      <p class="paragraf">Dünyada 1990’lara damgasını vuran ve her biri hileli bir müdahale aracına dönüşen “demokratikleşme”, “insan hakları”, “insani amaçlı müdahale” ve “çok taraflı işbirliği” gibi ilkeleri artık Neo-Con’lar kullanıyor. Yeni muhafazakârlara göre, Birinci Körfez Savaşı Birleşmiş Milletler şemsiyesi altında yapılan bir operasyondu ve ABD önderliğinde gerçekleşmiş olsa da istenilen sonuç tam olarak alınamadı. Dolayısıyla kararları, bu şemsiyenin dışına çıkarak Amerika’nın kendisi almalı ve uygulamalıdır. Yine bu yaklaşıma göre, verili uluslararası hukuk ve ilkeler bir önceki döneme (soğuk savaş dönemine) aittir ve bugün geçerliliği yoktur.</p>

      <p class="paragraf">Dünya yeni bir döneme girdi, ancak yeni dönemin kendisine ait hukuku ve kurumları henüz oluşmadı. Bu hukuk ve ilkeler, tarihte olduğu gibi yine güçle oluşacak. Neo-Con’lara göre bu güç Amerika Birleşik Devletleri’dir. Çünkü, yeryüzünde küresel çıkarları olan tek ülke ABD’dir ve ABD’nin savunulması Batı uygarlığının, kapitalizmin savunulması anlamına gelmektedir. Dolayısıyla gezegenin yeni yasalarını da o koymalıdır...</p>

      <p class="paragraf">Her şey onlar için bu kadar açık. Dolayısıyla, yeni muhafazakârlar mevcut uluslararası kurumları gereksiz görüyor, diplomasiyle zaman harcanmasına karşı çıkıyorlar. Onlara göre, Clinton döneminin bitmesiyle neo-liberal ve geleneksel realist politikalar da son buldu. George W. Bush ve yönetimi bu politikalar yerine “önleyici vuruş stratejisini esas alan” bir dış politika izlemeli. Nitekim, yeni muhafazakârların doğrudan görev aldığı Bush yönetimi de bu siyaseti izledi.</p>

      <p class="paragraf"><span>Öte yandan, yukarıda da değinildiği gibi, Demokrat Parti’nin yeni muhafazakârlara yönelttiği itiraz, esasa değil usule ve yönteme ilişkin bir eleştiri olarak dikkat çekiyor. Tıpkı Bill Clinton ve ekibinin olduğu gibi Barack Obama yönetiminin de izlenen siyasetin özüne ve amacına ilişkin pek bir itirazı bulunmuyor. Demokratlar, Amerika’nın küresel ölçekte ekonomik, askeri, stratejik önderliğine ve hegemonya siyasetine temelde karşı çıkmıyor. Sadece, bu politikaları gerçekleştirmek için diplomatik yolları, kültürel araçları, uluslararası ilişkileri ve kurumları daha çok dikkate almak ve kullanmak gerektiğini düşünüyorlar. Askeri müdahaleyi bütün bu yollar tüketildikten sonra gerekli görüyorlar, o kadar.</span></p>

      <p class="paragraf">Önleyici saldırı hakkını kendinde bulan ABD, bütün bu hedeflere yönelirken, Strauss’un görüşlerini izliyor ve kendisini “iyi ve doğrunun temsilcisi” olarak görüyor. Çıkarlarına aykırı bulduğu, küresel mali sermayenin serbest dolaşımının önünde engel olarak gördüğü ya da enerji yatakları üzerindeki hâkimiyetini gelecekte tehdit edeceğini ya da engelleyeceğini düşündüğü ülkeleri kolaylıkla ve topluca “şer ekseni” olarak tanımlıyor.</p>

      <p class="paragraf">Aslında bu siyaset tarzı, sadece 11 Eylül sonrasının bir yaklaşımı olarak da değerlendirilemez. Çünkü bu yaklaşım, ABD’nin 1945’lerden beri gelen “rakip olabilecek güçlere engel olma” politikasının bir devamı ve yeniden üretimi olarak da görülebilir. Neo-Con’lar bunu raporlarında açık bir şekilde şöyle ifade ediyorlar:</p>

      <p class="paragraf">“Amerika’nın stratejik hedefi Sovyetler Birliği’nin güçlenmesini engellemek olagelmişti, bugünün görevi Amerikan çıkarlarına ve ideallerine hizmet eden uluslararası bir güvenlik ortamını korumaktır. Soğuk savaş döneminde ordunun görevi Sovyet yayılmacılığını önlemekti. Bugün ordunun görevi ise yeni bir büyük gücün rakip olarak gelişmesini önlemek, Avrupa, Doğu Asya ve Ortadoğu’nun kilit bölgelerini savunmak ve savaşın yeni teknolojilerle mümkün olacak dönüşümü boyunca Amerikan üstünlüğünü korumak üzere ‘demokratik barış kuşaklarını’ güvenlik altına almak ve genişletmektir.</p>

      <p class="paragraf">1945’ten 1990’a kadar ABD silahlı kuvvetleri kendisini dünya üzerinde birçok bölgede gerçekleşecek küresel tek bir savaşa göre hazırlamıştı. Yeni yüzyılda beklenen ise her biri kendine özgü ve farklı hedeflere sahip başka başka ve bağımsız düşmanlara karşı farklı bölgelerde gerçekleşecek savaşlardır. Soğuk savaş döneminde süper güçlerin rekabeti esas olarak yereldi. Bir bakıma stratejik ‘ağırlık merkezi’, ABD ve NATO’nun büyük konvansiyonel kuvvetlerinin bir Sovyet saldırısını püskürtmek üzere konuşlandığı ve nükleer bir savaşın başlayabileceği yer olan Avrupa idi. Şimdi Avrupa’nın genel olarak barış içinde olmasıyla birlikte, görünen o ki yeni stratejik ilgi odağı Doğu Asya’ya kaymaktadır. Amerikan silahlı kuvvetleri için misyonlar sona ermemiş, sadece başka bir yöne kaymıştır. Tehditler çok büyük olmayabilir ama sayısı çoktur.” (Yeni Amerikan Yüzyılı Projesi)</p>

      <p class="paragraf"></p>

      <p class="ARA2" xml:lang="en-GB">2.13- Neo-Con’ların dört misyonu</p>

      <p class="paragraf">William Kristol, New York’taki İkiz Kuleler’e karşı gerçekleştirilen 11 Eylül 2001 eylemlerinden önce “teröre karşı savaş” konusunda neden ısrar ettiklerini anlatırken, yeni muhafazakâr ekibin 2000’in eylül ayında belirlediği “dört tarihi misyon”u da hatırlatıyordu. İkiz Kuleler’e karşı gerçekleştirilen saldırıların kendi tezlerini doğruladığını varsayan W. Kristol, bu güvenle ve bir kez daha, Yeni Amerikan Yüzyılı Projesi’nde yer alan dört misyona dikkat çekiyordu.</p>

      <p class="paragraf">Bu dört madde şöyle:</p>

      <p class="paragraf"></p>

      <p class="ARA3-KUCUK">1- Anavatanın Savunulması</p>

      <p class="paragraf"><span>Birinci olarak, Amerika anavatanını savunmalıdır. Soğuk savaş boyunca, nükleer caydırıcılık anavatanın savunulmasındaki en önemli noktaydı, bu durum halen devam etmektedir. Yeni yüzyıl beraberinde yeni meydan okumaları getirmiştir. ABD bir yandan nükleer gücünü yenilerken bir yandan da küçük devletlerin, Birleşik Devletler’in askeri faaliyetlerini, anavatanını ve müttefiklerini tehdit eden balistik füze ve silahlar geliştirmesinin etkilerini kısa zamanda yok etmelidir. Birleşik Devletler silahlı güçlerinin tüm yeni ve güncel misyonlarının yanında, bu misyon önceliğe sahip olmalıdır.</span></p>

      <p class="paragraf"></p>

      <p class="ARA3-KUCUK">2- Büyük Savaşlar</p>

      <p class="paragraf">İkinci olarak, Birleşik Devletler eşzamanlı ve büyük ölçekli savaşlar için süratle ve çok sayıda konuşlanabilecek ve kazanabilecek, aynı zamanda ileri üslerin bulunmadığı bölgelerdeki beklenmedik acil durumlara yanıt verebilecek yeterli miktarda askeri gücü elinde tutmalıdır. Bu, son on yıldaki ABD güç planının temelini oluşturan “iki cephede savaş” standardına benzemektedir. Yine de bu standardın yeni gerçeklere ve potansiyel çatışmalara göre yeniden güncellenmesi gerekmektedir.</p>

      <p class="paragraf"></p>

      <p class="ARA3-KUCUK">3- Asayiş Görevleri</p>

      <p class="paragraf">Üçüncü olarak, Pentagon, büyük savaş kampanyalarına gerek kalmadan bugünkü barışı koruyacak güçleri elinde bulundurmalıdır. On yılın tecrübesi ve iki hükümetin politikaları, söz konusu kuvvetlerin, Balkanlar’daki yeni ve uzun dönemli NATO misyonlarının, Güneybatı Asya’da devam eden uçuşa yasak bölgedeki diğer misyonların ve Doğu Asya’nın hayati bölgelerindeki hazır bulunma misyonlarının ihtiyaçlarını karşılayabilmesi için genişletilmesi gerektiğini göstermiştir. Bugünün en önemli hedefleri olan bu görevler, savaş için biçimlendirilmiş, fakat uzun dönemli bağımsız asayiş operasyonlarına yatkın kuvvetlere gereksinim duymaktadır.</p>

      <p class="paragraf"></p>

      <p class="ARA3-KUCUK">4- ABD Silahlı Kuvvetleri’nin Dönüştürülmesi</p>

      <p class="paragraf">Son olarak, Pentagon, gelişmiş teknolojinin askeri sistemlerde kullanılmaya başlanmasının ateşlediği ‘askerlikteki devrimi’ artık kendi çıkarları için kullanmaya başlamalıdır. Bu amaç, kuvvet yapısı ve güvenlik bütçelerinin bir kısmının ayrılmasına değecek ayrı ve çok önemli bir misyon olarak kabul edilmelidir.” (Yeni Amerikan Yüzyılı Projesi)</p>

      <p class="paragraf"></p>

      <p class="ARA2" xml:lang="en-GB">2.14- Neo-Con’lar Avrupa’yı da tehdit etti!</p>

      <p class="paragraf"><span>Yukarıda, bu ara başlığa kadar çizmeye çalıştığımız tablonun ortaya koyduğu olgu şudur: ABD küresel hegemonya siyasetinden imparatorluk projesine geçerken, bu projenin finansmanında zorlanıyordu. Dünyanın en borçlu ülkesi olan, dış ticaret dengesi her geçen gün bozulan ve para-borsa-muhasebe oyunlarına dayalı “köpük ekonomisi” üst üste gelen şirket iflasları ve skandallarıyla patlayan ABD, küresel hâkimiyet projesinin finansman açığını daha fazla askeri güç kullanarak kapatmaya çalışıyordu. Washington, 2004’te 400 milyar dolara çıkardığı savunma bütçesinin bir bölümünü, zaten çok sınırlı olan sosyal yardımları kısarak karşılamaya çalışıyordu. Avrupa ülkelerinin tamamının savunma giderleri bu rakamın yarısı kadardı. Savunma bütçesi 2001’de 307 milyar dolardı. Bu rakamın 2011’de 529 milyar dolara, 2012’de de 553 milyar dolara çıkması öngörülüyordu. (</span><span class="char-style-override-13">The Economist</span><span>, 10 Şubat 2011)</span></p>

      <p class="paragraf">ABD’nin mali açığı, yönetemeyeceği kadar geniş bir coğrafyaya yayılması ve bu bölgelerde çoğu savaş üretme potansiyeline sahip sorun ve ihtilaflarla yüz yüze kalması nedeniyle daha da büyüyor. Bu nedenle, Kuzey Atlantik Antlaşması Örgütü (NATO) gibi kendi kontrolündeki soğuk savaş döneminden kalma askeri ittifakları yeniden yapılandırarak, hem imparatorluk projesinin finansmanına Avrupa’yı da dahil etmeye çalışıyor hem de gelecekte Avrupa Birliği’nin (AB) bir rakip olarak karşısına çıkmasını engellemek istiyor.</p>

      <p class="paragraf">ABD ayrıca, NATO’nun yeniden yapılandırılması ile (yeni tehdit değerlendirmesine bağlı olarak) ağırlık merkezini Doğu’ya ve Güney’e kaydırarak, yönetimindeki bu askeri oluşumu, Avrasya’ya hâkim olma projesinin bir aracına dönüştürmeye çalışıyordu. İttifakın 23-24 Nisan 1999 tarihinde Washington’da yapılan toplantısında bu doğrultuda yeni “savunma” konseptinin oluşturulması için önemli bir adım atılmıştı. Almanya ve Fransa bu girişime şiddetle karşı çıkıyordu. NATO’nun 28-29 Haziran 2004’teki İstanbul’da gerçekleştirilen ve “radikal İslamcı” örgütlerin küresel yeni tehdit unsuru olarak değerlendirildiği zirvede, bütün yumuşatma çabalarına karşın, ABD-AB gerilimi devam etti.</p>

      <p class="paragraf">Soğuk savaş döneminin kapanması ve sosyalizmin küresel bir tehdit gücü olmaktan çıkmasıyla, Batılı kapitalist ülkeler arasındaki çıkar farklılaşması ve iç çelişkiler kaçınılmaz olarak öne çıkıyor ve her geçen gün derinleşiyor. AB yakın gelecekte bir güç merkezi konumunu yakalamak için çalışıyor. Almanya ve Fransa, ABD’nin dünyanın zenginliklerine tek başına el koymasına, küresel askeri ve politik gücü tek başına kontrol etmesine karşı çıkıyor.</p>

      <p class="paragraf"><span>ABD’nin NATO nezdindeki (dönemin) daimi temsilcisi Büyükelçi Nicholas Burns, örgütün 19 Ekim 2003’te toplanan Prag zirvesinde yaptığı konuşmada, sorunu açıkça ortaya koyuyordu. Avrupalıların, askeri güçlerinin sadece yüzde 3’ünü sınırlarının dışında görevlendirdiğini hatırlatan Burns, diğer ittifak üyelerinin de artık ellerini ceplerine atmaları ve Batı’nın çıkarlarını savunmak için para harcamaları gerektiğini söylüyordu. Avrupalıların “birleştirici tehdit” ve “ortak çıkarlar” yaklaşımını pek kavramadıkları inancını da dile getirmekten kaçınmayan Burns, Atlantik’in iki yakasında, merkezi kapitalist ülkeler tarafından 55 yıl önce inşa edilen askeri-politik zeminlerin tehdit altında olduğunu düşünüyordu:</span></p>

      <p class="paragraf"><span>“AB’nin bir savunma ve güvenlik gücü olarak kendi kuvvetini geliştirmesine NATO’nun yardımcı olacağı söylenmekteydi. Ama asıl olan bizim Avrupalılar ve Amerikalılar olarak 50 yıldır inşa ettiğimiz şeylere rakip oluşturmamasıydı: NATO’ya rakip yeni askeri karargâh olmayacak, yeni bir planlayıcı otorite bulunmayacaktır. İşte bu yüzden, bir ay sonra Fransa, Almanya, Belçika ve Lüksemburg’un liderleri Brüksel’de toplanıp yeni bir AB askeri karargâhı kurmak istediklerinde nasıl şaşırdığımızı bir düşünün. NATO-AB ilişkilerinde, çözmemiz gereken hayati konu şimdi budur.” (Nicholas Burns,</span> <span class="char-style-override-13">Teori</span> <span>dergisi, Mayıs 2004, sayı 172)</span></p>

      <p class="paragraf"><span>Burns, bazı AB üyelerini iki örgüt (NATO-AB) arasındaki bağı “rekabetçi bir ilişkiye” çevirmemek konusunda da uyarıyor ve “O zaman aramızda büyük bir anlaşmazlık olacak demektir, çünkü biz Amerikalılar NATO’yu devam ettirmek istiyoruz” diyor. Bununla da kalmıyor ABD daimi temsilcisi, “üzerinde duracağım son nokta” diye altını çiziyor ve şöyle devam ediyor:</span></p>

      <p class="paragraf"><span>“Bazı Avrupalılar, gelecekte bir noktada, Avrupa’nın ABD’ye karşı bir denge gücü haline gelmesi gerektiğini söylüyorlar. Biz Amerikalılar bunu tamamen reddediyoruz.”</span></p>

      <p class="paragraf"><span>Elbette Burns, bunları belirtirken yine ortak çıkarlardan, birleştirici tehditlerden, Batı’nın gelecek vizyonundan, paylaşılan kültür ve değerlerden de söz ediyor. “Biz Avrupa’nın ortağı ve müttefikiyiz” diyor. Ama bu sözler açık tehdidi gizlemeye yetmiyor.</span></p>

      <p class="paragraf"><span>Avrupa’daki Amerikancılar da kuşkusuz ABD’yi yalnız bırakmıyorlar. AB-NATO ilişkilerinin yeniden düzenlenmesi ve belli bir uyumun gerçekleştirilmesi için çok sayıda girişim gerçekleştiriliyor. Cenevre’deki Avrupa Güvenlik Politikası Merkezi’nde Avrupa Güvenlik Politikası direktörü olan Julian Lindley-French, AB ile NATO arasındaki sorunları irdelediği makalesinde şunları belirtiyor:</span></p>

      <p class="paragraf"><span>“Bazı ülkelerdeki muhalif grupların AB ve NATO’yu iç politikada kendilerine pay çıkarmak için kullanmalarına son verilmelidir. Bu tür strateji ve sorumsuzluktan kazançlı çıkacak sadece demokrasi düşmanlarıdır. Ortaya çıkan tehlikelerin büyüklükleri ve nitelikleri nedeniyle hem AB’ye hem de NATO’ya yeterince yapacak iş düşmektedir. Bu nedenle, stratejik bilincin yeniden arttığı bu dönemde birçok analistin AB ile NATO’nun eninde sonunda yollarını ayırmaları gerekeceği sonucuna varmaları son derece gariptir.” (Julian Lindley-French,</span> <a href="http://www.nato.int"><span class="K-pr- char-style-override-15">www.nato.int</span></a><span class="char-style-override-15">)</span></p>

      <p class="paragraf"><span>Oysa sorun da buradaydı zaten; “bazı Avrupalılar” artık ABD’yle “ortak ve müttefik” olmak istemiyorlardı. Çünkü, NATO’nun patronunun ABD olduğunu ve bu örgütün mimarisi değişmediği sürece ona hizmet edeceklerini biliyorlardı. Soğuk savaş döneminde mecburiyetlerin sonucu olarak kabul ettikleri bu yapılanmayı artık değiştirmek istiyorlardı.</span></p>

      <p class="paragraf"><span>Sonuç olarak ABD, hem mali hem askeri hem de politik olarak sıkışıyordu. Çünkü bilinir ki, gücün doruğuna ulaşılan an, aynı zamanda inişin de başladığı noktadır.</span></p>

      <p class="arabaslik-sol">EKLER</p>

      <p class="ARA2" xml:lang="en-GB">Ek 1</p>

      <p class="paragraf">Yeni Muhafazakâr ekip tarafından 3 Haziran 1997’de yayımlanan politik çıkış bildirisi. Tam metin:</p>

      <p class="paragraf"></p>

      <p class="ARA2" xml:lang="en-GB">İlkeler Bildirgesi</p>

      <p class="paragraf">Amerikan güvenlik ve dış politikası yalnız bırakılmıştır. Muhafazakârlar, Clinton yönetiminin tutarsız politikalarını eleştirdiler. Kendi içlerinden gelen izolasyoncu tepkilere karşı da direndiler. Fakat muhafazakârlar Amerika’nın dünyadaki rolü üzerine güvenle stratejik bir görüş geliştiremediler. Amerikan dış politikası için rehberlik edecek ilkeleri tespit etmediler. Stratejik amaçlar üzerindeki muhtemel anlaşmalar önünde engel oluşturan taktik ayrımlara izin verdiler. Amerikan güvenliğini koruyacak ve yeni yüzyılda Amerikan çıkarlarını ilerletecek bir savunma bütçesi için mücadele etmediler.</p>

      <p class="paragraf">Biz bunu değiştirmek niyetindeyiz. Amerika’nın küresel liderliğini dava haline getirmek ve buna destek toplamak için bir araya gelmek amacındayız.</p>

      <p class="paragraf"><span>20. yüzyıl biterken, Birleşik Devletler dünyanın üstün gücü konumundadır. Soğuk savaş döneminde Batı’nın zafer kazanmasına liderlik yapmış olan Amerika, bir fırsat ve meydan okumayla karşı karşıya kalmıştır: Birleşik Devletler’in geçmişteki başarılarının üzerine kurabileceği bir vizyonu var mıdır? Birleşik Devletler, Amerikan ilkelerine ve çıkarlarına uygun yeni bir yüzyıla şekil verme kararlılığına sahip midir?</span></p>

      <p class="paragraf">Fırsatları kaçırma ve başarısız olma tehlikesiyle karşı karşıyayız. Hem askeri yatırımlarda hem dış politika başarılarında geçmiş yönetimlerin gerçekleştirdiği sermayeyle yaşıyoruz ve onu tüketiyoruz. Dışişlerinde ve savunma harcamalarındaki kesintiler, siyasetçilerin araçlarına karşı güvensizlik ve kararsız liderlik tüm dünyadaki Amerikan etkisinin yaşamasını zorlaştırıyor. Kısa vadeli ticari çıkarların stratejiye ilişkin kaygılara ağır basması söz konusudur. Sonuç olarak, ulusun şimdiki tehlikelere karşı koyma ve potansiyel olarak ileride doğabilecek daha büyük meydan okumaların üstesinden gelme kapasitesini tehlikeye atıyoruz.</p>

      <p class="paragraf"><span>Reagan yönetiminin başarısının asli unsurlarını unutmuş gibi görünüyoruz: hem şimdi hem de gelecekteki meydan okumalarla karşı durabilecek güçlü ve hazır bir ordu; yurtdışında Amerikan ilkelerini cesaretle ve kararlı biçimde destekleyecek bir dış politika ve Birleşik devletlerin küresel sorumluluklarını kabul eden ulusal bir liderlik.</span></p>

      <p class="paragraf"><span>Tabii ki, Birleşik Devletler kendi gücünü nasıl kullanacağına dair tutumlu davranmalıdır. Fakat küresel liderliğin sorumluluklarından ve gerçekleştirilme bedellerden güvenli bir şekilde kaçınamayız. Barış ve güvenliğin Avrupa, Asya ve Ortadoğu’da sürdürülmesinde Amerika çok önemli bir role sahiptir. Eğer sorumluluklarımızı yerine getirmezsek, en temel ilkelerimize meydan okumalara izin vermiş oluruz. 20. yüzyılın tarihi, bize krizler gerçekleşmeden önce duruma şekil vermeyi ve acil hale gelmeden önce tehlikelere müdahale etmenin önemini öğretmiş olmalıdır. Bu yüzyılın tarihi bize Amerikan liderliği davasına tutunmayı öğretmiş olmalıdır.</span></p>

      <p class="paragraf"><span>Bizim amacımız Amerikalılara bu dersleri hatırlatmak ve bunların sonuçlarını bugün için çizmektir. İşte dört sonuç:</span></p>

      <p class="paragraf">Eğer bugün küresel sorumluluklarımızı yerine getireceksek, gelecek için silahlı güçlerimizi modernize etmeliyiz ve savunma harcamalarını önemli miktarda artırmalıyız.</p>

      <p class="paragraf">Demokratik müttefiklerimizle olan bağlarımızı güçlendirmeliyiz; çıkarlarımıza ve değerlerimize düşman rejimlere meydan okumalıyız.</p>

      <p class="paragraf">Yurtdışında politik ve ekonomik özgürlük davasını geliştirmeliyiz.</p>

      <p class="paragraf"><span>Güvenliğimize, başarımıza, ilkelerimize dost olan bir uluslararası düzenin korunması ve genişletilmesi konusunda Amerika’nın eşsiz rolünün sorumluluğunu kabul etmeliyiz.</span></p>

      <p class="paragraf">Bugün Reagan’cı askeri güç politikası ve ahlaki netlik moda olamayabilir. Ancak geçmiş yüzyılın başarılarını sürdürecek, Birleşik Devletler’in güvenliğini ve büyüklüğünü sonraki yüzyıla taşıyacaksa bu zorunludur.</p>

      <p class="paragraf"></p>

      <p class="paragraf">İmzalar:</p>

      <p class="paragraf">Elliott Abrams, Gary Bauer, William J. Bennett, Jeb Bush, Dick Cheney, Eliot A. Cohen, Midge Decter, Paula Dobriansky, Steve Forbes, Aaron Friedberg, Francis Fukuyama, Frank Gaffney, Fred C. Ikle, Donald Kagan, Zalmay Khalilzad, I. Lewis Libby, Norman Podhoretz, Dan Quayle, Peter W. Rodman, Stephen P. Rosen, Henry S. Rowen, Donald Rumsfeld, Vin Weber, George Weigel, Paul Wolfowitz</p>

      <p class="paragraf"></p>

      <p class="ARA2" xml:lang="en-GB"><span>Ek 2</span></p>

      <p class="paragraf"><span>Yeni Muhafazakâr ekip tarafından 26 Ocak 1998’de ABD Başkanı Bill Clinton’a yazılan mektup. Tam metin:</span></p>

      <p class="paragraf"></p>

      <p class="ARA2" xml:lang="en-GB"><span>Clinton’a mektup</span></p>

      <p class="paragraf"><span>26 Ocak 1998</span></p>

      <p class="paragraf"><span>Saygıdeğer William J. Clinton</span></p>

      <p class="paragraf">Amerika Birleşik Devletleri Başkanı</p>

      <p class="paragraf">Washington, DC</p>

      <p class="paragraf">Sayın Başkan,</p>

      <p class="siir-ustbosluk" xml:lang="en-GB"></p>

      <p class="paragraf">Bu mektubu yazmamızın nedeni, Irak’a ilişkin mevcut Amerikan politikalarının başarılı olmadığına ve Ortadoğu’da yakın bir zamanda, soğuk savaşın sona ermesinden bu yana bildiklerimizin tümünden daha ciddi bir tehlikeyle karşı karşıya kalabileceğimize inanmış olmamızdır. Önümüzdeki Birliğin Durumu konuşmasında, bu tehlikeyi karşılamak üzere açık ve kararlı bir hareket hattı çizme fırsatınız bulunuyor. Bu fırsatı kullanmanızı ve ABD’nin tüm dünyadaki dost ve müttefiklerinin çıkarlarını koruyacak yeni bir stratejiyi açık bir dille ifade etmenizi kuvvetle tavsiye ediyoruz. Bu strateji her şeyden önce Saddam Hüseyin rejiminin devrilmesini amaçlamalıdır. Bu zor, fakat gerekli girişim için tüm desteğimizi sunmaya hazırız.</p>

      <p class="paragraf">Saddam Hüseyin’i “etkisizleştirme” politikası, son birkaç aydır sürekli aşınmaktadır. Son gelişmelerin gösterdiği gibi, BM denetimlerini engellediği ya da savsakladığı zaman Saddam’ı cezalandırmak veya yaptırımları uygulamaya devam etmek için artık Körfez Savaşı’ndaki ortaklarımıza bel bağlayamayız. Saddam Hüseyin’in kitle imha silahları üretmediğinden emin olma olanağımız büyük ölçüde azaldı. Denetimler tümüyle kaldığı yerden yeniden başlasa bile –ki şu anda bu, hayli ihtimal dışı görünüyor– Irak’ın kimyasal ve biyolojik silah üretimini izlemenin imkânsız değilse bile zor olduğunu geçmişteki deneyimlerimizden biliyoruz. Denetçilerin uzun bir süre boyunca Irak’taki birçok tesise giremeyecek olması, Saddam’ın tüm sırlarını açığa çıkarmalarını daha da olanaksız hale getirdi. Sonuç olarak çok uzak olmayan bir gelecekte, Irak’ın bu tür silahlara sahip olmadığına yeterince kesin biçimde karar veremeyeceğiz.</p>

      <p class="paragraf">Böylesi bir belirsizlik, kendi başına, Ortadoğu’nun bütününde ciddi bir istikrarsızlaştırıcı etki yaratacaktır. Eklemek gereksiz; eğer Saddam kitle imha silahları elde etme yeteneğine kavuşursa –ki mevcut politik hattı izlemeyi sürdürdüğümüz takdirde bunu yapması hemen hemen kesindir– bölgedeki Amerikan askerlerinin, İsrail ile ılımlı Arap ülkeleri gibi dost ve müttefiklerimizin yanı sıra, dünyanın önemli bölümüne petrol sağlanması işinin güvenliği tümüyle tehlike altına girecektir.</p>

      <p class="paragraf">Sayın Başkan, haklı olarak açıkladığınız gibi, 21. yüzyılın ilk bölümünde dünyanın güvenliği, büyük ölçüde bizim bu tehlike karşısında nasıl davranacağımıza bağlı olacaktır.</p>

      <p class="paragraf">Tehdidin büyüklüğü göz önüne alınırsa, başarısı ancak koalisyon ortaklarımızın sadakatine ve Saddam Hüseyin’in işbirliğine bağlı olan mevcut politika, tehlikeli biçimde kifayetsizdir. Tek kabul edilebilir strateji, Irak’ın kitle imha silahlarını kullanma ya da kullanmakla tehdit etme olasılığını saf dışı eden bir stratejidir. Bu, kısa vadede, diplomasinin açık biçimde başarısızlığa uğraması halinde askeri eyleme girişmeye hazır olmak anlamına gelir. Uzun vadede ise, Saddam Hüseyin ve rejimini alaşağı etmek demektir. Şu anda Amerikan dış politikasının amacının bu olması gerekiyor.</p>

      <p class="paragraf">Bu amacı açık bir şekilde dile getirmenizi ve yönetiminizin dikkatini Saddam rejiminin devrilmesine yönelik bir stratejiye çevirmenizi kuvvetle tavsiye ediyoruz. Bu tüm diplomatik, politik ve askeri çabaların birleştirilmesini gerektirecektir. Bu politikayı uygulamanın tüm tehlike ve zorluklarının farkında olsak da, bunu yapmamanın tehlikelerinin daha büyük olduğuna inanıyoruz. Her halükârda Amerikan politikası, BM Güvenlik Konseyi’nin oybirliğine varmasını bekleme konusundaki yanlış ısrarla daha fazla sakatlanamaz.</p>

      <p class="paragraf">Kararlılıkla davranmanızı kuvvetle tavsiye ediyoruz. ABD’ye ve müttefiklerine karşı kitle imha silahları tehdidine son vermek için derhal harekete geçerseniz, ülkenin en temel ulusal güvenlik çıkarları doğrultusunda davranıyor olacaksınız. Zayıflık ve akıntıya kapılma hattını kabullenirsek, çıkarlarımızı ve geleceğimizi riske atarız.</p>

      <p class="siir-ustbosluk" xml:lang="en-GB"></p>

      <p class="paragraf">Saygılarımızla.</p>

      <p class="siir-ustbosluk" xml:lang="en-GB"></p>

      <p class="paragraf">İmzalar:</p>

      <p class="paragraf">Elliott Abrams, Richard L. Armitage, William J. Bennett, Jeffrey Bergner, John Bolton, Paula Dobriansky, Francis Fukuyama, Robert Kagan, Zalmay Khalilzad, William Kristol, Richard Perle, Peter W. Rodman, Donald Rumsfeld, William Schneider Jr., Vin Weber, Paul Wolfowitz, R. James Woolsey, Robert B. Zoellick</p>

      <p class="paragraf"></p>

      <p class="paragraf"></p>

      <p class="paragraf"></p>

      <p class="paragraf"></p>
    </div>
  </div>
</body>
</html>
