<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/balci60.css" rel="stylesheet" type="text/css"/>
</head>

<body>
  <h2><a href="../Text/TOC.xhtml#toc150">HEDEF EKONOMİ ALANINDA ZAFER</a></h2>

  <p>&nbsp;</p>

  <p>&nbsp;</p>

  <p class="p2">Gazi Mustafa Kemal, muzaffer ordularının başında <a href="../Text/Index.xhtml#d000159" id="diz0000928">İzmir’e</a> girdiği gün açıkça, “<b><i>Asıl işin şimdi başlayacağını</i></b>” söylemişti. Bunun içerdiği anlam, ekonomi programını uygulama savaşının başladığıydı. Değil vergi vermek, tarladan hasat kaldıracak gücü kendinde bulamayan köylünün yaşadığı, sanayiyi bir köşeye bırakın, geleneksel dokuma ve zanaatkâr tezgâhlarının bile çok azaldığı, kasasında parası olmayan bir ülkede başlayacaktı ekonomi savaşı.</p>

  <p>Anadolu’nun adı artık bağımsız bir vatandı ama nasıl bir ülkeydi burası?</p>

  <p>Ruşen Eşref, Mustafa Kemal’le Amasya’da yapmış olduğu üçüncü mülakatında (25 Ekim 1919) bir Anadolu fotoğrafı çekmiştir. Birlikte okuyalım: “Anadolu’nun hayli yerlerinden geçtik… İşlenmemişti. Yolları, köyleri haraptı… Çuval giyen kadınlar gördük ki, kıyafetlerinde cinslerinin zarafetinden eser yoktu. Belinden aşağısı çıplak, şiş karınlı, sıska çocuklar gördük. Havuç sapları kemiriyorlardı. Peştamal eskilerine sarınmış kız çocukları sabah ayazlarında titreşiyordu. Bu maddi ve manevi sefalet, idaresizlikten, usul bilmemekten, bakımsızlıktan ileri geldi. Hiç şüphe yok… Bunları azaltmak, toprağımızın kaynaklarından istifade etmek için gayet büyük bir servete, usule dayanan sebatkâr bir çalışmaya muhtacız… Peki, harici bir kuvvet bize yardım etmezse kendimizi bu girdaptan nasıl çıkarabileceğiz? Zaten kendi kendimize bu hali bulduk. Bundan sonra da kendi kendimize kalırsak ne olacağız? Bilhassa maddi ve manevi sefaletleri büsbütün artırmış uzun bir harp yorgunluğundan ve bozgunluğundan sonra…”<sup><a href="../Text/Bolum_18_dipnot.xhtml#_edn1" id="_ednref1" title="">[1]</a></sup></p>

  <p>Türk ordusu İzmir’e girdiğinde bu tablo değişmemiş, yoksulluk daha da ağırlaşmıştı. Doğal olarak, Kurtuluş Savaşı dönemi hükümetlerinden ülkeyi kalkındıracak, sosyal sorunları çözecek bir ekonomi politikası ya da stratejisi beklemenin olanaksız ve anlamsız olduğu ortadadır. Mustafa Kemal dış yardımın gerekliliğine 1919 yılında dikkat çekmiştir: “<b>Doğaldır ki, hariçten gelecek sermayeye, yol göstermeye, çalışma usulüne ihtiyacımız vardır. Fakat bu, birliğimize ve bağımsızlığımıza nihayet verecek bir vesayet tarzı demek olamaz. Bize yardım edecek insaniyetkâr kaynaklara biz de karşılıklı taahhütlerle, birliğimiz ve bağımsızlığımız dâhilinde samimiyetle bağlı oluruz. Arzuya ve meşruiyete dayanan bir yakınlaşma da hem daha verimli olur ve hem de daha payidar!… Zira bu türlü düzeltme tarzı milletimizin haysiyetini ve bağımsızlığını yaralamaz…</b>”<sup><a href="../Text/Bolum_18_dipnot.xhtml#_edn2" id="_ednref2" title="">[2]</a></sup></p>

  <p>Konunun başlangıcında Kemalizmin ekonomi politikasının <i>halkçılık</i> ve <i>devletçilik</i> ilkeleri üzerine kurgulandığını belirtmek doğru olacaktır. 1 Aralık 1921 tarihinde BMM’de yaptığı konuşmada şunu söyler: “<i>Bizim hükümetimiz <b>demokratik bir hükümet değildir</b> ve gerçekten kitaplarda mevcut olan hükümetlerin bilimsel niteliği bakımından hiçbirine benzemeyen bir hükümettir. Bilimsel açıdan bizim hükümetimizi ifade etmek gerekirse <b>halk hükümeti deriz.</b></i>” Türk devriminin bir kopya olmadığı, orijinal olduğu gibi ekonomi modelinin de özgün olduğunu söylemekte hata yoktur. Bu konuyu aynı söylevinde dile getirir: “<i>Kendimizi dünyada bulunan herhangi bir hükümete benzetmek kadar hata olmaz. Biz kendi benliğimiz içinde ve kendi mizaç ve tabiatımızla ilerliyoruz ve ilerleyeceğiz. <b>Biz benzememekle ve benzetmemekle övünüyoruz. Çünkü biz, bize benziyoruz.</b></i>” Halkçılık olsun devletçilik olsun ekonomik nitelik taşımakla birlikte asıl sosyal sorunlara yöneliktir, yani sosyal devletçiliği öngörür. Halkçılığı da şöyle tanımlıyor: “<i>Halkçılık, sosyal düzenini, çalışmasına ve çalışmanın verdiği haklara dayandıran sosyal bir meslektir… Biz bir hakkı çalışma sayesinde elde ederiz. Yoksa arka üstü yatmak ve hayatını çalışmadan geçirmek isteyen insanların bizim toplumumuz içinde yeri yoktur, hakkı yoktur.</i>”</p>

  <p>Kemalist ideolojinin özü her alanda ‘<i>tam bağımsızlıktır</i>’ ve ‘<i>tam bağımsızlıkçılık</i>’. Mustafa Kemal 1 Mart 1922 tarihli Büyük Millet Meclisindeki söylevinde ekonomi politikasını şöyle anlatır: “<b><i>İktisat politikamızın önemli gayelerinden biri de kamu yararını doğrudan doğruya ilgilendirecek iktisadi teşebbüs ve müesseseleri mâliyemizin ve teknik kudretimizin müsaadesi oranında devletleştirmektir. Topraklarımızın altında duran maden hazinelerini az zamanda işleterek milletimizin menfaatini gerçekleştirebilmek ancak bu usul sayesinde devletleştirme ile olanaklıdır.</i></b>” Mustafa Kemal, Tanzimat döneminde uygulanmaya çalışılan ekonomi politika sonucu Osmanlı’nın bağımsızlığını tamamen yitirdiğini uygulamanın içinde yaşayarak öğrenmiştir. Buna yol açan ticaret antlaşması 16 Ağustos 1838 tarihinde İngilizlerle imzalanmış olan Baltalimanı Ticaret Antlaşmasıdır. Altyapısı hazırlanmamış liberal anlayışın bedeli çok ağır ödenmiştir. İmparatorluk sonunda iflas ettiğini 1875 yılında ilan etmiştir.</p>

  <p>Mustafa Kemal, ‘<a href="../Text/Index.xhtml#d000190" id="diz0001186">Lozan Barış Antlaşması</a>’ imzalanmadan 17 Şubat-4 Mart 1923 tarihleri arasında bir ‘iktisat kongresi’ toplamayı başarır. Kongreye çeşitli meslek kesimleri, dernek ve kurumların temsilcilerinden oluşan toplam 1135 kişi katılır. Bu kongreyle eş zamanlı İstanbul’da Ticareti Hariciye Kongresi toplanacaktı, iktisat Bakanı Mahmut Esat bu kongrenin iptal edilerek, İzmir’de toplanacak olan kongreye katılım sağlanması için İstanbul tüccarlarına çağrı yaptı, onlar da kabul ettiler. İşgal altındaki İstanbul yerine İzmir’in seçilişinin çok haklı nedeni vardı. Cumhuriyet Hükümeti İzmir’de iktisat Kongresi’ni boşuna toplamıyordu; bu adeta İzmir’in yaşadığı Yunan işgaline bir tepkiydi<sup><a href="../Text/Bolum_18_dipnot.xhtml#_edn3" id="_ednref3" title="">[3]</a></sup>. Kurtuluş Savaşı’nın bir simgesi haline gelmiş olan <a href="../Text/Index.xhtml#d000159" id="diz0000929">İzmir</a> artık Türkleşmiş bir Türk kenti idi. Bu bağlamda kongrenin toplanması Lozan öncesi emperyalist Batıya karşı ince bir mesajdı.</p>

  <p>Kongre Başkanlığına <a href="../Text/Index.xhtml#d000170" id="diz0001055">Kâzım Karabekir</a> Paşa, divan kâtipliğine de İstanbul’dan Millî Türk Ticaret Birliği’nden Ahmet Hamdi (Başar) seçilmişti. Kongre, İkinci Kordon’da İzmir’in incir işlenen büyük ardiyelerinden birinde toplanmıştı. Alt katı yine ardiye idi. Merdivenle çıkılan üst kat Kongre’ye tahsis edilmişti. Pek çok kişi özellikle İstanbul delegeleri Gazi’yi ilk kez o kongrede gördü. Gazi sivil giyinmişti ve başında kalpağı vardı. Başkanlık kürsüsünün sol tarafında maiyetiyle birlikte kendisine ayrılan yerde oturmuştu. Kongre divanı seçiminden sonra açış konuşmasını yapmak üzere kürsüye geldi. Salondakiler sonsuz bir heyecanla kendisini alkışladılar. Verdiği söylevi not edenler arasında daha sonra anılarını yazacak olan kâtip Ahmet Hamdi de vardı<sup><a href="../Text/Bolum_18_dipnot.xhtml#_edn4" id="_ednref4" title="">[4]</a></sup>.</p>

  <p>Gazi’nin bu kongreye ne denli önem verdiği, Erzurum ve Sivas Kongreleri kadar önemli saydığı şu sözlerinde açıkça bellidir: “<i>Yüksek heyetinizin bugün yapmış olduğu Türkiye İktisat Kongresi çok önemlidir, çok tarihidir. Nasıl ki, <a href="../Text/Index.xhtml#d000083" id="diz0000498">Erzurum Kongresi</a>, Sivas Kongresi felaket noktasına gelmiş olan bu milleti kurtarmak hususunda Misakı Millî’nin ve Teşkilatı Esasiye Kanunu’nun ilk temel taşlarını tedarik hususunda etken olmuş, etkili olmuş, müteşebbis olmuş ve bundan dolayı tarihimizde, millî tarihimizde ve millî hayatımızda en kıymetli ve yüksek hatırayı kazanmış ise, kongreniz de milletin ve memleketin hayat ve hakiki kurtuluşunu temine vasıta olacak düsturun temel taşlarını ve esaslarını hazırlayıp ortaya koymak suretiyle, tarihte en büyük namı ve çok kıymetli bir hatırayı kazanacaktır. Bu kadar kıymetli ve tarihi kongrenizi açmak şerefini bahşettiğinizden…</i>”<sup><a href="../Text/Bolum_18_dipnot.xhtml#_edn5" id="_ednref5" title="">[5]</a></sup></p>

  <p>‘İzmir iktisat Kongresi’ toplandığında <a href="../Text/Index.xhtml#d000190" id="diz0001187">Lozan’daki</a> görüşmeler Türk tarafının tezlerini ve isteklerini kabule yanaşmayan İngiltere ve Batı’nın tavrı nedeniyle kesilmiştir. Askeri zaferi kazanan bir millete bağımsızlığını vermemek, ona devletini kurdurmamak için yoğun çaba gösterirler. Bunun temel nedenini ekonomik taleplere bağlayan Mustafa Kemal şunu söyler: “<i>Görülüyor ki, bu kadar kesin ve yüksek bir askerî zaferden sonra bile bizi barışa kavuşturmaktan alıkoyan sebepler, doğrudan doğruya iktisadi sebeplerdir, iktisadi düşüncelerdir. Çünkü bu devlet, bu millet ekonomik bağımsızlığını temin ederse o kadar kuvvetli temel üzerinde yerleşmiş ve yükselmeye başlamış olacaktır ve artık bunu yerinden kımıldatmak mümkün olmayacaktır. İşte düşmanlarımızın, gerçek düşmanlarımızın uygun bulmadıkları, bir türlü rıza göstermedikleri budur.</i>”<sup><a href="../Text/Bolum_18_dipnot.xhtml#_edn6" id="_ednref6" title="">[6]</a></sup></p>

  <p>Kemalizm ideoloji değildir, onda ekonomi tezleri yoktur diyenlere yanıt veriyor: “<b><i>Bence yeni devletimizin, yeni hükümetimizin bütün esasları, bütün programları iktisat programından çıkmalıdır… İktisadiyat, iktisadiyat diyoruz. İktisadiyat demek, her şey demektir. Yaşamak için, mesut olmak için, insanın mevcudiyeti için ne lazımsa onların tamamı demektir; ziraat demektir, ticaret demektir, çalışmak demektir, her şey demektir… Her şey iktisat içinde yer almaktadır.</i></b>”<sup><a href="../Text/Bolum_18_dipnot.xhtml#_edn7" id="_ednref7" title="">[7]</a></sup></p>

  <p>Kongre’de yabancı sermaye konusuna da açıklık getirmiştir: “<b><i>Ekonomi alanında düşünürken ve konuşurken sanılmasın ki, biz yabancı sermayeye düşman bulunuyoruz. Hayır, bizim memleketimiz geniştir. Çok çalışmaya ve sermayeye ihtiyacımız vardır. Dolayısıyla kanunlarımıza uymak şartıyla yabancı sermayelerine lazım gelen teminatı vermeye her zaman hazırız ve arzu edilir ki, yabancı sermayesi bizim emeğimize ve sabit servetimize katılsın ve bizim için ve onlar için faydalı sonuçlar versin; fakat eskisi gibi değil… Geçmişte ve özellikle Tanzimat devrinden sonra… Bilimsel anlamıyla denebilir ki, devlet ve hükümet yabancı sermayesinin jandarmalığından başka bir şey yapmamıştır. Artık her medeni devlet gibi, millet gibi, yeni Türkiye de buna razı olamaz; burasını esir ülkesi yaptıramaz.</i></b>”<sup><a href="../Text/Bolum_18_dipnot.xhtml#_edn8" id="_ednref8" title="">[8]</a></sup></p>

  <p>Gazi sıkça söz edeceği gibi sınıfsız bir toplum oluştan ve ‘<b>emek misakı millîsi</b>nden söz eder: “<i>Bizim halkımızın menfaatleri yekdiğerinden ayrılır sınıflar halinde değil; bilakis mevcudiyetleri ve mesai neticesi yekdiğerine lazım olan sınıflardan ibarettir. Bu dakikada dinleyicilerim çiftçilerdir, sanatkârlardır, tüccarlardır ve ameledir (işçidir). Bunların hangisi ötekisinin karşısında olabilir. Çiftçinin sanatkâra, sanatkârın çiftçiye ve çiftçinin tüccara ve bunların hepsine, yekdiğerine ve ameleye muhtaç olduğunu, kim inkâr edebilir.</i></p>

  <p><i>Bugün mevcut olan fabrikalarımızda ve daha çok olmasını temenni ettiğimiz fabrikalarımızda kendi amelemiz çalışmalıdır. Müreffeh ve memnun olarak çalışmalıdırlar ve bütün bu saydığımız sınıflar aynı zamanda zengin olmalıdır ve hayatın hakiki lezzetini tadabilmelidir ki, çalışmak için kudret ve kuvvet bulabilsin. Dolayısıyla programdan söz edildiği zaman, adeta denebilir ki, bütün halk için bir ‘<b>Emek Misakı Millîsi</b>dir. Ve böyle bir <b>Emek Misakı Millî</b> mahiyetinde olan program etrafında toplanmaktan hâsıl olacak olan siyasi şekil ise, sıradan bir siyasi parti (fırka) mahiyetinde tasavvur edilmemesi gerekir</i>…”<sup><a href="../Text/Bolum_18_dipnot.xhtml#_edn9" id="_ednref9" title="">[9]</a></sup></p>

  <p>Duyarlılıkla üstünde durduğu konu “tam bağımsızlıktır”. Tam bağımsızlığın gerçek anlamda ekonomi alanında olacağını da vurgulayan yine o’dur: “<i>Tarih, milletimizin yükseliş ve düşüşü sebeplerini ararken birçok siyasi, askerî, toplumsal sebepler bulmakta ve saymaktadır. Şüphe yok, bütün bu sebepler toplumsal olaylarda etkilidirler. Fakat bu milletin doğrudan doğruya hayatıyla, yükselişiyle, düşüşüyle ilgili ve ilişkili olan, o milletin iktisadiyatıdır… Türk tarihi incelenirse, bütün yükseliş ve düşüş sebeplerinin bir iktisat meselesinden başka bir şey olmadığı derhal anlaşılır… <b>Zamanımız bir iktisat devresinden başka bir şey değildir</b>… Türkiye Büyük Millet Meclisi ve bunun hükümetinin milletten aldığı yön, tam bağımsızlık ve kayıtsız şartsız millî egemenlik ilkelerine dayanarak ülkeyi mamur etmek ve milleti zengin, müreffeh ve mesut etmekten ibarettir… <b>Siyasi, askerî zaferler ne kadar büyük olursa olsunlar, iktisadi zaferler ile taçlandırılmazlarsa, meydana gelen zaferler yaşayamaz, az zamanda söner. Bu itibarla en kuvvetli ve parlak zaferimizin bile temin edebildiği ve daha edebileceği faydalı semereleri tespit için iktisadiyatımızın, iktisadi egemenliğimizin temini ve sağlamlaştırılması ve genişletilmesi gereklidir</b></i><sup><b><a href="../Text/Bolum_18_dipnot.xhtml#_edn10" id="_ednref10" title="">[10]</a></b></sup>.</p>

  <p>Temel hedefin üretim olduğunun bilinciyle hareket edilmesinin önemini de Kanada tarihinden örnek vererek anlatıp, sabanla kılıç, sabanla kalem arasındaki ilişkide hangisinin üstün olduğunu yorumlarken, yaptığı karşılaştırma çok dikkat çekicidir: “<i>Dâhil olduğumuz halk devrinin, millî devrin, millî tarihini bile yazabilmek için <b>kalemlerimiz sabanlar olacaktır</b>… Bence halk devri, iktisat devri olacaktır.</i>”<sup><a href="../Text/Bolum_18_dipnot.xhtml#_edn11" id="_ednref11" title="">[11]</a></sup> Daha sonra yine kalkınmanın temeli olan üretimin ve üreticinin ne denli önemli ve birincil aktör olduğunu belirten, “<b>gerçek üretici olan köylü milletin efendisidir</b>” sözü de bu çerçevede değerlendirilmesi gereken önemli bir saptamadır. Osmanlı azgelişmiş bir devlet olduğundan ekonominin dayandığı tek sektör tarımdı. Kurtuluş Savaşı sonrası Anadolu’da aynı durumdaydı. Üstelik bu denli hayati öneme sahip tarım ilkel koşullarda ve ilkel olanakla yapılıyordu. Vergi yükünün çok ağır olması bir yana, köylü küçük görülen, önemsenmeyen hatta aşağılanan bir sınıftı.</p>

  <p>Bu nedenle tarım kesiminin ve ülke nüfusunun büyük çoğunluğunu oluşturan tarım alanında çalışanların az gelişmiş bir ekonomideki önemini gören Mustafa Kemal, bu tutumunu ölünceye dek sürdürmüştür: “<i>Türkiye’nin sahibi ve efendisi kimdir? Bunun cevabını derhal birlikte verelim: Türkiye’nin asıl sahibi ve efendisi, gerçek üretici olan köylüdür. O halde, herkesten daha çok refah, mutluluk ve servete hak kazanan ve lâyık olan da köylüdür. Bu nedenle, Türkiye Büyük Millet Meclisi Hükümetlerinin izleyeceği yol, bu temel amacın sağlanması yönünde olmalıdır.</i></p>

  <p><i>Diyebilirim ki, bugünkü felaket ve sefaletin tek nedeni, bu gerçeği bilmememizdir. Gerçekten, yedi yüzyıldan bu yana dünyanın çeşitli yerlerine aktararak kanlarını akıttığımız; kemiklerini değişik topraklarda bıraktığımız; yedi yüzyılda emeklerini ellerinden alarak boş yere sarfettiğimiz ve buna karşılık devamlı hakaret ederek küçük gördüğümüz; fedakârca ve karşılıksız olarak verdiklerini, nankörce ve küstah bir zorbalıkla karşıladığımız; kendisini uşak durumuna düşürmek istediğimiz bu gerçek mal sahibi önünde, bugün büyük bir utanç ve saygıyla, gerçek yerimizin ne olduğunu bilerek, esas duruşumuzu alalım.</i>”<sup><a href="../Text/Bolum_18_dipnot.xhtml#_edn12" id="_ednref12" title="">[12]</a></sup></p>

  <p>Bu Kongre ekonomi alanındaki Ulusal Kurtuluş Savaşı’nın plan ve stratejisini hazırlayacaktı. “<b><i>Kılıç ile fütuhat yapanlar, sabanla fütuhat yapanlara mağlup olmaya ve sonunda yerlerini bırakmaya mecburdurlar. Nitekim Osmanlı saltanatı da böyle olmuştur,</i></b>” diyen de Gazi’dir.</p>

  <p><a href="../Text/Index.xhtml#d000159" id="diz0000930">İzmir</a> İktisat Kongresi, Gazi’nin direktifine uygun olarak görevini yapabildi mi? Bu sorunun yanıtını Kongrenin tutanağını yazan ve daha sonra siyasette önemli bir figür olarak karşımıza çıkacak olan Ahmet Hamdi Başar veriyor:</p>

  <blockquote>
    <p>Bence yapamadı. Fakat yapamazdı da. Yurdun her köşesinden toplanmış gelmiş çiftçisi, tüccarı, sanayicisi ve işçisi bol bol içlerini döktüler, isteklerini bildirdiler ve milletçe böyle bir savaşa henüz hazırlıklı olmadığımızı da belirttiler. Çünkü Türkiye’nin neden gerilediğini ve battığını Gazi’ye kadar Türk fikir hayatı bir türlü keşfedememiş, anlayamamıştı. Osmanlı Devleti’ni kurtarmak ve kuvvetlendirmekten, memleketi dünya pazarlarına açmaktan başka, aşağı yukarı yüz yıllık mücadelelerimize ve çabalarımıza ışık tutan hiçbir fikre rastlanamaz. Bu böyle olunca da, İzmir İktisat Kongresi okumuşların ve hatta Avrupa görmüşlerin basit kopya fikirlerinin birbirleriyle boş yere bir daha çarpıştığı bir forum olmaktan başka bir işe yaramadı. Bunun yanında kongrenin tek başarısı, bu yarı aydınların getirdiği ilme de, tekniğe de ve fikre de inanmayan ve onlara her zaman karşı gelen Türk halkının içinden çıkmış, onu temsil eden delegelerin yurt ihtiyaçlarını dile getirmeleri ve kalkınmamızda bize göre bir örnek yaratma gerekliğini ortaya koymaları olmuştur. Türk halkı sezmiş, fakat Türk aydını gerçeği bir türlü kavrayarak sezilen yolu aydınlatamamıştır.<sup><a href="../Text/Bolum_18_dipnot.xhtml#_edn13" id="_ednref13" title="">[13]</a></sup></p>
  </blockquote>

  <p>Olayın tuhaf yanı, aradan geçen 85 yıla karşın durumun değiştiği söylenemez.</p>

  <p>İzmir iktisat Kongresinin çeşitli yorumları var; gerçekten özel girişimci bir modeli kabul etme; model yokluğunda gelişmiş Batı Modelini zorunlu olarak kabul etme; <a href="../Text/Index.xhtml#d000190" id="diz0001188">Lozan</a> Konferansı yarım kaldığı için şubatta toplanacak Batı Devletlerini ürkütmemek yoluna gidilmesi gibi. Eleştiri getirenler de dâhil olmak üzere aslında Kongrenin çok önemli olduğundan kimsenin kuşkusu yok. Ama bunun sonucu üzerindeki yorumlar farklı. Yorumların genellikle ortak paydası Kongrenin liberal bir dönemi başlattığı yönündedir. Bunun böyle olmadığını düşünen ekonomistlerin sayısı da kabarıktır.</p>

  <p>Mustafa Kemal’in açış söylevinde ve o zamanın iktisat bakanı Mahmut Esat’ın kongre öncesi ve sonrası yaptığı değerlendirmelerde doğrudan doğruya devletin ekonomiye müdahalesi zorunluluğundan söz edilir. İlk kez burada Mahmut Esat “<i>karma ekonomi</i>” deyimini kullanır. Buna karşın genel değerlendirme yapıldığında alınan kararlarda liberal içerik sezilmektedir. Dikkat edilirse hem ‘karma ekonomi’ hem de liberal ekonomi izlenimi almıyor. Bu da Mustafa Kemal’in ülkenin koşullarını romantizme kapılmadan kabullenmiş, ne denli gerçekçi bir analizci olduğunu ortaya koyuyor. Eğer isteseydi ya ‘karma ekonomi’ sözcüğünü karardan çıkarttırır ya da ‘liberal havayı’ hissettirmezdi. Fakat bir stratej olarak olanak, koşul ve zaman örtüşmesini sabırla beklemek gerektiğini bildiğinden, ertelemenin kaybetmek demek olmadığını biliyordu. Kongre başladığı zaman Lozan Konferansı kesilmişti.</p>

  <div class="picture"><img alt="" src="../Images/54.jpg"/><div class="caption">Gazi Mustafa Kemal, İktisat Kongresinin açılış konuşmasını yaparken<br/>(17 Şubat 1923)</div>
</div>

  <p class="p2">Kimisine göre, <a href="../Text/Index.xhtml#d000159" id="diz0000931">İzmir</a> Kongresi bu kesilmeye bir yanıt ya da karşılıktır. Eğer takvime bakılırsa bunun pek doğru olamayacağı ortaya çıkıyor. Hem Afet İnan’ın yazıları hem de Ahmet Hamdi Başar’ın hatıratı da ortaya koyuyor ki, <a href="../Text/Index.xhtml#d000190" id="diz0001189">Lozan</a> devam ederken, Kongre hazırlıkları altı ay önceden başlamıştı, hatta bir haftalık gecikme olmuştu. Yani bu Kongre ne Lozan’dakilere “bakın, biz sizin inandığınız değerlere inanıyoruz” amacıyla ne de Lozan kesildi diye bir mesaj vermek amacıyla yapılmıştı. Askerî savaşın ardından devletin inşası gerektiği gerçeğinden hareketle ekonominin düzenlenmesi amacıyla ulusal bir arayış, -belki mutabakat arayışı demek doğru olacaktır-, kararıdır.</p>

  <p>1923 İzmir iktisat Kongresi, yeni Türkiye’nin girişeceği ekonomi savaşı için gerekli altyapıyı hazırlayamamış olmasına karşın, yurdun her tarafından toplanıp gelmiş çeşitli meslek adamlarının neler istediklerini ortaya koyma bakımından yine yararlı olmuştur. Kongre’de gümrük himayesi, sanayinin teşviki, büyük sermayeli ticaret ve sanayi bankaları kurulması, nakit ve tahvilat borsasının millileştirilmesi, çiftçiye kredi sağlanması gibi birçok dilekler karar altına alınmıştı. Bunlarda hemen hemen bütün gruplar oybirliğine vardılar. Fakat bazı sorunlarda gruplar arasında anlaşmazlıklar oldu. Örneğin ‘aşar vergisinin’ kaldırılması sorunu çiftçi grubuyla tüccar grubu arasında çatışmalara yol açtı. Zorlu tartışmalar sonucu ‘aşarın kaldırılması’ kabul edildi ve öyle görünüyor ki, Kongre’nin uygulanan tek kararı bu oldu. Bu Kongre’nin önemli bir yanı da, işçi davasının ilk kez burada ele alınmış ve dile getirilmiş olmasıdır. Kongre’nin sonunda <a href="../Text/Index.xhtml#d000170" id="diz0001056">Kâzım Karabekir’in</a> kaleme aldığı ‘Misak-ı İktisadî’ yayınlandı, hatta Karabekir bir konuşma yaparak Misak-ı İktisadî’nin <a href="../Text/Index.xhtml#d000213" id="diz0001333">Misak-ı Millî’den</a> daha önemli olduğunu söyledi. Ancak bu metnin içinde ekonomiye ait hiçbir şey yoktu. Bazı övünme ve öğüt cümleleri okunuyordu.</p>

  <h3 id="sigil_toc_id_90"><a href="../Text/TOC.xhtml#toc151">Halkçılığın tanımlanması</a></h3>

  <p>Büyük Millet Meclisi, <b><i>halkçılık</i></b> prensibinin temel niteliklerini içeren 13 Eylül 1920 tarihli programını, 18 Kasım 1920 tarihinde Halkçılık Beyannamesi adını taşıyan bir bildiri ile yayımladı. Bu bildiride halkçılığın dayandığı temel esas, şöyle belirtilmişti: “<i>Türkiye Büyük Millet Meclisi, hayat ve istiklâlini yegâne ve mukaddes emel bildiği Türkiye halkını emperyalizm ve kapitalizmin baskı ve zulmünden kurtararak irade ve egemenliğinin sahibi kılmakla amacına ulaşacağı kanısındadır. Halkın öteden beri karşılaştığı sefalet sebeplerini, yeni araç ve örgütlerle kaldırarak, yerine refah ve mutluluk yerleştirmeyi ister ve bundan dolayıdır ki toprak, adliye ve iktisat işlerinde ve diğer meselelerde sosyal kardeşliği ve yardımı halkın ihtiyacatına göre yenilikler vücuda getirmeyi hedef sayar.</i>”</p>

  <p>Mustafa Kemal 1 Aralık 1921 tarihli konuşmasında, halkçılığın tanımlamasını şöyle yapmıştır: “<i>Halkçılık, sosyal düzenini, çalışmasına ve çalışmanın verdiği haklara dayandıran sosyal bir meslektir.</i>” O bu tanımlamayı da şöyle açıklar: “<i>Biz bir hakkı çalışma sayesinde elde ederiz. Yoksa, arka üstü yatmak ve hayatını çalışmadan geçirmek isteyen insanların bizim toplumumuz içinde yeri yoktur, hakkı yoktur.</i>”</p>

  <p>Türkiye’nin kalkınması sağlanırken o zaman içtimai uhuvvet “sosyal kardeşlik” ve içtimai teavün “sosyal güvenlik” deyimi ile Anayasa’mızda yer alan ilkeler, halkın kalkınmasında egemen olacaktır. Böylece Yeni Türkiye Devleti, sınıf kavgalarına meydan vermeden kalkınacaktır<sup><a href="../Text/Bolum_18_dipnot.xhtml#_edn14" id="_ednref14" title="">[14]</a></sup>.</p>

  <p>Mustafa Kemal’in halkçılık anlayışını kanıtlayan ilk girişim, 1925’te ‘aşar vergisi’nin kaldırılmasıydı. Henüz 1921 yılında Ereğli’de çalışan işçilerin sosyal güvenliklerini sağlayan bir yasa kabul edilmiştir. 1936 yılında ise, ‘iş kanunu’ yürürlüğe kondu. Mültezimlerin, tütün reisliğinin kaldırılması, ormanların devletleştirilmesi, köylerin birleştirilmesi yolunda çalışmalar yapılması, zirai kombinaların kurulması, toprak reformu ve <a href="../Text/Index.xhtml#d000175" id="diz0001071">Köy Enstitüleri</a> birbirlerini tamamlayıcı halkçılık hareketlerinin halkalarıdır. Bu arada Ziraat Bankası’nın güçlendirilerek, üreticiye kredi sağlama hizmetlerinin devletçi bir düzene bağlanması da bu halkçılık anlayışının uygulamasıdır<sup><a href="../Text/Bolum_18_dipnot.xhtml#_edn15" id="_ednref15" title="">[15]</a></sup>.</p>

  <p>Gazi’nin toplumda sosyal barışın sağlanmasını amaç sayan özleyişlerinden biri de “toprak reformu”nun gerçekleşmesi idi<sup><a href="../Text/Bolum_18_dipnot.xhtml#_edn16" id="_ednref16" title="">[16]</a></sup>. Türkiye’nin en büyük derdi olan bu sorun ne Gazi’nin sağlığında ne de ondan sonra başarıldı.</p>

  <p>Daha 1922’lerde, toprağı olmayan çiftçiyi toprak sahibi yapmayı düşünen Gazi, 1 Kasım 1928 tarihinde Büyük Millet Meclisi’nin üçüncü dönem ikinci toplanma yılını açarken bu konudaki düşüncelerini şöyle açıklar: “<i>Yeni faaliyet devremizde, gerek bu bölgede (doğu illerinde) gerek memleketin diğer kısımlarında toprağı olmayan çiftçilere toprak tedarik etmek meselesi ile ehemmiyetli olarak uğraşacaksınız.</i>” 1 Kasım 1929’da üçüncü dönem toplanma yılını açarken yine bu konu üzerinde durarak şu temel noktayı belirtir: “<i>Çiftçiye arazi vermek de hükümetin sürekli olarak takip etmesi lâzım gelen bir sorumluluktur. Çalışan Türk köylüsüne işleyebileceği kadar toprak temin etmek memleketin üretimini zenginleştirecek başlıca çarelerdendir.</i>” 1 Kasım 1936’da Türkiye Büyük Millet Meclisi’nin beşinci devre ikinci toplantı yılını açış söylevinde Türkiye’deki toprak sorunu üzerinde şunları söyler: “<i>Toprak Kanunu’nun bir neticeye varmasını Kamutayın yüksek hizmetinden beklerim. Her Türk çiftçi ailesinin, geçineceği ve çalışacağı toprağa sahip olması hemen gereklidir. Vatanın sağlam temeli ve imarı bu esastadır. Bundan fazla olarak büyük araziyi modern vasıtalarla işletip vatana fazla üretim temin edilmesini teşvik etmek isteriz.</i>”<sup><a href="../Text/Bolum_18_dipnot.xhtml#_edn17" id="_ednref17" title="">[17]</a></sup></p>

  <p>Atatürk ölümünden bir yıl önce, beşinci dönem üçüncü toplanma yılını açarken bu özleyişini son kez olarak şöyle açıklıyordu: “<i>Bir kez, memlekette topraksız çiftçi bırakılmamalıdır. Bundan daha önemli olanı ise, bir çiftçi ailesini geçindirebilen toprağın, hiçbir sebep ve suretle, bölünmez bir mahiyet alması. Büyük çiftçi ve çiftlik sahiplerinin işletebilecekleri arazi genişliği, arazinin bulunduğu memleket bölgelerinin nüfus yoğunluğuna ve verim derecesine göre sınırlanmak lâzımdır.</i></p>

  <p><i>Küçük büyük bütün çiftçilerin iş vasıtalarını arttırmak, yenileştirmek ve korumak tedbirleri, vakit geçirilmeden alınmalıdır. Herhalde, en küçük bir çiftçi ailesi, bir çift hayvan sahibi kılınmalıdır. Bunda, ideal olan öküz değil beygir olmalıdır. Öküz, ancak bazı şartların henüz temini güç bölgelerde hoş görülebilir. Köylüler için, umumiyetle pulluğu pratik ve faydalı bulurum. Traktörler, büyük çiftçilere tavsiye olunabilir. Köyde ve yakın köylerde müşterek harman makinaları kullandırmak köylülerin ayrılamayacağı bir alışkanlık haline gelmelidir.</i></p>

  <p><i>Memleketi iklim, su ve toprak verimi bakımından ziraat bölgelerine ayırmak gerekir. Bu bölgelerin her birinde köylülerin gözleriyle görebilecekleri çalışmaları için örnek tutacakları verimli, modern, pratik ziraat merkezleri kurulmak gerektir.</i>”<sup><a href="../Text/Bolum_18_dipnot.xhtml#_edn18" id="_ednref18" title="">[18]</a></sup></p>

  <h3 id="sigil_toc_id_91"><a href="../Text/TOC.xhtml#toc152">Kapitülasyonlara hayır</a></h3>

  <p>Anadolu’da kurulan siyasi rejim ve sistemle eş zamanlı olduğu kabul edilebilecek yeni kurulmaya çalışılan Sovyet ve Alman sisteminin özellikle sanayileşme ile altyapı konusunda ekonomik modellerinin çok başarılı olduğu, Kemalist modelin ise bunlarla kıyaslandığında başarısız değil ama küçük ölçekli kaldığı ifade edilir; bu tez bir ölçüde doğrudur. Ancak gözardı edilen gerçek, örnek gösterilen iki ülkede çağdaşlaşma olarak adlandırılan sosyal yapıda devrimler ile uğraşılmadığı, kapitülasyonlar gibi bir karabasan ile mücadele etmedikleri, dış borç yükü altında ezilmedikleri de gözönünde bulundurulmadığıdır.</p>

  <p>1 Mart 1922 tarihinde TBMM’nin üçüncü toplanma yılında açış konuşması yaparken kapitülasyonlar hakkında şunları söylüyordu: “<i>…artık serbest ve bağımsız bir hayata atılan Türkiye için, iktisadi hayatını boğmakta olan kapitülasyonlar mevcut değildir. Ve olamaz, iktisadi hayatımızın belli gayelere yöneltilmesi ve süratle olgunlaşması ve ilerlemesi için alınacak tedbirler arasında, memleketimizde Avrupa rekabeti yüzünden mahvedilmiş ve şimdiye kadar ihmal edilegelmiş olan zirai sanayiimizi canlandırmayı ve çağdaş iktisadi vasıtalar ile donatmayı önemle göz önünde tutacağız.</i>”<sup><a href="../Text/Bolum_18_dipnot.xhtml#_edn19" id="_ednref19" title="">[19]</a></sup></p>

  <p>Lenin’e yazdığı 4 Ocak 1922 tarihli mektubunda da kapitalizme karşı duruşunu anlatıp kapitülasyonları lanetlemektedir: “<i>…Memleketlerimiz arasında bir diğer ve daha mühim benzerlik, bizim kapitalizm ve emperyalizme karşı mücadelemizde yatmaktadır.</i></p>

  <p><i>Kapitalizm Türkiye’de bütün Avrupa’da ve eski Rusya’da olduğundan daha az gelişmiştir. Ancak vaziyet, büyük teşebbüslerdeki hemen bütün sermayenin yabancılar tarafından yaratılmış olmasıyla ciddileşmiştir. <b>Hatta halkımızın yabancılar tarafından sömürülmesini kolaylaştırmak için kurulmuş kapitülasyon adı verilen özel bir rejim vardır ki, bu, ekonomik kalkınmamızı engellemiş ve bizi bu sömürüye tahammül etmeye devamlı olarak mahkûm etmiştir.</b></i></p>

  <p><i>Bu rejimi ortadan kaldırma hedefini bilhassa gözeten bugünkü mücadelemiz öncelikle <b>kapitalizme karşı yönelmiştir.</b></i></p>

  <p><i>Memleketimizi düşman işgalinden kurtardıktan sonra, niyetimiz, kamu yararı taşıyan büyük işletmeleri olabildiğince devlet eliyle yönetmek ve böylece, bir büyük kapitalistler sınıfının gelecekte memlekete hâkim olmasının önüne geçmektir.</i></p>

  <p><i>Lâkin Türk ve Rus halklarının yakınlaşmasına asıl temel teşkil eden ve teşkil etmesi gereken, <b>kapitalist düzenin kurucusu ve destekçisi olan Batı emperyalizmine karşı yürüttüğümüz mücadeledir.</b></i>”<sup><a href="../Text/Bolum_18_dipnot.xhtml#_edn20" id="_ednref20" title="">[20]</a></sup></p>

  <h3 id="sigil_toc_id_92"><a href="../Text/TOC.xhtml#toc153">Millî ekonomi</a></h3>

  <p>Cumhuriyetin gelişmesinin ve kalkınmasının önündeki en büyük engel iç ve dış borçlardı. Osmanlı’dan kalan 86 milyon liralık Düyun-u Umumiye borçları ve Birinci Dünya Savaşı tazminatları Cumhuriyet’in belini büküyordu. 1924 bütçesinin 7,5 katı olan bu büyük borç, Türkiye Cumhuriyeti’nin kalkınmasının önündeki en büyük engellerden birini oluşturduğu gibi, borcun bütün yükü ve sıkıntıları halkın sırtına bindirilmişti. Ülkede sanayi yok gibiydi; tarımsal üretim, Dünya Savaşı ve Millî Mücadele döneminde büsbütün gerilemişti. Demiryolları, elektrik ve ulaştırma ağıyla, İstanbul ve <a href="../Text/Index.xhtml#d000159" id="diz0000932">İzmir</a> limanlarını işleten yabancı şirketler, ekonomideki yerlerini koruyordu. Mustafa Kemal ve arkadaşlarının kurdukları ‘Bağımsız Türkiye Cumhuriyeti’nin önündeki tek hedef, iflas etmiş ekonomiyi düzeltmek ve sanayileşmiş bir ülke inşa etmekti<sup><a href="../Text/Bolum_18_dipnot.xhtml#_edn21" id="_ednref21" title="">[21]</a></sup>.</p>

  <p>Para politikasının genel anlayışına gelince; Türkiye Büyük Millet Meclisi kaime (kâğıt para) bastırmayacaktı. Millî Mücadele, parasız bir rejimin zaferi olacaktı. Ankara’da, Maliye Vekilinin ödenek isteyenlere kasa anahtarını uzatarak, “içinde para bulursanız, almamazlık etmeyiniz,” dediği günler geçirilecekti. Devletin parası, makam odasındaki küçük bir kasayı bile dolduramıyordu<sup><a href="../Text/Bolum_18_dipnot.xhtml#_edn22" id="_ednref22" title="">[22]</a></sup>.</p>

  <p>Cumhuriyetin ilk yıllarında ekonominin tablosu yokluklardan ibarettir ama enflasyonsuz bir dönemdir. Yoklukların en ciddisi ise, “millî ellerde” sermaye birikimi yokluğudur. 1931’de İktisat Bakanı Mustafa <a href="../Text/Index.xhtml#d000305" id="diz0001788">Şeref Bey</a> anlatıyor: “<i>Cumhuriyet Türkiye’si evvela devleti millileştirdi, millî bir devlet vücuda getirdi. Bu, gayrı Türk olan unsurların memleketten ayrılmasını gerektirdi. Öteden beri onların elinde toplanmış olan menkul kıymet stoku da onlarla beraber gitmiş oldu… Bu memlekette bir zamanlar şimendiferler, bankalar, ticaret, sanayi, millî şirketlerin hisse senetleri, hatta en iyi tarlalar ve şehirler dâhilindeki en iyi emlak Türklerin değil ecnebilerin elinde idi. Bu memleket tarihinde millî iktisat namıyla hiçbir mefhum (kavram) kavrayamamıştır. Millî iktisattan bahsetmek bir vakitler bir kabahat, bir vakitler de bir muammadan (bilmeceden) bahsetmek gibi bir şeydi.</i>”<sup><a href="../Text/Bolum_18_dipnot.xhtml#_edn23" id="_ednref23" title="">[23]</a></sup></p>

  <p>Bu olumsuz ve umutsuz koşullarda Kurtuluş Savaşı’nı gerçekleştiren kadronun önündeki en önemli soru, ‘nasıl bir iktisat politikası izlenmeliydi?’</p>

  <p>Önlerinde model alacakları yer Avrupa’ydı ve oradaki modeller ve uygulamalardı. Mustafa Kemal gibi bir gerçekçi lider için görüneni görmezden gelmek ya da yok saymak söz konusu olamazdı. Bu nedenle model kapitalizm ve uygulamasıydı. Kemalist ekonomi anlayışının farkı bunun özgün olarak yorumlanmasındaydı.</p>

  <p>‘Millî iktisat’, ilk yıllarda ekonomide devletle özel kesimi birbirine bağlı tutan kavramdır, iktisat politikasında esas anlayış, ‘millî’ özel girişimciliği desteklemektir. ‘Millî’lik, ‘özel’likten önce geliyor. Bu, yeni rejimin güvence noktasıdır. Özel girişimi destekleyen bir politikanın benimsenmesi, dış dünyanın çeşitli kuşkularını da törpülemektedir. ‘Millî’ olan özel girişim için ise, millî iktisat her şeyden önce ekonomiden daha büyük pay almak demektir. Sermaye kazançlarının millî olmayan unsurlardan millî unsurlara aktarılmasıdır. Bunun sürekli kılınması ve millî müteşebbisin yoktan var edilmesidir<sup><a href="../Text/Bolum_18_dipnot.xhtml#_edn24" id="_ednref24" title="">[24]</a></sup>. Türk bağımsızlık savaşının zorunlu olarak sömürgeciliğe karşı verilmiş olması, Kemalistlerin yabancı sermayeye karşı bir tavıra kaymalarını gerektirmedi. Kemalist liderlerin 1920’lerin başında iktisadi milliyetçiliğe ve bağımsızlığa yükledikleri anlam, yabancıların ulusal ekonomiyle ilgili karar verme sürecine karışmalarının reddedilmesi ve Türkiye’de Türk devletinin yargı ve maliye erkine uygun olarak iş görmelerinin sağlanması ile sınırlı kaldı. Kemalistlerin iktisadi gelişme konusunda yaklaşımlarında üstünde durdukları konu Müslüman-Türk nüfus içinden güçlü bir burjuva girişimciler sınıfının yaratılmasıydı. Bu sınıfın iktisadi ve siyasal yaşamında yabancı sermaye ile işbirliğine dayanması iktisadi bağımsızlığı zedeleyen bir durum gibi görülmedi. Daha doğrusu geliştirilmek istenilen Türk burjuvazisini, yabancı -metropol burjuvazileri karşısında bağımlılık- bağımsızlık durumuna göre değerlendiren bir iktisadi bağımsızlık anlayışı söz konusu olmadı<sup><a href="../Text/Bolum_18_dipnot.xhtml#_edn25" id="_ednref25" title="">[25]</a></sup>.</p>

  <p>Bu tarihsel olguyu belirleyen de, toplumun o dönemde var olan iç ve dış koşullar, özellikle de toplumsal güç dengesi olmuştu. Kabul edilmelidir ki, o günün koşullarında, siyasal iktidarın toplumsal tabanını oluşturan güçler, ancak ve ancak klasik yoldan kalkınma yöntemini benimseyebilirlerdi. Çünkü siyasal iktidarın toplumsal tabanını oluşturan güçler, toplumun o günkü egemen çevreleri, çıkarlarını sürdürmek, yaygınlaştırmak ve daha gelişmiş bir sömürü düzeni oluşturabilmek için, seçeneklerini kuşkusuz kapitalizmden yana kullanacaklardı. Anımsayalım ki <a href="../Text/Index.xhtml#d000159" id="diz0000933">İzmir</a> iktisat Kongresi ve sonra gelen uygulamalar açıkça göstermiştir ki, siyasal iktidarın toplumsal tabanını, büyük toprak sahipleri, ticaret burjuvazisi, cılız da olsa sanayiciler ve sivil-asker aydın ittifakı oluşturmaktaydı<sup><a href="../Text/Bolum_18_dipnot.xhtml#_edn26" id="_ednref26" title="">[26]</a></sup>.</p>

  <p>Ulusal kapitalistlerin yokluk derecesinde zayıflığı uygulamada başarısızlığı getirebilirdi, bu nedenle ulusal tüccara önem verdi ve kendince yaratılması yönünde yol gösterdi<sup><a href="../Text/Bolum_18_dipnot.xhtml#_edn27" id="_ednref27" title="">[27]</a></sup>:</p>

  <blockquote>
    <p>Kazancınızın heba olmaması için başkalarına haraçgüzâr olmamak için dindaşınız olan, kendinizden olan sanatkârlara koşacaksınız. Onlara yardım etmek hem borcunuz, hem menfaatinizdir. Sonra mahsulâtı memleket içinde istihlâk ettirmek sizin gayretinizle mütenasip olmaz. Elbette yalnız şahsi ihtiyacınızı tehvin etmek için çalışıyoruz, ihtiyacınızdan fazla mahsulâtı harice sevk ve onları altına çevireceksiniz. Bunu yapabilmek için tüccarlara ihtiyacınız vardır. Eğer tüccarlar bizden olmazsa millî servetin ehemmiyetli bir kısmı şimdiye kadar olduğu gibi yine yabancılarda kalacaktır. Onun için millî ticaretimizi yükseltmeğe mecbursunuz. Bütün bu basit fakat hayatî hakikatleri, bilerek, bilmeyenlere de yolu ile veya zor ile anlatarak gayemize yürüyeceğiz. Hepiniz pek güzel anlamışsınızdır ki, bizi o gayeye varmaktan meneden iki kuvvet vardır. Biri harici düşmanlardır. Bunlar bizi bir sömürge haline koymak için gelişmemizi istemeyenlerdir. Fakat çiftçi arkadaşlar, muhterem babalar, bizim için bunlardan daha muzır, daha mühlik bir sınıf daha vardır: O da içimizden çıkması muhtemel olan hainlerdir. Aklı eren, memleketi seven, hakikati gören kimselerden böyle düşman çıkmaz. İçimizde böyleleri çıkarsa onlar ya aklı ermeyen cahiller, ya memleketi sevmeyen fenalar, ya hakikati görmeyen körlerdir. Biz cahil dediğimiz vakit mutlaka mektepte okumamış olanları kastetmiyoruz… Paramızı, hayatımızı, harici düşmanların tasallutundan kurtarmak, bu memleketin dış düşmanlara esir olmasına müsaade etmemek ne kadar lazımsa, aynı zamanda ve onlardan daha fazla bir dikkatle dâhili düşmanlara, içteki muzır adamlara da dikkatle bekçilik yapmak ve onların her hareketlerini gözden kaçırmamak mecburiyetindeyiz. Biz ancak bu gayretle, bu intibahla çalışarak başarılı olacağız…</p>
  </blockquote>

  <p>1923’ten sonra ulusal Türk burjuvazisinin sermaye birikiminin ve kapitalist gelişmesinin en kolay yolu olarak devletçilik bulundu. “Bu anlamda devletçilik, Cumhuriyet Türkiye’sinde kapitalist sermaye birikiminin özel bir yolu olarak da tezahür etmiştir. Bu özel yol, 1920’lerin ‘liberal’ yöntemlerine bir tepki olarak doğmuştur. Devletçilik uygulamalarının asıl ilginç yanı bu olsa gerektir. Devletçiliğin bir sistem değil, bir iktisat siyaseti olarak anlaşılması gerekir. Ancak, öyle bir iktisat politikası ki, Türkiye’de kapitalizmin gelişimine ve dolayısiyle, sistemin biçimlenmesine özel damgasını vurmuştur.”<sup><a href="../Text/Bolum_18_dipnot.xhtml#_edn28" id="_ednref28" title="">[28]</a></sup> Yalnız devletçiliğin resmî başlangıcının 1932 yılı olduğu yaygın kabul gören bir görüştür. Mustafa Kemal dönemi Cumhuriyetin ekonomi tarihini iki ayrı dilimde incelemek gerekiyor: birinci dilim 1923-1931 arası, ikinci dilim: 1932-1939 arası.</p>

  <p>Türkiye iktisat tarihi açısından 1923-1931 döneminin iki alt bölümden oluştuğunu söyleyebiliriz. Birinci alt dönem liberal iktisat politikalarının uygulandığı 1923-1929 yıllarını kapsamaktadır. Ancak “liberal” sözcüğü devlet müdahalesinin olmadığı anlamına gelmemektedir<sup><a href="../Text/Bolum_18_dipnot.xhtml#_edn29" id="_ednref29" title="">[29]</a></sup>. Özel teşebbüsün hareket serbestisini sınırlayan devlet müdahalelerinin ve devlet işletmeciliğinin asgari düzeyde tutulduğu bir dönemdir. Bu yılları ‘liberal dönem’ olarak adlandırmak bu yüzden yaygındır. Ne var ki, liberalizm, devletin yalnız özel teşebbüs aleyhindeki müdahalelerinin değil, her türlü iktisadi müdahalesinin asgariye indiği, jandarma devletin giderlerinin finansmanı dışında sadece rekabet şartlarını sağlamak ve eşitleştirmek için iktisadi hayata karıştığı bir rejimi ifade ederse, bu döneme liberal demek güçleşecektir. Zira, 1923-1931 yılları arasında devlet, Teşviki Sanayi Kanunu ile olduğu gibi genel olarak özel teşebbüs lehine sayısız müdahaleler yapmış daha da önemlisi, bu müdahalelerin bir kısmı, bazı tekellerin (inhisarların) sözleşmelerle imtiyazlı özel ve yabancı şirketlere devredilmesi yoluyla veya demiryolu inşaatında görüldüğü gibi ihaleler mekanizması kullanılarak belli sermaye çevrelerinin lehine, eşit rekabet şartlarının ortadan kaldırılması anlamına gelmiş ve bu yüzden hiç de liberal olmayan nitelikler taşımıştır<sup><a href="../Text/Bolum_18_dipnot.xhtml#_edn30" id="_ednref30" title="">[30]</a></sup>. 1923-1931 dönemini kapitalist yönde uygulamalar ve ardından gelen devletçiliği de kapitalizme karşı bir seçenek, neredeyse kolektivist uygulamalar bütünü olarak kabul etmek<sup><a href="../Text/Bolum_18_dipnot.xhtml#_edn31" id="_ednref31" title="">[31]</a></sup>, saptırma ölçüsünde tehlikeli bir nitelik taşır. O gün de liberal ekonomi, yabancı sermayeye Osmanlı dönemindeki kadar açık bir çerçeve demektir. Kısacası bu ekonomi çizgisi, yeni devletin liberal uygulamalarda Osmanlı döneminin çerçevesinden pek ayrılmayacağını, fakat ondan daha başarılı olacağını düşünerek çiziliyor. Yerli sermaye de başarı ve gelişme şansını bu çerçevede arayacaktır. Ülke ekonomisi hammadde ve tarım ürünlerinde uzmanlaşmaya uygundur. Ekonominin gelişmesinde bu yoldan gidilecektir. İç pazar yabancılara ne kadar açılırsa, bizim bu ürünlerimiz de dış pazarlarda o kadar geniş olanaklara kavuşacaklardır<sup><a href="../Text/Bolum_18_dipnot.xhtml#_edn32" id="_ednref32" title="">[32]</a></sup>.</p>

  <p>Dış kredilere dayanan ekonomi modelinin Atatürkçülükle de bir ilgisi olabilir mi?</p>

  <p>Bu soruyu sorduktan sonra Atatürk’ün kendi sözlerinden yanıt vermek gerekir.</p>

  <p>“<i>Osmanlı fatihleri, hakanları, istiklâlcileri; sürükledikleri uluslarla birlikte sabanın önünde yenilip, gerilemeye başladıktan sonra asıl yıkımların büyüğü baş gösterdi. Sadece, şahane bağış olarak, yabancılara ve ülke içindeki Hıristiyan uyruklara verilen haklar, sanki devleti zorlayarak, alın teri harcayarak alınan haklar sayıldı. Yabancılar yalnız bu hakları koruyup kullanmakla kalmadılar, belki her gün onları biraz daha genişletip yaymak için yollar aradılar ve buldular. İçerdeki uyruklarsa, koruyup durdukları iç kuruluşlara dayanarak, dışarıdaki dindaş devletlerin yüz verip kışkırtmalarına uyarak, öz Türkleri yok edecek bir siyasal varlık kazanmaya çalışmaktan geri durmadılar. Yabancılar, hem bunları kışkırtıyorlar, hem bizim iç işlerimize el atıyorlar ve her karışmada bir yeni ayrıcalık koparmadan ellerini çekmiyorlardı. Bunlar olup dururken, çoktan yoksul düşmüş ulus, devletin istediği vergiyi veremez, biriktiremez hale geliyordu. Halbuki başı taçlılar, saraylılar, Babıalililer, ne yapıp yapıp gösterişlerini, harcayışlarını sürdürebilmek için gereken parayı elde etmek yolunda hiçbir davranıştan çekinmiyorlardı. Bu yüzden borçlanmalar oldu. O kadar borçlandılar ki, o kadar elverişsiz koşullar içinde borç aldılar ki, bunların faizlerini bile ödeyemez oldular. En sonunda bir gün geldi, Osmanlı devletinin sıfırı tükettiğine hükmettiler. Akçalı işlerini denetlemeye giriştiler. Böylece başımıza ‘Düyun-u Umumiye’ denilen bela çökmüş oldu…</i>”</p>

  <p>Kemalist Cumhuriyet kurulurken, Kemalizm’in asıl sahibi, dış borçlar konusuna işte böyle bakıyordu! Atatürk’ün dış borçlar konusundaki görüşleri hiçbir yorumu gerektirmeyecek açıklıkta ortada dururken, borç ertelenmesine dayalı bir ekonomi siyasetini, Atatürkçülük saymaya olanak yoktur elbette<sup><a href="../Text/Bolum_18_dipnot.xhtml#_edn33" id="_ednref33" title="">[33]</a></sup>.</p>

  <p>Liberal olarak nitelendirilen 1923-1929 kesitine, ekonominin yeniden inşasına yönelik iktisat politikalarında hâkim olan felsefe ve piyasa odaklı uygulama ile bu temele dayalı, yani piyasa çözümünü güçlendirecek devlet düzenleyiciliği ile müdahaleciliği damgasını vurmuştur. İkinci alt dönemi oluşturan 1930-1931 kesitinde ise, 1932’de başlatılan devletçi uygulamalar öncesi, dış ticaret ve kambiyo rejimlerinin denetim altına alınması yoluyla korumacılığın benimsenmesi söz konudur. İlginç olan nokta, <a href="../Text/Index.xhtml#d000190" id="diz0001190">Lozan</a> Antlaşması uyarınca ekonomik sınırlamaların kalkacağı, gene aynı antlaşma uyarınca Millet Meclisi tarafından 1 Aralık 1928’de onaylanan Paris Antlaşmasına göre dış ticaret borç taksitlerinin ödenmeye başlanacağı tarih olan 1929 yılına, ABD’de patlak verip kapitalist sistemi etkileyen büyük krizin damgasını vurmuş olmasıdır<sup><a href="../Text/Bolum_18_dipnot.xhtml#_edn34" id="_ednref34" title="">[34]</a></sup>. 1923 tarihli <a href="../Text/Index.xhtml#d000159" id="diz0000934">İzmir</a> iktisat Kongresi’ni izleyen yıllarda, devlet, ekonomiye önemli ölçülerde karışmadı ve ‘liberal’ denebilecek bir politika uygulaması eğilimi ağır bastı. Ancak, 1929 büyük dünya iktisadi bunalımının ortaya çıkışı, ‘<i>devletçilik’</i> denilen yeni politikanın oluşmasını hızlandırmış ve 1933’lerde liberal politikadan uzaklaşmıştır. Glasneck’in deyişiyle, ‘ülkenin ekonomik gelişmesini ve bağımsızlığını güvenceye almak, kapitalist sanayileşmenin acılarla dolu tipik yolunu kısaltmak’ için, ‘<i>devletçilik</i>’ adını verdikleri bir “devlet sanayileşme programı” kabul edildi<sup><a href="../Text/Bolum_18_dipnot.xhtml#_edn35" id="_ednref35" title="">[35]</a></sup>. Kuşkusuz, geri kalmış bir ülkede devletçilik uygulamaları, liberal bir ekonomik politika uygulamasına bakarak her zaman ilerici bir nitelik taşır; ama devletçiliği kapitalizmi geliştirmenin bir aracı olarak kullanmamak koşuluyla<sup><a href="../Text/Bolum_18_dipnot.xhtml#_edn36" id="_ednref36" title="">[36]</a></sup>.</p>

  <h3 id="sigil_toc_id_93"><a href="../Text/TOC.xhtml#toc154">ABD’li Gazeteciyle Röportaj</a></h3>

  <p><i>The Saturday Evening Post</i> yazarı Isaac F. Marcosson ile 13 Temmuz 1923 tarihinde yapmış olduğu mülakatında liberal ekonominin en temel kurallarından birisini çok net dile getirmiştir. Bu mülakat ABD’li gazetecinin hem o günün Ankara’sı ile <a href="../Text/Index.xhtml#d000183" id="diz0001095">Latife</a> Hanım gözlemleri ve insan Mustafa Kemal’i anlatması hem de Gazi’nin dış politika, ideolojiler ve ekonomi konularındaki düşüncelerini aktarması bakımından çok önemlidir. Bu nedenle Marcosson’a kulak verelim:</p>

  <p>“<i>Gazi Mustafa Kemal Paşa’yla, savaş içinde doğmuş Türk devletinin dönüm noktasında olduğu bir vakitte Ankara’da konuştum. Lozan Konferansı dağılmak üzereydi. Savaş veya barış hâlâ muallâktaydı. Hava gerginlik ve belirsizlik yüklüydü. Bu tedirgin görüntünün üzerinde, kendisini görmek için bu kadar yol gittiğim Reis’in taviz vermez varlığı kol kanat germişti. Bizzat hükümet gibi, olaylar da onun etrafında dönüp duruyordu</i></p>

  <p><i>… Ayın on üçü Cuma günüyle birlikte, Kemal’le uzun zamandır beklediğim mülakat da geldi. Kendisi Ankara’dan yaklaşık beş mil ötede bir çeşit yazlık yer olan <a href="../Text/Index.xhtml#d000067" id="diz0000352">Çankaya’da</a>, Türklerin köşk dedikleri bir villada oturuyordu. Ankara’da otomobil az olduğu için, üstü açık bir binek arabasıyla gitmek zorunda kaldım.</i></p>

  <p><i>Kemal’in ikametgâhına yaklaştıkça askerlere rastlamaya başladık; ilerledikçe, bunların sayıları arttı. Bu askerler, Kemal’in hayatını korumak için alınan birçok önlemden biriydi; çünkü kendisi, <b>her an kızgın bir Yunanlı veya Ermeni tarafından öldürülme tehlikesi altındaydı. Onu vurmak için birkaç girişimde de bulunulmuş, bir keresinde yanındaki bir Türk subayı, suikastçı tarafından ağır yaralanmıştı.</b></i></p>

  <p><i>…Az sonra, yeşil bir tepe üzerinde, düzenli bir bahçe ve badem ağaçlarıyla çevrili, cephesi kırmızı, güzel bir beyaz taş bina göründü. Sağda daha küçük bir taş ev vardı. Daha önce buraya gelmiş olan Reşat Bey, buranın Türk milletince Kemal’e hediye edilen ev olduğunu söyledi. O söylemeseydi de, nöbetçilerin sıklaşmasından bunu anlayabilirdim. Giriş kapısına vardığımızda bir çavuş bizi durdurup ne işimiz olduğunu sordu. Reşat Bay, adama, Gazi ile randevum olduğunu söyledi; o da, kartımı alıp içeri götürdü.</i></p>

  <p><i>Çavuş birkaç dakika sonra dönerek bizi küçük taş eve götürdü; Kemal burayı kabul odası olarak kullanıyordu. Burada, Gazi’nin kayınpederi olan Muammer Uşakî Bey’i gördüm; kendisi, <a href="../Text/Index.xhtml#d000159" id="diz0000935">İzmir’in</a> en zengin tüccarı, aynı zamanda New York ve New Orleans pamuk borsasının ilk Türk üyesiydi. Amerika’yı sık sık ziyaret etmiş olduğundan İngilizce konuşuyordu. Kemal’in kabine toplantısında olduğunu ve beni az sonra göreceğini söyledi.</i></p>

  <p><i>… Tam Muammer Bey’le Türkiye’nin ekonomik geleceği hakkında bir tartışmaya başlamıştım ki, Kemal’in yaveri, haki üniformalı, iyi giyinmiş bir teğmen içeri girerek, Gazi’nin beni görmeye hazır olduğunu söyledi. Onunla birlikte küçük bir avludan ve dar bir geçitten geçtik ve kendimi esas ikametgâhın kabul salonunda buldum. En makbul Avrupa tarzında döşenmişti. Bir köşede bir kuyruklu piyano vardı; onun karşısında, çoğu Fransızca ciltlerle dolu bir kitap rafı bulunuyordu; duvarlarda ise hediye kılıçlar asılıydı.</i></p>

  <p><i>Bitişik odada, geniş yuvarlak bir masa etrafında oturmuş, hızlı hızlı konuşan bir grup insan görüyordum. Bu, toplantı halindeki Türk kabinesiydi ve <a href="../Text/Index.xhtml#d000190" id="diz0001191">Lozan’dan</a> gelen son telgrafları tartışıyorlardı; Hariciye Vekili ve kabinesinin orada bulunmayan tek üyesi olan İsmet Paşa, bir gün önce, Chester İmtiyazı ve Türk dış borçları hakkındaki Türk ültimatomunu vermişti. Ekonomik savaş veya daha kötüsü muallâktaydı.</i></p>

  <p><i>Ben yaklaşınca Rauf Bey dışarı çıktı ve beni kabinenin toplandığı odaya götürdü. Grupla kısa bir tanıştırma faslı oldu. Ama benim gözlerim tek bir kişinin üzerindeydi. O da, masanın başındaki yerinden kalkıp elini uzatarak bana doğru gelen büyük şahsiyetti. Kemal’in sayısız resimlerini görmüş olduğumdan, görünüşüne aşinaydım. O, insanlara ve topluluklara hâkim olacak tipti: Bir kez, hemen hemen 1.80’lik boyu, mükemmel göğsü, omuzları ve askerce tavrıyla insanı etkileyen fizik yapısıyla; sonra bir insanda gördüğüm -ki ben, merhum J. P. Morgan, Kitchener ve Foch’la görüşmüştüm- en dikkate değer göklerin esrarengiz kudretiyle. <b>Kemal’in gözleri, çelik mavisi, sert, taş gibi, affetmez olduğu kadar nüfuz ediciydi.</b></i></p>

  <p><i>Pek az kişi, Kemal’i gülerken görmüştür. Kendisiyle geçirdiğim iki buçuk saat içinde hatları, ancak bir kez bir parça gevşer gibi oldu. Demir maskeli bir adama benziyordu; maske de, onun doğal yüzüydü.</i></p>

  <p><i>Onu üniformalı göreceğimi zannediyordum. Oysa, çizgili gri pantolon ve rugan ayakkabılarla siyah bir jaketataydan oluşan çok şık bir kıyafet içerisindeydi. Kanat yaka ve mavili sarılı bir kravat taşıyordu.</i></p>

  <p><i>…Rauf Bey, kabine odasında beni Kemal’e takdim etti. Alışılmış selamlaşmaları Fransızca olarak teati ettikten sonra, şöyle dedi: “Belki, konuşmak için bitişik odaya geçip, kabineyi tartışmalarıyla baş başa bıraksak daha iyi olur”. Bunları söylerken bitişik salonu gösterdi. Rauf Bey sağımda, Kemal solumda, küçük bir masaya oturduk. Efendisinden daha az şık olmayan bir erkek hizmetkâr her zamanki gibi koyu Türk kahvelerini ve sigaraları getirdi. Mülakat başladı.</i></p>

  <p><i>Gazi, Fransızca ve Almanca bilmekle beraber, bir tercüman aracılığıyla Türkçe konuşmayı tercih ediyordu. Ben, gene sözde Fransızcamla, onunla tanışmaktan duyduğum büyük memnuniyeti ifade ettikten sonra, Rauf Bey araya girerek, büyük adamın kendi diliyle konuşmasının belki en iyisi olacağını söyledi. Bunda mutabık kalındı ve o andan itibaren Başbakan, tercümanlık yaptı.</i></p>

  <p><i>Kemal, nasılsa benim Ankara yolculuğuma refakat eden zorlukları ve gecikmeleri işitmişti. Ankara gibi bir yerde yönetimin etrafını saran engeller içinde böyle şeylerin ihtimal dâhilinde olduğunu söyleyerek hemen özür diledi. Sonra şunları ekledi:</i> ‘Geldiğinize çok memnun oldum. Biz, Amerikalıları Türkiye’de görmek istiyoruz; çünkü bizim gayelerimizi en iyi onlar anlayabilirler.’</p>

  <p><i>Sonra, dobra dobra, kısa ve açık ifadesiyle, adeta emir veren bir subay gibi, sordu:</i> ‘Size ne söylememi istiyorsunuz?’</p>

  <p>“<i>Her şeyden önce” diye cevap verdim, “bana, Amerikan halkı için bir mesaj verebilir misiniz?</i>”</p>

  <p><i>Bu yönteme ilişkin bir soruydu; çünkü onun Amerikalılara karşı dostça duyguları olduğunu ve böyle bir sorunun, konuşmasının akıcılığının önünü açacağını biliyordum. Bu, suskun kişilerle mülakat yaparken kullandığım ve konuşma dalgaları doğurmakta nadiren başarısız kalan bir manevraydı</i><sup><a href="../Text/Bolum_18_dipnot.xhtml#_edn37" id="_ednref37" title="">[37]</a></sup>.</p>

  <p class="p9">***</p>

  <p>Bu önemli söyleşiden yeri geldikçe alıntılar yapılacak, ama ekonomiyle ilgili kısımlarını şimdilik aktaralım. Gazi konuşmaya devam ediyor:</p>

  <blockquote>
    <p><b>Biliyor musunuz, Avrupa’da barışı ve yeniden inşayı engellemiş olan şey nedir? Sadece şu: Bir milletin diğerine müdahalesi. Daha önce bahsettiğim, haris, bencil milliyetçiliğin bir parçası. Bu, ekonominin yerine siyasetin geçmesi neticesini doğurmuştur. Alman tazminat kördüğümü, bunun sadece bir örneğidir. Küçük hesaplı siyaset, dünyanın baş belasıdır.</b></p>

    <p><b>Bizim güçlükle kazandığımız Türk bağımsızlığını engellemeye çalışan, milliyetçiliğimizi kötüleyen, bunun doğu komşularımızı fethetme arzusunu saklayan bir örtüden ibaret olduğunu söyleyen, ekonomiyi idare edecek kabiliyette olmadığımızı ileri süren milletler var. Pekâlâ, görecekler.</b></p>

    <p><b>Yeni Türkiye’nin ilk ve en mühim düşüncesi, siyasal değil, ekonomiktir. Biz, dünya tüketiminin olduğu gibi, üretiminin de bir parçası olmak istiyoruz.</b></p>
  </blockquote>

  <p>Bu söyleşide Marcosson’un okuyucularına solumdaki <i>“Sarışın dev</i>” diye tanıttığı Gazi hem Almanya’nın emperyalist yaklaşımları hem de Birleşik Devletlerin Türk ekonomisinin sorunlarına ne tür yardımlar yapabileceği konusunda da açılımlar getirmiştir.</p>

  <blockquote>
    <p><b>Türkiye, esas itibariyle köylük bir ülke. Başarı veya başarısızlığımız tarıma bağlı. Canlandırma programında başlıca üç faaliyet önde geliyor. Bunlar, tarım, ulaştırma ve sağlık; çünkü köylerimizdeki ölüm oranı, dehşet verecek kadar yüksek.</b></p>

    <p><b>İlk önce tarımı alalım. Birincisi, tarım okulları açmak ki, bunda Amerika yardımcı olabilir; İkincisi traktör ve diğer modern tarım makinelerini getirmek suretiyle, tamamen yeni bir çiftçilik ilmi geliştirmek zorundayız. Pamuk gibi yeni ürünleri geliştirmemiz, tütün gibi eski ürünlerimizi de yaygınlaştırmamız gerekiyor. İster karayolunda, ister çiftlikte olsun, motor bizim ilk yardımcımız olacaktır.</b></p>

    <p><b>Ulaşım da aynı derecede hayatidir. Dünya Savaşı’ndan önce Almanlar, Türkiye’nin ulaşımı için kapsayıcı bir plan hazırlamışlardı; ancak bu, ülkenin onlar tarafından ekonomik bakımdan sömürülmesi fikrine dayanıyordu. Alınanlardan kurtulmamız memnuniyet vericidir; bana sorarsanız da, hiçbir zaman bu otoriteyi tekrar ele geçiremeyeceklerdir. Çok ihtiyaç duyduğumuz demiryollarımızı geliştirmek için gözlerimizi Amerika’ya çevirdik. Onlara Chester İmtiyazı’nı vermemizin bir sebebi budur. Bu imtiyazın bizim için ne ifade ettiğini Amerikalıların anlayacaklarını ümit ediyorum. Bu, sadece yeterli bir ulaşım değil, aynı zamanda yeni limanların inşası ve millî kaynaklarımızın, özellikle petrolün işletilmesi ümididir.</b></p>

    <p><b>Sağlık konusunda zaten, kabinemizin bir unsuru olarak, bir sağlık bakanlığı kurduk. Çocuk ölümlerini önlemek için her türlü çaba gösterilecektir. Bu konuda da gene Amerika yardımcı olabilir.</b></p>

    <p><b>Ekonomiden söz ederken, yeni Türkiye için hayati önem taşıyan başka bir meseleye de değineyim. Geçmişte Türkiye’nin felaketi, büyük Avrupa devletlerinin, onun ticari gelişmesi konusunda birbirlerine karşı olan bencil tutumlarıydı. Bu, büyük imtiyazlar koparma oyununun kaçınılmaz neticesiydi. Devletler, ahır yemliğindeki köpekler gibiydiler; kendi istediklerine ulaşamadıkları zaman, rakiplerini de bundan uzak tutmaya çalışıyorlardı. Yıllardır Çin’de olup bitenler de aynen böyledir. Ancak onlar, Türkiye’yi Çin’e çeviremeyeceklerdir. John Hay tarafından ortaya atılmış bulunan, herkese açık kapı ve herkes için fırsat eşitliği üzerinde ısrar edeceğiz. Eğer Avrupa devletleri bu usulden hoşlanmazlarsa, bunun dışında kalabilirler.”</b><sup><a href="../Text/Bolum_18_dipnot.xhtml#_edn38" id="_ednref38" title="">[38]</a></sup></p>
  </blockquote>

  <div class="picture"><img alt="" src="../Images/55.jpg"/><div class="caption">Atatürk Orman Çiftliği (Ankara, Temmuz 1929)</div>
</div>

  <p>23 Nisan 1920’de Ankara’da toplanan Büyük Millet Meclisi’ne Mustafa Kemal’in 24 Nisan’da yaptığı bir hükümet kurulması teklifi olur; 2 Mayıs 1920’de hükümet Büyük Millet Meclisi’nce seçiliyor ve 3 numaralı kanun kabul ediliyor. 3 Mayıs’ta on bir üyeli hükümet kuruluyor. Bunların arasında ilk kez İktisat (Ekonomi) Bakanı bulunmaktadır<sup><a href="../Text/Bolum_18_dipnot.xhtml#_edn39" id="_ednref39" title="">[39]</a></sup>. Mustafa Kemal Paşa, 15 Ocak 1923’te başlayan ve Mart sonuna kadar süren geniş bir yurt gezisine çıktı. Gittiği yerler Eskişehir, <a href="../Text/Index.xhtml#d000160" id="diz0000975">İzmit</a>, Bursa, Manisa, İzmir, Balıkesir, Adana, Mersin, Tarsus, Konya, Afyonkarahisar gibi piyasa ilişkilerinin en gelişmiş olduğu bölgelerdi. Kapitalist metropollerle olan ilişkilerden en çok etkilenmiş olan bu bölgelerdeki Türk tüccarlar, büyük topraklılar ülkenin diğer bölgelerine göre daha zengindi, toplumsal ve siyasal işleklikleri daha fazlaydı. Mustafa Kemal’in gezi boyunca vurguladığı ana tema, Türkiye’de oluşturulacak yeni siyasal yapının herhangi bir sınıfın çıkarlarını korumaya yönelik olmayacağı, bütün sınıflara uyumlu bir bütünlük içinde yarar sağlayacağıydı.</p>

  <p>Kurtuluş Savaşı’nı yöneten lider kadronun (ki bunlar aynı zamanda, Cumhuriyet yönetiminin siyasal kadrolarını da oluşturan kişilerdir) hareketi (antiemperyalist yanı bir tarafa) açıkça <b>anti-kapitalist</b> olarak da ilan etmelerine rağmen, ilk Cumhuriyet Hükümetleri, kapitalist bir sanayileşme yöntemi içeren <b>burjuva bir programla</b> yola çıkmışlardı<sup><a href="../Text/Bolum_18_dipnot.xhtml#_edn40" id="_ednref40" title="">[40]</a></sup>. Girişimci sınıfın cılızlığı, toplumda sivil-asker bürokratların gücünü arttıran büyük bir etken oldu. Çünkü girişimci sınıfın Batılı toplumlarda büyük ölçüde üstlendiği birtakım görevleri de bürokratlar yapmaya başladılar. Genel yönetim dışında, tarımsal ve endüstriyel üretimi ve girişimcileri örgütlediler, alt yapı tesisleri kurma işlevini yükümlendiler. Kurtuluş Savaşı bittiğinde de bürokratlar hem savaşı yapan güç hem de savaş sonrası ortama tek parti aracılığı ile el koyan güç olarak belirdiler. Toplumda başka yaygın ve prestijli iş alanı olmadığı için eğitilmiş, laik düşünceli kişiler için istihdam edilecek cazip işler devlet kapısındaydı<sup><a href="../Text/Bolum_18_dipnot.xhtml#_edn41" id="_ednref41" title="">[41]</a></sup>.</p>

  <p>O yıllarda ekonomide iki seçenek söz konusudur. Düşünceler tartışmalar bu iki noktada toplanır. Yönetimin çizgisi, sermayenin yerli ellerde toplanmasıyla kurulacak ve işleyecek bir millî iktisat düzeni oluşturmaktır. Yerli ellerde sermaye birikimi işin özüdür. Bunu, öncelikle özel kesim sanayiinin hızlı gelişmesiyle oluşacak bir kapitalist ekonomi olarak düşünebiliriz. Yönetimin bu çizgisine karşı olan öteki seçeneğin adı ise ‘liberal’ ekonomidir<sup><a href="../Text/Bolum_18_dipnot.xhtml#_edn42" id="_ednref42" title="">[42]</a></sup>. 1923-1929 döneminde ekonominin yeniden inşasına yönelik iktisat politikaları ve devlet düzenleyiciliği, “millî iktisat” oluşturulmasını hedeflemekteydi. “Millî iktisat”, sermaye kazançlarının millî unsurlara aktarılması ve bu kazançların süreklilik kazanması için ekonominin özel girişim ekseninde örgütlenmesidir. <i>Millî iktisat</i> kavramı aracılığıyla devlet ve özel girişimcilik arasında bağlantı kurulmaya, bütünleşme sağlanmaya çalışılmıştır. Bu bağlamda özel girişimciliğe teşvikler ve imtiyazlar tanınmış, ekonominin canlanması için gerekli olan sermaye birikiminin özel kesim tarafından sağlanması amaçlanmıştır<sup><a href="../Text/Bolum_18_dipnot.xhtml#_edn43" id="_ednref43" title="">[43]</a></sup>.</p>

  <p>Bu dönemin başlangıcında, Balıkesir’in Paşa Camii’nde [7 Şubat 1923], minberden yaptığı konuşmada olduğu gibi, iktisadi ve toplumsal gelişme için zengince kesimlerin daha da güçlendirilmesi gerektiğini de açıkça söyledi.</p>

  <p><b>Bir defa halkımızı gözden geçirelim: Biliyorsunuz ki, memleketimiz çiftçi memleketidir. O halde milletimizin büyük çoğunluğu çiftçi ve çobandır. Bu böyle olunca buna karşı büyük arazi ve çiftlik sahipleri akla gelir. Bizde büyük araziye kaç kişi sahiptir? Bu arazinin miktarı nedir? İncelenirse görülür ki, memleketimizin genişliğine nazaran hiç kimse büyük araziye sahip değildir. Dolayısıyla bu (büyük) arazi sahipleri de himaye edilecek insanlardır. Sonra sanat sahipleriyle kasabalarda ticaret eden küçük tüccarlar gelir. Bittabiî bunların menfaatlerini bugünlerini ve geleceklerini temin ve muhafaza etmek mecburiyetindeyiz. Çiftçilerin karşısında olduğunu farz ettiğimiz büyük arazi sahipleri gibi, bu ticaret erbabının karşısında da büyük sermaye sahibi tüccarların bulunduğu hatıra gelebilir. Hâlbuki bizim memleketimizde büyük sermaye sahibi insanlar yoktur. Kaç milyonerimiz var? Hiç. Dolayısıyla biraz parası olanlara da düşman olacak değiliz. Bilakis memleketimizde birçok milyonerlerin, hattâ milyarderlerin yetişmesine çalışacağız</b><sup><a href="../Text/Bolum_18_dipnot.xhtml#_edn44" id="_ednref44" title="">[44]</a></sup>.</p>

  <p>Adana bölgesinde büyük arazi sahiplerini partisine katılmaya çağırdı. Adana Türkocağı’nda onuruna verilen bir şölende, onların desteğini kazanmak için gösterdiği yumuşaklık ilgi çekicidir. Tarsus’ta da büyük arazililere onların çıkarlarını gözeteceğine dair güvence verdi. Kemalist yönetici kadronun barış döneminde toplumun varlıklı kesimleriyle oluşturduğu siyasal-toplumsal ittifakın şekillendirdiği ve içinde şekillendiği kurumsal yapıya gelince: Cumhuriyetin ilanı ve Halifelik’in kaldırılmasıyla, Osmanlı devletinin teokratik biçimi yerine laik bir ulus-devlet modeli getirildi<sup><a href="../Text/Bolum_18_dipnot.xhtml#_edn45" id="_ednref45" title="">[45]</a></sup>. Ülkenin çeşitli kentlerinde konuşmalar yapıp, halkı ekonomik düzene uyumlu hale getirmeye çalışırken, asıl varlıklı kesimin yaşadığı İstanbul’un etkisi ne olmuştur? sorusu ister istemez akla geliyor. Ekonomist Yahya Tezel’in yorumuna bakalım: Kemalist çekirdek kadro, barış döneminde dayanacağı siyasal gücün toplum içindeki tabanını oluşturmak için bu çalışmalarını sürdürürken, ülkenin en büyük ihracat-ithalat limanı olan İstanbul’un Türk tüccarları da, Kurtuluş Savaşı’na karşı çekingen davranmış olmalarının Ankara’da yaratmış olduğu soğukluğu gidermek için çaba sarf etmeye başladılar. Ellerinde bulundurdukları servet birikimi bakımından taşra zenginlerinden çok daha güçlü olan İstanbulluların ülkenin dış iktisadi ilişkilerinde sahip oldukları önem Kemalistleri etkiledi. Bu nedenle, İstanbullu ticaret çevrelerinin, yönetici kadro yöresinde oluşmakta olan siyasal birleşmenin en belirgin öğelerinden biri haline gelmesi gecikmedi<sup><a href="../Text/Bolum_18_dipnot.xhtml#_edn46" id="_ednref46" title="">[46]</a></sup>.</p>

  <p>İlk cumhuriyet hükümetleri burjuva bir program uygulamaya yönelmişlerdir, onları buna yönelten etkenleri de göz ardı etmemek gerekir. Ticari yaşamın millileştirilmesi, sadece nüfusun bileşiminin değişmesiyle gerçekleştirilebilecek bir olgu değildi; bu gerekli olsa da yeterli şart olamazdı. Ne girişimcilik deneyimi, ne sermaye birikimi olmadan ekonomik yaşam “milli”leşemeyeceği için devlet desteğinin gerektiği yaygın bir kanıydı. Özel yerli girişim yaratmak amacıyla 1920’li yıllarda Cumhuriyet hükümetleri bütün kaynakları seferber ederek bu işe soyundu<sup><a href="../Text/Bolum_18_dipnot.xhtml#_edn47" id="_ednref47" title="">[47]</a></sup>. Özel girişimciliğe yardımcı olmak üzere ilk olarak yapılanlara bakalım; sermaye konusunda özel girişime yardımcı olabilmesi amacıyla <a href="../Text/Index.xhtml#d000156" id="diz0000851">İş Bankası</a> kuruldu. Sanayi yatırımları, ihracat ve kredi sağlama konularında görevler yükümlenmiş olan İş Bankasının 1924 yılındaki sermayesi bir milyon lira olan nominal sermayesi 1927’de dört milyon liraya yükselmiş, 1925’te sekiz milyon altmış bir bin üç yüz yetmiş yedi lira olan tasarruf birikimi ise 1929 yılında kırk üç milyon sekiz yüz otuz dokuz bin beş yüz altmış yedi liraya yükselmiştir. Bazı devlet işletmelerini özel girişime devretme görevini yürütmek üzere ‘Sanayi ve Maadin Bankası’ kurulmuştur<sup><a href="../Text/Bolum_18_dipnot.xhtml#_edn48" id="_ednref48" title="">[48]</a></sup>. Bu dönemde Türkiye İş Bankası’nın kuruluşunda inisiyatif sahibi olmak ve destek vermek dışında devletin ulusal özel bankacılığın gelişmesinde önemli sayılabilecek bir görev üstlenmediği gözlenmektedir. Nitekim ulusal özel bankacılığın gelişmesine destek vermek ve/veya bu gelişmeyi yönlendirmek amacıyla yasal bir düzenleme de yapılmamış, bankalar yürürlükte olan Türk Ticaret Kanunu çerçevesinde faaliyetlerini sürdürmüşlerdir. Özel bankacılığın gelişmesinde yönlendirici etken hem uluslararası konjonktür, hem de Türkiye konjonktürü olmuştur. Dolayısıyla 1920’ler, Osmanlı döneminden 1930’lu yıllardaki daha yerleşik bankacılık sistemine geçişte bir ara dönem niteliğine sahip görünmektedir<sup><a href="../Text/Bolum_18_dipnot.xhtml#_edn49" id="_ednref49" title="">[49]</a></sup>.</p>

  <p>Yine ‘girişimci’ bir sınıfın hızlı bir biçimde gelişebilmesi için 1927 yılında ‘<a href="../Text/Index.xhtml#d000317" id="diz0001843">Teşvik-i Sanayi</a>’ kanunu çıkarılmıştır<sup><a href="../Text/Bolum_18_dipnot.xhtml#_edn50" id="_ednref50" title="">[50]</a></sup>. Bu uygulama bir yandan siyasetçi-işadamı “adayı” arasında bir çıkar dayanışması yaratıyor, bir yandan da siyaseti yozlaştırıyordu. Ayrıca 1920’li yılların (<a href="../Text/Index.xhtml#d000190" id="diz0001192">Lozan</a> Antlaşması uyarınca) gümrüksüz ithalat yapılabilen ortamında, üretime yönelik girişimlerin kurulmasına da yarar sağlayamadı. Biraz kısıtlama getirilmiş olsa da kambiyo spekülasyonu, (özellikle Ankara’nın kuruluşuyla bağlantılı olarak) arazi spekülasyonu, serbest gümrüksüz ithalat ve işadamı yetiştirmek için verilen tavizler “aday”ları zenginleştirdi, ama üretimi artırmaya, sanayileşmeye ya da tarımı geliştirmeye yönelik yatırımlar yapan, beklenen kalkınma hamlesini gerçekleştirecek bir işadamı takımı ortaya çıkmadı<sup><a href="../Text/Bolum_18_dipnot.xhtml#_edn51" id="_ednref51" title="">[51]</a></sup>.</p>

  <h3 id="sigil_toc_id_94"><a href="../Text/TOC.xhtml#toc155">İş Bankasının Kuruluş Öyküsü</a></h3>

  <p><a href="../Text/Index.xhtml#d000156" id="diz0000852">İş Bankası</a>, “Türkler bankacılık yapamaz” yargısının egemen olduğu bir dönemde ve son derece güç ekonomik ve toplumsal koşullarda “mütevazı” bir sermaye ile kuruldu. Kısa sürede yalnızca Türklerin bankacılık yapabileceğini kanıtlamakla kalmadı, ülkenin ekonomik inşaasına aktif bir biçimde katılarak yeni Türkiye’nin oluşumuna katkıda bulundu. Çağdaş bankacılığın ülkemizde kurulup gelişmesinde adeta bir laboratuvar rolü oynadı<sup><a href="../Text/Bolum_18_dipnot.xhtml#_edn52" id="_ednref52" title="">[52]</a></sup>.</p>

  <p>İlkeler ve ilkler açısından bakıldığında da; ‘sermayesi tamamen millî’, ‘memurları tamamen Türk’ bir banka olduğunu görmekteyiz.</p>

  <p>Bankanın ilk kuruluş sermayesinin nasıl sağlandığı konusunu en iyi bilen kişiden, cumhurbaşkanlığı genel sekreteri Hasan Rıza Soyak’tan dinleyelim:</p>

  <blockquote>
    <p>Mücadeleye yardım amacıyla Hindistan’dan (Atatürk’ün) şahsına yekûnu takriben 500-600 bin lira kadar tutan bir para gönderilmişti. O, bu paranın 500 bin lirasını <a href="../Text/Index.xhtml#d000056" id="diz0000283">Büyük Taarruzdan</a> önce mâliyenin karşılayamadığı bazı hususi masraflar için Batı Cephesi Komutanlığı emrine verilmişti.</p>

    <p>Zaferden sonra, 500 bin liranın 380 küsur bin lirası, icra Vekilleri Heyeti kararıyla kendisine iade olunmuştu.</p>

    <p>Atatürk, bu paranın memleket hesabına en hayırlı, en faydalı şekilde nasıl ve nerede kullanılabileceğini düşünüyordu; bu sırada kendisine bir millî bankanın kurulması zaruretinden bahsedilmiştir; zaten o da yabancı mali müesseselerin, bu arada bilhassa Osmanlı Bankası’nın, hazine ile yakından alakası olmasına rağmen, Cumhuriyet hükümetine karşı takındığı mütehakkim tavırdan teessür duymakta, böyle bir millî müesseseye olan ihtiyacı çok derinden hissetmekteydi.</p>

    <p>Bu nedenle derhal kararını verdi; elindeki paranın 250 bin lirasını temel sermaye olarak bu işe tahsis etti.”<sup><a href="../Text/Bolum_18_dipnot.xhtml#_edn53" id="_ednref53" title="">[53]</a></sup></p>
  </blockquote>

  <div class="picture"><img alt="" src="../Images/56.jpg"/><div class="caption">İş Bankası Yeni Camii Şubesi’nde (İstanbul, Haziran 1928)</div>
</div>

  <p>Hindistan’dan gelen para yardımı tam tamına 81 bin İngiliz lirası ya da bunun karşılığı olan 499.970 Osmanlı lirasıydı<sup><a href="../Text/Bolum_18_dipnot.xhtml#_edn54" id="_ednref54" title="">[54]</a></sup>. Bankanın dokuz yıl genel müdürlüğünü yapmış olan Celal Bayar iki ayrı tarihte kuruluş öyküsünü anlatmıştır. İlki 1982 yılındadır ve kuruluşun sermayesine dönük soruya karşılık verdiği yanıt:</p>

  <blockquote>
    <p>Ben onu esasında bilmem. Fakat Hint Müslümanları Millî Mücadele’de Atatürk’ün şahsına para göndermişlerdi. Bu paralar ordumuza sarf edilmişti. Belki bu para da o paralardandır. Ama ben böyle bir şeyi araştırmaya lüzum görmedim. Böyle bir şeyi Atatürk’ün aleyhinde olanlar da yaymak isterler. Fakat bildiğim çok önemli bir konu vardır: Atatürk bu paradan aldığı temettüyü hiçbir zaman şahsına bir kuruş bile kullanmamıştır. Hep üzerine hisse senedi istemiştir. Temettüyü hisse senedine çevirmiştir. Bu para böylece çoğalıp yükselmiştir. Onunla Dil ve Tarih Kurumu’nu kurmuştur, oraya sermaye olarak vermiştir.<sup><a href="../Text/Bolum_18_dipnot.xhtml#_edn55" id="_ednref55" title="">[55]</a></sup></p>
  </blockquote>

  <p>Celal Bayar banka kurma düşüncesinin kökenini de şöyle anlatıyor:</p>
<blockquote>
  <p>… Atatürk’ün o vakitler kayınpederi olan, <a href="../Text/Index.xhtml#d000159" id="diz0000936">İzmir’in</a> bilinen ailelerinden ve tek diyebilirim, Avrupa’yı da ticari münasebette en çok bilen Uşakizade Muammer Bey bana geldi. Muammer Bey o vakitler Atatürk’ün eşi <a href="../Text/Index.xhtml#d000183" id="diz0001096">Latife</a> Hanım’ın babasıdır. ‘Atatürk’ün elinde biraz para vardır. Bu paranın yekûnu 250.000 liradır. Bunu işletmek istiyoruz. Ben Atatürk’le görüştüm, beni size gönderdi. Ne şekilde bunları işletebiliriz, git Celal’le görüş ondan sonra karar veririz dedi. Sizin mütalaanızı almaya geldim’ dedi Muammer Bey. Ben durumu anladım. Atatürk’ün Osmanlı Bankası’nda böyle bir parasının olduğunu bilmiyordum. Osmanlı Bankası hiç mevduat faizi vermeden senelerce bu parayı kullanıyormuş. Muammer Bey tüccar tabii. Atatürk’e bunu işletelim demiş olmalı ki, karar vermişler, netice olarak da bana göndermişler. Ben Muammer Bey’e ne düşündüğünü sordum. Muammer bey bana, ‘Bir ithalat-ihracat şirketi tesis ettirmeyi düşünüyoruz’ dedi. Ben, bizde yapabilecek şahıs ve şahsiyetler yok gibidir. İzmir’de bile sizin firmanızdan başka bir firma yoktur, dedim. Muammer bey, ‘Evet, biz de bu noksanlığı ortadan kaldırmak ve tamamlamak için böyle düşünmüştük’ dedi. Ben o zaman Muammer Bey’e memleketin iktisadiyatının gerçek evlatlarının eline geçebilmesi için gereken her şeyi yapmak zorundayız. Bu millî bir vazifedir. Ama ondan daha mühim bir vazife vardır. Atatürk’ün isminin karışacağı menfaat getiren müessese böyle olmamalıdır. Evvelemirde daha geniş olarak kamu menfaati olmalıdır. Mesela kredi meselesi bir kamu menfaati meselesidir. Atatürk bunu yapar, kendisi de istifade eder, millet de istifade eder. Ve ondan sonra her ihracatçı, ithalatçı, ticaret ve sanayi kısımları bu teşebbüsten istifade ederler; menfaati bütün memlekete şamil olur. Atatürk’ün isminin karışacağı müessese ancak böyle bir müessese olur dedim. Demek oluyor ki onları bu istikamete ben sevk etmiş oluyorum.<sup><a href="../Text/Bolum_18_dipnot.xhtml#_edn56" id="_ednref56" title="">[56]</a></sup></p>
</blockquote>

  <p>Bankanın ‘isim babası’ konusunu da 1982 yılında şöyle anlatır Bayar:</p>

  <blockquote>
    <p>Hasan Saka buldu bu ismi zannediyorum. İki isim vardı: Bir <a href="../Text/Index.xhtml#d000156" id="diz0000853">İş Bankası</a>, bir de Banque d’Affaires de Turquie diye Fransızca ismi söylediler.</p>
  </blockquote>

  <p>Bayar 1984 yılında bir başka söyleşide de şunu söyler:</p>

  <blockquote>
    <p>Hasan Saka Maliye vekili idi. Bu ismi onlar buldu. Onlar İş Bankası dediler. Yani <a href="../Text/Index.xhtml#d000156" id="diz0000854">İş Bankası</a> ismi benim değil.<sup><a href="../Text/Bolum_18_dipnot.xhtml#_edn57" id="_ednref57" title="">[57]</a></sup></p>
  </blockquote>

  <p>Atatürk’ün Bayar’ı davet ederek görevi kendisine verişini de şöyle anlatıyor:</p>

  <blockquote>
    <p>Kapısından içeri girerken Atatürk bana, ‘Gel bakalım, bir banka kursak nasıl olur?’ dedi… Sordu bana, ‘Bu iş sana heyecan verir mi? Sever misin bu işi?’ dedi. Evet severim, bu iş bana heyecan verir, dedim. Atatürk bu kez bana yeniden sordu. ‘Sen şimdi bu işi üzerine alıyor musun?’ dedi. Evet, alıyorum, dedim. ‘O zaman vekilliği de icap ederse mebusluğu da bırakacaksın’ dedi. Tabii, vekilliği bırakırım. Vekillikle banka müdürlüğü bir arada yürümez, dedim. <b>Benim bu feragatimi görünce Atatürk duygulandı, gözlerinden yaş geldi</b>. Çok mütehassıs oldu. Ben şimdi bunun manasını daha da açabilirim. Bu zamanda birbirlerinin gözünü ‘Sen olmayacaksın, vekil ben olacağım’ diye çıkarıyorlarsa; o zaman da öyleydi. Ama ben o zaman vekilliği de bırakırım, icap ediyorsa mebusluğu da bırakırım demiştim; bu işin olması için. Atatürk bu cevabımdan sonra ‘O halde bu iş oldu’ dedi. Ve şu vecizeyi kullandı: ‘Zekâ, dikkat ve iffet! Her şey için muvaffakiyet amilidir. Merak etme muvaffak olacaksın’ dedi.”<sup><a href="../Text/Bolum_18_dipnot.xhtml#_edn58" id="_ednref58" title="">[58]</a></sup></p>
  </blockquote>

  <p>Bankaya verilen ismin Atatürk tarafından önerilmiş olduğu konusunda bir tereddüdü olmadığını belirten yine Celal Bayar’dır. Tüm öykü ilk genel müdürün anılarından böyle anlatılmış. Yalnız bir küçük bellek yanılması var; Hasan Saka o dönemde ‘maliye’ değil ‘ticaret bakanıdır’.</p>

  <p class="p9">***</p>

  <p>Cumhuriyet hükümetinin genel iktisadi hedefinin Türkiye’de insan yaşamının maddi koşullarını sürekli olarak iyileştirmek ve bu iyileştirmeden nüfusun daha geniş bölümlerinin yararlanmasını sağlamak olduğu söylenebilir<sup><a href="../Text/Bolum_18_dipnot.xhtml#_edn59" id="_ednref59" title="">[59]</a></sup>. 1923 sonrasının bütün dönemine damgasını vuran, devletin yukarıdan toplumu sanayileşmeye zorlama çabalarıdır. Farklı iç ve dış konjonktürlerin etkisi ile kullanılan araçlar değişse de, bu özellik hiç değişmez: <i>Devlet eli ile sanayileşme</i><sup><a href="../Text/Bolum_18_dipnot.xhtml#_edn60" id="_ednref60" title="">[60]</a></sup>.</p>

  <p>Cumhuriyet’in birinci ana hedefi Türkiye’nin sanayileşmesini hızlandırmaktı denebilir. Kemalist yöneticiler ülkede oluşmuş olan mamul mallarla ilgili iç pazarı koruyucu bir gümrük politikası ile yurtiçi sanayi üretimine tahsis etmek, sanayi kesimindeki sermaye birikimini birtakım doğrudan desteklemelerle hızlandırmak kararındaydı. Başlangıçta vurgulanan alt sektörler, şeker, tekstil, çimento gibi ithal ikamesine elverişli ve hammaddesi Türkiye’de üretilen ya da kolayca üretilebilecek olan sektörlerdi. Ancak demir-çelik sanayiinin kurulması konusunda daha 1925-1926 yıllarında yoğunlaşan istekler, sanayi yapısının farklılaştırılarak geliştirilmesi yönünde bir politika eğiliminin varolduğunu da göstermekteydi. Hükümetin sanayileşme politikası 1930’larda çok daha açık seçik programlara dayalı hale geldi, hedefleri giderek daha belirginleşti<sup><a href="../Text/Bolum_18_dipnot.xhtml#_edn61" id="_ednref61" title="">[61]</a></sup>.</p>

  <p>Yönetici kadronun bir başka ana hedefi, tarımsal üretimin hızla artmasını sağlamaktı. Bu hem tarımda yaşayan nüfusun yaşam düzeyini iyileştirmek hem de tarımın Türkiye’deki sanayi sektörünün ve altyapı sermayesinin geliştirilmesine katkısını büyütmek için istenmekteydi. Liderler ülkenin arazi varlığının eksik ve etkililiği az yöntemlerle kullanılmakta olduğunun, tarımsal emeğin etkililiğini ve verimliliğini arttırmak için önemli bir potansiyel bulunduğunun farkındaydı. Ancak Kemalistlerin tarımsal gelişme konusunda ele gelir bir eylem programı yoktu<sup><a href="../Text/Bolum_18_dipnot.xhtml#_edn62" id="_ednref62" title="">[62]</a></sup>.</p>

  <p>Türkiye’deki ulaştırma altyapısının geliştirilmesi de Kemalist kadronun önemli bir iktisadi hedefiydi. Bankacılık sisteminin geliştirilmesi de vurgulanmaktaydı. Ulaştırma ve bankacılık sistemlerinin geliştirilmesi iç piyasanın büyütülmesi ve böylece sanayi ve tarım üretiminin uygulamasının önemli bir aracı sayılmaktaydı<sup><a href="../Text/Bolum_18_dipnot.xhtml#_edn63" id="_ednref63" title="">[63]</a></sup>.</p>

  <p>Hükümet kadrolarının gelir dağılımıyla ilgili politika hedeflerinin görüşlerinin belirgin olduğunu söylemek zordur. Bu konuyla en çok ilgili gibi görünen, kamu eğitim ve sağlık hizmetlerinin iyileştirilmesine genel olarak önem vermeleridir<sup><a href="../Text/Bolum_18_dipnot.xhtml#_edn64" id="_ednref64" title="">[64]</a></sup>.</p>

  <p>Atatürk’ün ekonomi politikası, hiç kuşkusuz, yüceltilmesi için ömrünü ve her şeyini verdiği Türk ulusunun büyük ihtiyaçlarından doğmuştur. Ama o, her alanda olduğu gibi, ekonomi alanında da ulusunun büyük ihtiyaçlarına en kısa sürede en etkin biçimde cevap verecek ve ekonomimizi yönetenlere uzun yıllar ışık tutacak bir ekonomik kalkınma doktrin ve modelini yaratmış, bu modeli uzun yıllar uygulatmış, pek çok engeli aşarak büyük sonuçlar elde etmiştir. “Demokratik düzen içinde dengeli ve hızlı bir planlı karma ekonomi” düzeni olarak tanımlayabileceğimiz bu kalkınma modeli, günümüz büyük iktisatçıları tarafından geri kalmış ülkelere önemle tavsiye olunmaktadır. Bu kalkınma stratejisi, dünya iktisatçıları tarafından ancak İkinci Dünya Savaşı sonunda ve özellikle 1960’larda geri kalmış ülkelerde uygulamaya konabilmiştir<sup><a href="../Text/Bolum_18_dipnot.xhtml#_edn65" id="_ednref65" title="">[65]</a></sup>.</p>

  <h4 id="sigil_toc_id_95"><a href="../Text/TOC.xhtml#toc156">Devletçilik… 1930 Sonrası</a></h4>

  <p class="p2">Mustafa Kemal’in karakterini, devlet anlayışını, felsefesini hangi değişkenle açıklayabiliriz? <b>Tam bağımsızlık</b> anlayışıyla.</p>

  <p><a href="../Text/Index.xhtml#d000067" id="diz0000353">Çankaya</a> Köşkü hakkında <i>Vakit</i> gazetesi muhabirine [1 Mart 1922] demeç verirken bu konuda ne denli duyarlı olduğunu şöyle belirtir: “<i>Bağımsızlık, yabancı düşmanlığı demek değildir. Bilakis, eğer yabancılar, Türklere esir muamelesi etmek arzusunda değillerse, gelsinler, hangi millete mensup olursa olsunlar, bunlar çalışmak istedikleri takdirde Türkiye’de iyi karşılanacaklardır. Fakat Türkleri Avrupalılardan aşağı tutan teorinin artık uygulaması zamanı geçmiştir. Bundan sonra Doğulular ve Batılılar karşısındakine aynı şekilde muamele etmelidir. Birbirleri için eşit insanlık hakları tanımalıdır. <b>Artık Doğuluları Batılıların altına düşüren imtiyazlar kalkmalıdır.</b></i>”<sup><a href="../Text/Bolum_18_dipnot.xhtml#_edn66" id="_ednref66" title="">[66]</a></sup> O’na göre ekonomide bağımsız değilseniz, tam bağımsızlıktan söz edemezsiniz. Çünkü Osmanlı’nın çöküş nedenlerini analiz ederken dış borçlar konusunda <i>Söylev</i>’inde altını çizdiği konuyu bir kez daha anımsayalım:</p>

  <p>“<i>Osmanlı devletini yönetenler o kadar borçlandılar ki, o kadar elverişsiz koşullar içinde borç aldılar ki, bunların faizlerini ödeyemez oldular. En sonunda bir gün geldi, Osmanlı devletinin sıfırı tükettiğine hükmettiler. Akçalı işlerini denetlemeye giriştiler. Böylece başımıza Düyun-u Umumiye’ denilen bela çökmüş oldu…</i>”</p>

  <p>İşte Kemalizme özgü ekonomi modeli yaratılışının altında yatan en önemli etken budur.</p>

  <p><b><a href="../Text/Index.xhtml#d000164" id="diz0000997">Kadro Dergisi</a></b>’nde <a href="../Text/Index.xhtml#d000332" id="diz0001929">Vedat Nedim Tör</a> “<i>Müstemleke İktisadiyatından Millet İktisadiyatına (2)</i>” başlıklı yazısında, “Tarih müstemleke iktisadiyatından millet iktisadiyatına geçmenin ilk örneğini Türkiye’den, millî kurtuluş hareketinin ileri mümessilinden bekliyor… Türkiye’nin iktisat siyaseti de ‘<i>Yeni</i>’ ve ‘<i>orijinal</i>’ olmak mecburiyetindedir…. Türkiye’nin İktisadî talihinin mimarı, gerek Türkiye, gerek cihan iktisadiyatının her gün değişen şartlarını, adım adım kollayan bir <b>iktisat devleti</b> olacaktır.”<sup><a href="../Text/Bolum_18_dipnot.xhtml#_edn67" id="_ednref67" title="">[67]</a></sup></p>

  <p>Recep Peker, Cumhuriyet Halk Fırkası’nın 1931 yılı programında yeni uygulanacak olan devletçilik’i, “…Biz ticareti, faaliyetlerini serbest tutmakla beraber yapılması lazım olan işlerden serbest girişimcilerin başaramayacaklarını ya da kişisel girişimciye bırakılmakta sakıncalı gördüklerimizi devlete yaptırmak yolunu takip ediyoruz. Bununla beraber fertlerin ve şirketlerin yapabilecekleri işlerde onları semereli ve başarılı olarak çalışabilecekleri koşulları tanzim etmeği de devletin görevi sayıyoruz. Programımızın iktisat kısmında hakim olan devletçilik ruhu bütün bu bakış açılarını tespit ediyor,” şeklinde açıklıyordu.<sup><a href="../Text/Bolum_18_dipnot.xhtml#_edn68" id="_ednref68" title="">[68]</a></sup></p>

  <p>Anımsanacağı gibi <a href="../Text/Index.xhtml#d000159" id="diz0000937">İzmir</a> İktisat Kongresinin ana ilkesi devletin kendisinin yapmak yerine girişimlere destek vermesi ana düşüncesi ekseninde belirmişti. Yaklaşık olarak 1932 yılına kadar liberal ekonomi politikasının uygulanması sürmüştür. Bundan sonra devletin doğrudan müdahalesiyle genel kabul gören adlandırmayla ‘devletçilik’ uygulamaları başlamıştır. Bu düşünce değişikliğinin iki önemli nedeni sayılabilir. Birisi 1923 yılından beri uygulanan sistemin istenen sonucu vermeyişi; İkincisi de 1929 yılında ABD’de başlayıp dünyaya yayılan büyük ekonomik kriz. Bundan sonrası daha çok Atatürk’e özgü diyebileceğimiz <i>karma ekonomi</i> modeli uygulamaya geçmiştir. Bu nedir? Yanıtını <a href="../Text/Index.xhtml#d000155" id="diz0000846">İsmet İnönü</a> veriyor:</p>
<blockquote>
  <p>Atatürk taklidi, kopyayı kabul etmezdi… İşte söylerlerdi. ‘Şu şöyledir, bu böyledir…’ diye… O hepsini bildikten, gördükten sonra zamanın meselelerini, milletin ihtiyaçlarını ilmin ışığında, nazariyatın (teorinin) gösterdiği prensiplerden haberdar olarak, kendi ihtiyaçlarımıza göre adapte etmeyi uygun bulurdu. Biz bize benzeriz sözünü, yaptığı şeylere karşılık, <i>‘<b>Nedir bu yaptığın? Özel teşebbüs müdür</b></i><b>, <i>devletçilik midir?’</i></b> gibi sorulara, teorik bakımdan yapılan itirazlara cevaben ‘<b>Benzeyen tarafı var, benzemeyen tarafı var. Biz kendimiz yaparız, kendimize benzeriz</b>’ mânâsında kısa bir şekilde izah etmek için söylemiştir.”<sup><a href="../Text/Bolum_18_dipnot.xhtml#_edn69" id="_ednref69" title="">[69]</a></sup></p>
</blockquote>

  <p>Gazi’nin siyasî, İktisadî doktrinlere karşı tutumunu İsmet İnönü bir röportajda şöyle açıklar: “Görüşlerinde meçhul bir yan yok… <b>Başından itibaren özel teşebbüsü esas tutmuş ve ölünceye kadar bu prensibi uygulamıştır</b> [aslı: tatbik etmiştir].”<sup><a href="../Text/Bolum_18_dipnot.xhtml#_edn70" id="_ednref70" title="">[70]</a></sup></p>

  <p>Mustafa Kemal demokratik düzen içinde ekonomik planlama görüşünü, daha İstiklâl Savaşının barut kokuları dağılmamışken, 1922 yılının Mart’ındaki Millet Meclisini açış nutkunda söylemiştir. Bilindiği gibi bu görüş, sözde kalmamış, Atatürk, ‘pazar ekonomisi’ içerisinde Dünya’da ilk defa, 1933-1937 Birinci Sanayi Planını yaptırarak uygulamaya koymuştur. O tarihte dünyada bundan başka bir tek planlı kalkınma çabası vardır: 1928’de uygulamaya konan Sovyet Rusya’nın merkezî planı<sup><a href="../Text/Bolum_18_dipnot.xhtml#_edn71" id="_ednref71" title="">[71]</a></sup>.</p>

  <p>Planlı kalkınma uygulamasına geçmeden önce Atatürk zamanın yerli ve yabancı uzmanlarına hazırlatılan ekonomik raporları, zamanında uygulanan kapitalist ve sosyalist kalkınma doktrinlerini özenle incelemiş ve sonunda kendi modelini ortaya koymuştur. Aşağıdaki sözler, <a href="../Text/Index.xhtml#d000159" id="diz0000938">İzmir</a> Fuarı’nın 1935’teki açılışı nedeniyle zamanın İktisat Bakanına Gazi tarafından verilen özel notta yazılı olan sözlerdir. Bu ekonomik kalkınma modelinin en özlü ifadesi, O’na aittir:</p>
<blockquote>
  <p><b>Türkiye’nin tatbik ettiği devletçilik sistemi, on dokuzuncu yüzyıldan beri sosyalizm teorisyenlerinin ileri sürdükleri fikirlerden alınarak tercüme edilmiş bir sistem değildir. Bu, Türkiye’nin ihtiyaçlarından doğmuş, Türkiye’ye has bir sistemdir. Devletçiliğin bizce manası şudur: Fertlerin özel faaliyetlerini esas tutmak, fakat büyük bir milletin ve en geniş bir memleketin bütün ihtiyaçlarını ve birçok şeylerin yapılmadığını göz önünde tutarak memleket iktisadiyatını devletin eline almak</b>.<sup><a href="../Text/Bolum_18_dipnot.xhtml#_edn72" id="_ednref72" title="">[72]</a></sup></p>
</blockquote>

  <p>Kapitalizmin ve sosyalizmin ekonomik kuramlarını görmezden gelip farklı bir kalkınma yol ve yöntemi benimsenmiştir. İlk dönem uygulamaları halkın ekonomik sıkıntılarını çözememiştir. Bu büyük gereksinim sonucu sorunların çözümü için aranan özgün model ve yöntem yaratılmıştır. <a href="../Text/Index.xhtml#d000332" id="diz0001930">Vedat Nedim Tör</a> makalesinde;</p>
<blockquote>
  <p>İnkılabımızın iktisat sahasındaki mana şümulu üzerinde duralım:., kapitülasyonların ilgası, Düyunu Umumiye idaresinin kaldırılması, gümrük istiklâlinin istirdadı yeni Türkiye devletiyle harici alâkadar devletler arasındaki cidalin zaferleridir.<sup><a href="../Text/Bolum_18_dipnot.xhtml#_edn73" id="_ednref73" title="">[73]</a></sup></p>
</blockquote>

  <p>Yorumunu yaptıktan sonra, <i>“iktisadi inkılâbımızın manası ve hedefi nedir?”</i> sorusunu sorup, yanıtını vermiş:</p>
<blockquote>
  <p>Bir müstemleke iktisadiyatı olmaktan kurtulup bir millet iktisadiyatı yaratmak. Bu meseleyi böylece vazedebilmek bile başlı başına beynelmilel bir hadisedir. Çünkü her müstemleke milletinin ideali, bu meseleyi böylece vazedebilmektir. Bu itibarla davamızın sadece millî değil, aynı zamanda beynelmilel bir mahiyeti vardır.</p>

  <p>Müstakil bir millet iktisadiyatı kurabilmek için er geç aynı yoldan geçmek mecburiyetinde kalacak olan müstemleke milletlerine örnek olmak mevkiindeyiz.<sup><a href="../Text/Bolum_18_dipnot.xhtml#_edn74" id="_ednref74" title="">[74]</a></sup></p>
</blockquote>

  <h3 id="sigil_toc_id_96"><a href="../Text/TOC.xhtml#toc157">Kadro dergisi çıkıyor…</a></h3>

  <p><i><a href="../Text/Index.xhtml#d000164" id="diz0000998">Kadro</a></i> dergisinin önemi neydi? Niçin burada yayınlanan makaleler ışık tutucudur? <i>Kadro</i> 23 Ocak 1932 tarihinde yayınlanmaya başladıktan üç yıl sonra kapanmak zorunda kalan ve kendisine İnkılâbın (Devrimin) ideolojisini yapmayı görev olarak belirleyen bir dergi.</p>

  <p><i>Kadro dergisi</i> sanayileşme amacının bir öncü fikir hareketi olarak ortaya çıkmıştır. Cumhuriyetin ilk yıllarında devlet ekonominin dışında tutulmak istenmişse de, özellikle 1930 yılında Fethi Okyar’ın başkanlığındaki <a href="../Text/Index.xhtml#d000289" id="diz0001728">Serbest Fırka</a> (bugünkü deyimle, Liberal Parti) demokrasi denemesi, o tarihte Türkiye’de bir sermaye birikimi olmadığı için kapitalist yoldan sanayileşmeye olanak tanımadı. Tam tersine devlet güvenliğini sarsan siyasi irtica hareketlerine yol açtı. Sonuçta Serbest Fırka kapatıldı. Bunun yerine devlet öncülüğünde sanayileşme gerçekleştirilebilir mi görüşü ortaya çıktı. Bunun canlı örneği Türkiye’nin yakınlarında oluşmaktaydı. Sovyetler Birliği planlı bir ekonomi düzeni uygulamaya ve sanayileşmeyi devlet öncülüğünde gerçekleştirmeye başlamıştı<sup><a href="../Text/Bolum_18_dipnot.xhtml#_edn75" id="_ednref75" title="">[75]</a></sup>.</p>

  <p>Kadro dergisini çıkarma düşüncesi altı kişiye aittir. Edebiyat adamı Yakup Kadri (Karaosmanoğlu), İsmail Hüsrev (Tökin), Şevket Süreyya (Aydemir), Burhan Asaf (Belge), Vedat Nedim (Tör), Mehmet Şevki (Yazman) . Derginin imtiyaz sahibi olarak devlet memuru olmayan tek kişi olarak Yakup Kadri görünürse de, projenin mimarı aslında Şevket Süreyya’dır. Daha 1927 komünist tutuklamasında Afyon cezaevindeyken kaleme aldığı “<i>Muasır Türkiye’nin İktisadi İnkişaf İstikametleri</i>” kitap çalışmasında, liberal ekonomi dışındaki ekonomi modeli taslağı üzerinde düşünce geliştirmiştir.</p>

  <p>Bu kitapta derlenebilen malzemeye göre, memleketin içinde bulunduğu devrenin İktisadî karakteristiği tasvir edildikten sonra, millî iktisat faaliyetlerinin başlıca cephelerinin işleyiş şekli ayrı ayrı ele alınıyor ve sonunda: <i>Devletçilik esasına dayanan bir millî iktisat</i>, şeklinde duruluyordu<sup><a href="../Text/Bolum_18_dipnot.xhtml#_edn76" id="_ednref76" title="">[76]</a></sup>.</p>

  <p>Şevket Süreyya, Sovyetler Birliği’nden dönmüş cezaevine düşmüştür ve orada beş yıl sonra çıkaracağı derginin omurgasını oluşturan ana ekseni düşünmeye devam ediyor<sup><a href="../Text/Bolum_18_dipnot.xhtml#_edn77" id="_ednref77" title="">[77]</a></sup>:</p>
<blockquote>
  <p>… Çeşitli şartların ve gerçeklerin aydınlığı altında, komünist bir düzenden ve bu sistemi getirecek ve elbette ki bizim imkânlarımızla başarılamayacak komünist usullerden, Devletçi bir iktisat görüşüne götürmüştü, bir ihtilâl bağlılığından ayırmıştı. Ama bu, o kadar kolay olmadı. Nice tereddütler, nice iç burkuntuları yaşadım. Evet, Türkiye’de başka bir devlet kurulmalıydı. Belki gene halka rağmen, ama halk için bir devlet. Belki güdümlü bir <b>Demokrasi</b>.</p>
</blockquote>

  <p><i><a href="../Text/Index.xhtml#d000164" id="diz0000999">Kadro</a></i>’yu çıkaracak grup 1931 yılında Ankara’da yaşamaya başlar, ama henüz bir grup oluşturmamaktadırlar. Eskiden sol hareket içinde olanlar birbirlerini tanımaktadırlar. Özellikle üçü [ Şevket Süreyya, Vedat Nedim, İsmail Hüsrev], <i>Millî İktisat ve Tasarruf Cemiyeti</i> ile işbirliği içindedirler. Bu grup henüz Yakup Kadri’yle ilişki kurmamıştır. İçlerinde sadece Burhan Asaf, kız kardeşiyle evli olduğundan Yakup Kadri ile ilişki içindedir. Aydemir İnkılâp ve Kadro kitabının hazırlığını yapmaktadır. Burhan (Belge) kendisine gider ve böylece tanışırlar<sup><a href="../Text/Bolum_18_dipnot.xhtml#_edn78" id="_ednref78" title="">[78]</a></sup>.</p>

  <p>Giriş bölümünde anlatıldığı gibi, grubun sıkı bir birliktelik oluşturmasında ve giderek bir dergi çıkarma kararını vermesindeki en önemli tetikleyici, Şevket Süreyya’nın 15 Ocak 1931’de Ankara’da Türk ocağı genel merkezinde verdiği “<i>İnkılâp ve Kadro</i>” başlıklı konferans olmuştur. Bu konferans metni derginin kurucu kadrosuna danışılmıştır.</p>

  <p>Konferansta Ankara’daki pesimist havaya kapılmadan, o sıradaki CHF ileri gelenleri <i>Saffet (Arıkan), Recep (Peker)</i> ve <i>Vasıf (Çınar)</i>’ın düşüncelerinden farklı olarak inkılâbın bitmediği, yürümekte olduğu, inkılâbın bütün ameli ve fikri unsurlarının tam olduğu, bunun derinleşip halkın şuurunda yerleşebilmesi için fikir sistemi içinde derlenmesi gerektiği belirtiliyordu, inkılâp köye girmeliydi, genel buhran karşısında strüktürel çıkış yolları aranmalıydı. Bunalım içinde bu ruh düşkünlüğünden kurtulmanın yolu, her şeye rağmen inkılâba sarılmak ve onu derinleştirmekti. Yaşanan bu sorunların nedeni inkılâbın dinamik prensiplerinin yeterince işlenememiş olmasıydı. Bu açıklamayı ve işlemeyi yapacak olan da <b>öncü bir kadroydu</b><sup><a href="../Text/Bolum_18_dipnot.xhtml#_edn79" id="_ednref79" title="">[79]</a></sup>.</p>
<blockquote>
  <p>Konferans hem olumlu hem de olumsuz tepkiler alır. Bunlardan birisine mektupla gönderdiği yanıtta şu karşılığı veriyordu: “Türk inkılâbı, bir fikir sistemini temsil eden inkılâplardandır, bütün millî kurtuluş hareketleri için ideoloji olabilecek bütün fikri unsurları ihtiva eder. Ancak bu fikir sistemi henüz sistemli bir şekilde izah edilmemiştir. Bugün inkılapçıya düşen vazife, inkılabımızın temsil ettiği objektif prensipleri formülleştirmektir. İnkılabın iktisadi karakteri millî sermayenin terakümüdür (birikmesidir). <b>Millî Kurtuluş hareketimizin nizamı (sistemi) inkılâp nizamıdır. Bu nizama demokrasi diyenler vardır, ancak bu yanlıştır</b>. Ama Türk inkılâbı demokratik bir rejimi istihdaf eden (amaç edinen) bir inkılâptır denilebilir. Bu nizam liberalizm, parlamentarizmle tezat halindedir. Sonuç olarak Türk inkılâbı, gerek hareket noktaları, gerek seyrindeki istikamet itibariyle, mevcut hareketlerin hiçbirinin uydusu ve kopyası olmayan müstakil (bağımsız-farklı) bir harekettir.”<sup><a href="../Text/Bolum_18_dipnot.xhtml#_edn80" id="_ednref80" title="">[80]</a></sup></p>
</blockquote>

  <p>Eleştiriler bitmez. Bu arada Gazi üç aylık bir yurt gezisine çıkıp nabız yoklamaktadır. Şevket Süreyya konferans metninde düzeltmeler yaparak yeniden yazar, 21 kopya çıkarılıp Mustafa Kemal ve İsmet Paşa başta olmak üzere dönemin karar vericilerine gönderilir. Türk Ocakları yönetimi konuşmanın arkasında durur ama CHF yani parti yönetimi soğuktur. Gazi’den gelen istek üzerine Türk Ocakları tüm mal varlığını CHF’ye aktararak kendisini kapattığını ilan eder [10 Nisan 1931], bu yeni devralınan maddi olanaklar partiyi daha da güçlendirir.</p>

  <p>Gazi’nin yurtiçi gezisindeki arayışları CHF’nın kongresinde parti programına yansıtılır. 10-18 Mayıs 1931 tarihleri arasında CHF üçüncü kurultayı toplanır. Programda ilk kez partinin ana ilkeleri olarak, <i>cumhuriyetçilik, milliyetçilik, halkçılık, devletçilik, laiklik ve inkılapçılık,</i> yani ünlü altı ok yer alır. Burada yeni olan <i>devletçiliktir.</i></p>

  <p><i>CHF</i> 1931 yılının ikinci yarısına, inkılâbın ideolojisini yaymakta aktif bir konum elde etmek için hukuki ve fiziki altyapısını geliştirmiş olarak giriyordu. Artık onun yöneticilerinden beklenen, inkılâbı halka mal etmekte başarılı olmasıydı. Asıl ilginç olan CHF böyle bir işlevle yüklenirken, Hâkimiyeti Milliye’de, arananın suskun bir toplum olmadığı ve fikir mücadelesine açık olunması gerektiğinin vurgulanıyor olmasıydı<sup><a href="../Text/Bolum_18_dipnot.xhtml#_edn81" id="_ednref81" title="">[81]</a></sup>.</p>

  <p>Bu aşamada <a href="../Text/Index.xhtml#d000164" id="diz0001000">Kadro’nun</a> çıkarılmasına karar verilir. Yakup Kadri önce partinin genel sekreteri Recep (Peker)’e gider. “<i>Ben milletvekillerine ve halka, Halk Partisi’nin ilkelerini anlatmak için bir dergi çıkarmak istiyorum der, Peker de bu vazife bizimdir, sana vermem”</i> diyerek tepkisini belirtir. Onun üzerine Mustafa Kemal’e giderek ondan izin alır. İsmet Paşa zaten bu gelişmelerden haberdardır ve desteği vardır. Derginin icazet sorunu bu biçimde hallolur. Bu iznin ne zaman alındığını bilmiyoruz<sup><a href="../Text/Bolum_18_dipnot.xhtml#_edn82" id="_ednref82" title="">[82]</a></sup>.</p>

  <p>Hiç kuşku yok, 1930’lu yılların aydın hareketinden öte, çok önemli ölçüde, siyasal yapısına, Kadro dergisi damgasını vuruyor. 1920’li yılların Aydınlık dergisi kanalından gelen Şevket Süreyya ile Cumhuriyet öncesi dönemde İstanbul’da gazetecilik yapan Yakup Kadri Karaosmanoğlu’nun ismine yazılı <i>Kadro dergisi,</i> çağdaş Türkiye’nin kısa ömürlü fakat en etkin yayın organlarından biri oldu. Az zamanda çok ve büyük işlevler gördü. <i>Kadro hareketi,</i> bir yandan Kemalist ideolojinin oluşumuna katkıda bulunurken, diğer yandan da Kemalist rejime sadakat ifade etmeyen tüm aydınların ve aydın hareketlerinin ortadan kaldırılmasının aracı olarak ortaya çıktı<sup><a href="../Text/Bolum_18_dipnot.xhtml#_edn83" id="_ednref83" title="">[83]</a></sup>.</p>

  <p>Zamanın Başbakanı İsmet Paşa planlı ekonomi ve devlet öncülüğünde sanayileşmeyi yerinde tetkik etmek üzere 1932 yılında Rusya’ya gitti. Öyle anlaşılıyor ki Sovyetler bu ziyaret sırasında İsmet Paşa’ya sanayileşme hareketine destek olacaklarını da ifade etmişler. Böylece devlet öncülüğünde sanayileşme ve ‘<b>altı ok</b>’tan birisi olan ‘<b>devletçilik</b>’ ilkesi ortaya çıktı. Bu kavramı yaygınlaştırmak, özellikle okuryazarlar arasında anlaşılır hale getirmek üzere <i><a href="../Text/Index.xhtml#d000164" id="diz0001001">Kadro</a></i> dergisi yayınlanmaya başladı<sup><a href="../Text/Bolum_18_dipnot.xhtml#_edn84" id="_ednref84" title="">[84]</a></sup>. <i>Kadro hareketi</i>, “devrimci, toplumcu, maddeci, dinamik, determinist ve ulusal kurtuluşçu bir dünyayı kavrayış yolu”dur. Amaç “devrime ideoloji olabilecek bir düşünce sistemi” oluşturmaktır. <i>Kadro’</i>ya göre yeni Türkiye’yi kurmak, anılan ilkeleri benimsemiş bir aydın kadronun uygulayacağı iktisadi devletçilikle olur<sup><a href="../Text/Bolum_18_dipnot.xhtml#_edn85" id="_ednref85" title="">[85]</a></sup>. <i>Kadrocuların</i> savundukları bir düşünceye göre de Türkiye’nin Ulusal Kurtuluş Hareketi yozlaşmış demokrasi, faşizm ve komünizm arasında kendine özgü koşullara sahiptir. Batı’nın teknik mirasçısı olunabilir, ama gerisi Türk Devrimi’nin kendi koşulları içinde ve kalkınma çağında bulunan uluslara örnek olunacak biçimde geliştirilmelidir<sup><a href="../Text/Bolum_18_dipnot.xhtml#_edn86" id="_ednref86" title="">[86]</a></sup>.</p>

  <p><i>Kadro</i> ilk sayısında ‘İnkılâp (Devrim) durmadı’ sloganıyla çıkıyordu. Kimisine göre <i>Kadro</i> pek etkili bir dergi değildi. Durum böyle olsa bile, buna karşın yine de bu dergi akıldan uzak tutulamadı. <b>Dergi, Kemalizmin ideolojik niteliği yok, o ekonomik yaklaşımlar sergilemez eleştirilerine aslında bir yanıttır</b>. Burada dile getirilen görüşler ezilen ulusların, sömürgeciliğe karşı savaş verip zaferle taçlandırmış olanların ardından koşması gereken temel düşüncenin parametrelerini ortaya koymakla kalmamış, düşünceyi temellendirmiştir. Bu nedenle de yayınlandığı dönemde Avrupa’dan ya da daha genel ifadeyle Batı’dan esinlenen liberal ve komünist çevrelerin eleştiri ve hedef odağı haline gelmiştir. Bunun temel nedeni de özgünlüğü olsa gerektir. Bu dergi kalemşörlerinin ortaya koyduğu tez yalındır ve Mustafa Kemal’e aittir; Türk devrimi bir millî devrimdir ve mazlum bir millette aittir. O bir sınıf devrimi de değildir, ifade edildiği gibi Fransız ve Rus devrimlerinden de etkilenmemiştir. Çünkü her iki devrim de farklı ölçeklerde de olsa ezilen, mazlum halkların tepkisiyle karşılaşmıştır. Bu anlamda Kemalist devrime karşı bir reaksiyon söz konusu değildir. <i>Kadro</i>’nun liberal devletçiliğe karşı önerisi <i>planlı devletçiliktir.</i></p>

  <p><i>Kadro</i> dergisi, birçoğunun sandığı gibi ‘Marksist’ görüşlü bir yayın organı değildi. <i>Kadro</i>, gözlemleri ve çözümleri ile Marksizm’den temel noktalarda ayrı düşmekteydi. Ancak <i>Kadro</i>’nun liberal ekonomiye, liberal ekonominin siyasal rejimi olan faşizme karşı takındığı tavır da çok açıktı. <i>Kadro</i> bu yüzden birçok çevrenin boy hedefi olmuştu. <i>Kadro,</i> Marksizm dışında bir çözüm göstermekte, ancak, antikapitalist ve antiemperyalist düşünceleri savunmaktadır. <i>Kadroculara</i> göre, o tarihlerde, Türkiye’de büyük sınıf çelişkileri yoktur. Dünya ölçüsünde kapitalizm, “metropol koloni nizamına” dayanır. Temel çelişki, sömüren ülkelerle sömürülen ülkeler arasındadır. Bu nedenle ön planda olan, Marksizmin öngördüğü sınıf savaşları değil, millî kurtuluş savaşlarıdır; <i>Kadro</i>’nun yaklaşımı budur. Ve bu yüzden <i>Kadro</i>, ‘millî kurtuluş devletçiliği’ adını taktığı, Türkiye’ye özgü bir ekonomi siyasetin uygulanmasını ister. Bu görüşlerin Marksizm’le, tarihsel maddecilikle bir ilgisi yoktur; tersine bu görüşler, Marksizm’e temelden yabancıdırlar. <i>Kadrocular</i> devlet kapitalizmi önerirler, Leninist uygulama ise kolektivist esaslara dayanır. Ancak <i>Kadrocu</i> görüşler, ‘piyasa ekonomisine’ liberal düzene, tekelci kapitalizme karşıdırlar. Marksizm sınıfsallığı, <i>Kadrocular</i> ise ulusallığı ön planda tutmaktadırlar<sup><a href="../Text/Bolum_18_dipnot.xhtml#_edn87" id="_ednref87" title="">[87]</a></sup>.</p>

  <p><i>Kadro</i> bu tezini 1932 yılı başından itibaren yazmaya başlıyor. Oysa 1930 yılında <a href="../Text/Index.xhtml#d000091" id="diz0000559">Fethi Bey’in</a> kurduğu liberal düşünceleri parti programı yapan <a href="../Text/Index.xhtml#d000289" id="diz0001729">Serbest Fırka’nın</a> ilk <a href="../Text/Index.xhtml#d000159" id="diz0000939">İzmir</a> mitingi sonrası, Başbakan İsmet (İnönü) Sivas’tan karşılık verdi. Devlet sermayesi ve bütçe gelirleriyle yapılmış olduğu için, Fethi Bey’in şiddetle tenkit ettiği şimendifer, Ankara’dan Sivas’a ulaşmıştı. Bunun açılış töreninde Halk Fırkası’nın (Partisi’nin) prensiplerini “mutedil devletçi”<sup><a href="../Text/Bolum_18_dipnot.xhtml#_edn88" id="_ednref88" title="">[88]</a></sup> olarak ilan etti. Bu konu o dönemde derin tartışma yarattı.</p>

  <p><a href="../Text/Index.xhtml#d000310" id="diz0001812">Şükrü Kaya</a>, Sivas’ta şöyle açıklar:</p>
<blockquote>
  <p>Mutedil devletçiliğin tam Fransızca karşılığı étatismé modéré’dir. Sosyalizm, liberalizm gibi bu étatismé de bir doktrin ismi olarak Avrupa’dan yayılmış, fakat henüz böyle bir sistem bir yerde tatbik olunmamıştır. Ancak Avrupa’da ve bilhassa Almanya’da devlet sosyalistleri vardır ki, bizim yaptığımız gibi, birtakım İktisadî teşebbüslerin devlet tarafından yapılmasını isterler. Bizim sistemimiz onlara benzeyebilir.<sup><a href="../Text/Bolum_18_dipnot.xhtml#_edn89" id="_ednref89" title="">[89]</a></sup></p>
</blockquote>

  <p>Mustafa Kemal’in söylediği de, totaliter bir sisteme özenmeyen, kişi özgürlüğüne ve girişimciliğine saygılı, ancak Türkiye gibi gelişmek zorunda olan bir ülkede devletin rolünü öne çıkaran, onu baş aktör yapan bir görüş. Üstelik ortaya konan ekonomik model koşullara göre değişiklik gösterme esnekliğine de sahip kılınmış. Yani düşüncede dogma yok, pragmatik ve gerçekçi bir yaklaşım var. Ekonomiye devletin müdahalesinin varlığının cumhuriyetten önce de olduğu unutulmamalıdır. Mustafa Kemal’in modelinin başarısı için bir ölçüt olarak göz önünde bulundurulmalıdır. 1929 yılında ABD borsasındaki çöküşle başlayan ekonomik yıkım, hızla etkisini gösterdi. Cumhuriyetin yedi yılda yarattığı her şey yıkılabilirdi. Türkiye’de de işler hiç iyiye gitmiyordu. <i>Devletçilik</i> düşüncesi bir yöntem olarak bu koşullarda bir arayışın ürünü ya da sonucu olarak ortaya çıktı. Anılardan bunun <i>devlet sosyalizmi</i> mi yoksa <i>devlet kapitalizmi</i> mi olduğu sorusuna yanıt arandığını okumaktayız. Parti genel sekreteri Recep Peker’in formülü belki durumu aydınlatır: “… <i>Devlet, ferdin yapamayacağı işleri yapar. Devlet müdahalesinin sınırları da bu suretle belirlenmiş olur</i>“. Peker’e göre <i>devletçilik</i> ülkede sermayedar ve girişimci bulunamadığından, yabancı sermaye de olmadığından dolayı bu yola gidilecektir.</p>

  <p>Fakat <i>devletçilik</i> bu görüşle sınırlı kalmadı; devletin öncü ve yönetici olarak, özel girişimin kuşkulu ya da etkisiz olduğu sanayi alanlarına girmesi anlamına dönüştü. Yani <i>devletçilik</i>, özel girişimi sınırlayan bir ideoloji olarak değil, fakat kriz nedeni ile ekonomiyi yürütmenin pratik bir çaresi olarak belirlendi. Girişimcilik yine desteklendi fakat “devletin, özel kişiler veya şirketler eliyle yürütülmesi mümkün olmayan işlere gireceği” açıkça belirtildi<sup><a href="../Text/Bolum_18_dipnot.xhtml#_edn90" id="_ednref90" title="">[90]</a></sup>.</p>

  <p>Merkez Bankası’nın kuruluşu da bu döneme denk gelir. 1929’da merkez bankası kurulacağı zaman ünlü Dr. Schacht’a danışır. Schacht, üç beş sayfalık bir rapor verir ve Merkez Bankası’nın kurulmamasını söyler. Bunun üzerine kendisinin tavsiye edeceği birisini göndermesi istenir; o da yardımcısı Karl Müller’i gönderir. Ancak o uzun bir raporla kurulmamasını belirtir. Her iki raporda da temel gerekçe, dış ödemeler konusudur. Merkez Bankası esas itibarıyla dış ödemeleri yönetmek için kurulur; ancak ülkede büyük bir ithalat, ihracat veya yabancı sermaye hacmi olmadığı için kurulmasının gereksiz olduğu belirtilir. Diğer bir gerekçe de para basma konusudur: Merkez Bankası para basar; fakat 1930’da onu da Osmanlı Bankası yapmaktadır. Bu, enflasyonu önleme açısından yararlıdır. Sonuç olarak, Merkez Bankası’nı kurmayın diyorlar. Atatürk ise o müthiş iradesiyle, “Merkez Bankası gereklidir,” diyor ve kurduruyor<sup><a href="../Text/Bolum_18_dipnot.xhtml#_edn91" id="_ednref91" title="">[91]</a></sup>.</p>

  <p>Türkiye Büyük Millet Meclisi Hükümeti kurulurken, Mustafa Kemal’in teklifi ile Türkiye’de ilk kez İktisat Bakanlığı kurulmuştur. Ayrıca iktisadi özgürlüğe önem veren büyük bir liderdi. Bu bakımdan, 1929 yılında Ankara’da TBMM’si Başkanı Kâzım Paşa’nın başkanlığında ve İktisat Bakanı Rahmi Bey’in genel müdürlüğünde bir Millî İktisat ve Tasarruf Cemiyeti kurdu. Bu cemiyet, her yıl, “vatandaş yerli malı kullan”, ” vatandaş para biriktir” sloganları ile bütün okullarda Tasarruf Haftası düzenler ve Ankara’da, şimdiki opera binasında, “Yerli Malı Sergisi” açardı. Millî İktisat ve Tasarruf Cemiyeti ayrıca bir Ziraat Kongresi ile bir Sanayi Kongresi de düzenlemişti. Atatürk sergilere her yıl gelir, “anlat oğlum, anlat oğlum” diyerekten sergileri dolaşırdı. “Devletçilik İlkesi”nin üzerinde çok duruldu. Bu konuda, Atatürk’ün çevresinde daima konuşmalar olmuştur. Önce <i>yarı doğrudan devletçilik,</i> sonra <i>tam devletçilik</i> üzerinde durulmuş. <a href="../Text/Index.xhtml#d000155" id="diz0000847">İsmet İnönü</a> Ağustos’ta Sivas demiryolunu açarken söylediği devletçiliktir. Tartışılan soru, bu devletçiliğin nereye kadar gideceğidir. Mustafa Kemal’in bu konuda söylediği, bunun ülkenin iktisadi şartlarına göre planlanarak uygulanacağıdır. Planlamada altyapı tesislerini hükümet yapacak, ondan sonra plana göre gerek özel sektöre gerek devlete iş verilecektir; ancak bunları hükümet denetleyecektir. Bu ilkeleri saptayabilmek için Gazi çok kitap okumanın yanı sıra ülke içinde çok seyahatler yapmıştır. Bazı heyetlere de durumu araştırtıp raporlar hazırlatmıştır<sup><a href="../Text/Bolum_18_dipnot.xhtml#_edn92" id="_ednref92" title="">[92]</a></sup>.</p>

  <p>Dünyadaki ekonomik krizin yarattığı gelişmeler Ankara’da da kaygıyla izlenirken, 1930 yılı Kasım ayının 17’sinde Ankara’dan Kayseri’ye doğru hareket eden bir tren, cumhurbaşkanı ve onun seçtiği bir grup parlamenter ve teknik heyetle Anadolu’daki durumu yakından görüp incelemek üzere üç ay sürecek bir araştırma gezisine çıkıyordu. Halk Mustafa Kemal’i arasında görmeye alışıktı. Parti programına giren devletçilik geçici bir aşama olan devlet işletmeciliğinden daha çok, kadroların ve idari mekanizmanın genişlemesi ve disiplin ve otorite üstünlüğü şeklinde anlaşılıyordu.</p>

  <p>O güne kadar ki sorunların ortaya çıkışı hakkındaki genel kanaat şuydu: “Devletin bu bakımdan bir gelişme geçirmekte olduğu, kadroların ve işlerin büyüdüğü, halkın devletle olan ilişkilerinin kanun çerçevesi içinde gün geçtikçe çoğaldığı meydandaydı. Bu yüzden küçük ve büyük memurların yasa dışı hareketleri, idaresizlikler ve suiistimaller çoğalıyor; teftiş ve murakabe güçleşiyor. Gördüğümüz ve işittiğimiz şikâyetlerden önemli bir kısmı teftiş ve murakabe azlığından, güçlüğünden olmuyor mu?”<sup><a href="../Text/Bolum_18_dipnot.xhtml#_edn93" id="_ednref93" title="">[93]</a></sup> Pek çok kişi tarafından <i>devletçilik</i> ‘devlet işletmeciliği’ olarak anlaşılıyordu.</p>

  <p>Kayseri’de iki gün kalıp ekonomi sorunlarını saptadıktan sonra, ayın on dokuzunda Sivas’a ve Sivas’tan <a href="../Text/Index.xhtml#d000319" id="diz0001851">Tokat’a</a>, oradan da Turhal’a kadar otomobillerle gidildi. Dört gün kaldıkları Samsun’dan sonra <i>Ege</i> vapuruyla <a href="../Text/Index.xhtml#d000322" id="diz0001879">Trabzon’a</a> varıldı, iki gün boyunca denetlemeler sürdü, oradan yine <i>Ege</i> vapuruyla İstanbul’a rota verildi, Aralık ayının ilk günü İstanbul’a gelindi ve ayın on dokuzuna kadar bu kentte araştırma soruşturma yapılıp, gezi raporları düzenlendi. Trakya gezisi de bitirilince gezinin birinci etabı sonlandırıldı. Halk en çok mülki yöneticilerden ve vergi sistemi ile vergilerin toplanmasından şikâyet etmişti. Tarım kesimi özellikle buğday üreticisi çok mağdur durumdaydı. Şeker pancarı üreticisi memnun gözüküyordu.</p>

  <p>Amasya’da Gazi’yi Samsun valisi Kâzım Paşa karşıladı (Çanakkale cephesinde kurmay başkanlığını yapmıştır). Seçimlerde <a href="../Text/Index.xhtml#d000289" id="diz0001730">Serbest Fırka</a> bu kentte büyük başarı göstermiş, belediye başkanı da bu partiden seçilmiştir. İkinci parti kurulması deneyiminde ülke çapında oluşan muhalefetin aslında kendisine karşı olduğunu anlamakta gecikmeyen cumhurbaşkanı Mustafa Kemal, bazı illerdeki seçim sonuçlarına ve valilere öfkeliydi. Bu ilde alınan olağanüstü güvenlik önlemleri çok dikkat çekiciydi. Vali tarafından Belediye başkanının karşılama heyetinde yer aldırılmayışı ve akşam sofraya davet edilmeyişi, tatsızlığa yol açtı. Mustafa Kemal’le muhalif belediye başkanı arasında geçen konuşma sonrası hem vali hem de başkan görevden alındı.</p>

  <p>Bu seyahat pek çok yönüyle önemlidir. Bu nedenle bazı anekdotların bilinmesi gerekiyor. Örneğin cumhuriyet halk partisinin “altı oku” bu seyahat sırasında belirlenmiştir. Görüldü ki halk işlerin iyi gidişinden de kötüleşmesinden de Gazi’yi sorumlu tutmaktaydı. Bu denetleme <i>iktisadi devletçiliğin</i> zorunlu olduğuna herkesi inandırmıştır. <i>İdari devletin</i> iyileştirilmesi nasıl yapılacaktı? Kafalarda bu sorunun net bir yanıtı oluşmadı. 1931 yılı sonunda, Kemalist rejimin iki temel İktisadî ilkesi haline gelmiş bulunan ‘iktisadi bağımsızlık’ ve ‘hızlı kalkınma’ ilkeleri o günkü Türkiye’nin şartları içinde liderleri <b>devletçiliğe</b> gerçekten zorluyor mu idi?<sup><a href="../Text/Bolum_18_dipnot.xhtml#_edn94" id="_ednref94" title="">[94]</a></sup></p>

  <p>Devletçiliğin sınırı üzerinde, nerede durulacağı konusunda çok tartışılmıştır. O’na göre, devletçiliğin dengesi kesin sınırlarla kurulmaz; zaman içinde önemle, özellikle izlenecek ve bu denge muhafaza edilecektir. Katı bir devletçilik politikasının sonuçlarını çok iyi biliyor. Eğer devlet, üst üste yatırımlar yapar, sonuna kadar gider ve halka hisse senedi devretmek gibi çözümler bulamazsa sonuç devlet kapitalizmine gider, zararlıdır. Bunlar “<i>Vatandaş İçin Medeni Bilgiler</i>” kitabında açıkça belirtiliyor. Eğer özel sektörde kapitalizm çok gelişirse, devletin gücü dışında başka güçler teşekkül eder. Onu da önlemek istiyor ve dengenin sağlanması işini hükümetlere bırakıyor<sup><a href="../Text/Bolum_18_dipnot.xhtml#_edn95" id="_ednref95" title="">[95]</a></sup>.</p>

  <p>“Türkiye bir tarım memleketidir ve bir tarım ülkesi kalmalıdır” önerisi tartışma yaratmıştır. Ayrıca ziraat mi sanayi mi, ikilemini aşmanın yolu arandı. Vedat Nedim <a href="../Text/Index.xhtml#d000164" id="diz0001002">Kadro’da</a> bu tezi yermiştir: “<i>Millî iktisadiyatımızın gelişme olanaklarını ve zorunluluğunu hiç hesaba katmadan yabancı telkinlerin etkisiyle kabulleniverdiğimiz aykırı bir unsurdur</i>…”<sup><a href="../Text/Bolum_18_dipnot.xhtml#_edn96" id="_ednref96" title="">[96]</a></sup> Tarımla sanayiden birini tercih ya da ihmal etme karşısında değil, her ikisinin birlikte geliştirilmesi gerektiğini öne sürerek; “<i>Tarım sanayiye, sanayii tarıma pazar yapacak ve tarımla sanayiin birbiri için uyumlu gelişimini önceden tespit edilmiş bir plana göre tanzim edecek bir millî iktisat siyaseti… Davamız budur.</i>”</p>

  <p>Sanayi siyasetinin de liberal olduğu belirtiliyor, “<i>memleketimizde bir sanayileşme hareketi başladı. Sanayi teşviki, gümrük himayesi ve son zamanlarda kontenjan siyaseti bu hareketi besleyen tedbirlerdir. Yalnız şunu açıkça itiraf edelim ki, bizim sanayimiz siyasetimiz bütün bu himayeci ve koruyucu idari önlemlere rağmen, tamamen liberaldir.</i>”<sup><a href="../Text/Bolum_18_dipnot.xhtml#_edn97" id="_ednref97" title="">[97]</a></sup></p>

  <h3 id="sigil_toc_id_97"><a href="../Text/TOC.xhtml#toc158">Kadro kapatılıyor…</a></h3>

  <p>Kadro dergisini çıkaranlar Atatürkçülüğün [o dönem için doğrusu Kemalizm’in olacak e.m.] temelinde bir sosyalleşme görmüşler, kitleleri en kısa yoldan yararlandırmayı Atatürkçülüğün [Kemalizmin e.m.] içindeki dinamik kuvvet olarak algılamışlardır<sup><a href="../Text/Bolum_18_dipnot.xhtml#_edn98" id="_ednref98" title="">[98]</a></sup> ancak, <i>Kadro dergisinin</i> ilk sayısından itibaren CHF genel sekreteri Recep Peker bu yayından rahatsız olmuştur. İdeolojik yol göstericiliğin <i>Kadro dergisi</i> tarafından yüklenilmeye kalkınılmasını yersiz bulmaktadır. Bunu, kendi görev alanına başkalarının saldırısı gibi görmektedir. Kendi alanını savunmak için dergiyle ya da yayınlarıyla doğrudan polemiğe girmemekte, bunun yerine daha çok Mustafa Kemal’in sofrasını bir şikâyet platformu olarak kullanmaktadır. Bu saldırılar bazı hallerde etkili olabilmekte ve <i>Kadro</i>’nun kapatılması eğilimi hâkim hale gelebilmektedir.<sup><a href="../Text/Bolum_18_dipnot.xhtml#_edn99" id="_ednref99" title="">[99]</a></sup></p>

  <p>Sofrada Yakup Kadri, İsmet Paşa, <a href="../Text/Index.xhtml#d000310" id="diz0001813">Şükrü Kaya</a> ve Ruşen Eşref <i>Kadro</i>’yu korumaya çalışmışlarsa da Mustafa Kemal’in kapatma kararı önlenememiştir. Derginin kapatılması kararı Yakup Kadri’nin 1934 yılında yarı tedavi yarı uluslararası bir kongreye katılmak amacıyla yurtdışında olduğu döneme denk gelmiştir. İstanbul’a döndükten sonra Vasıf Çınar’a rastlar. Çınar, Yakup Kadri’ye, Sofra’da <i>Kadro</i> aleyhine çok sert sözler söylendiğini, Recep Peker’in <i>Kadro</i>’nun rejimin temelini sarsan yayınlar yaptığı görüşünü savunduğunu, Gazi’nin de birden parlayarak Şükrü Kaya’ya “bu işi ne zaman halledeceksin” diye çıkıştığını, onun da “Başbakana söyleyin Paşam” dediğini, Gazi’nin de kendi kendine söylenir gibi “Gerçi hakları da var ya. <i>Kadro</i>’ya makale bile yazdı. Fikren ve kalben onlarla beraberdir” dediğini, İsmet Paşa’nın da bunu işitmezlikten geldiğini anlatır. Yakup Kadri duyduklarını Vedat Nedim’e yazdığı bir mektup ile bildirir. Yakup Kadri bunun da eskileri gibi atlatılacak bir kriz olduğunu sanmaktadır<sup><a href="../Text/Bolum_18_dipnot.xhtml#_edn100" id="_ednref100" title="">[100]</a></sup>.</p>

  <p>Yakup Kadri bu tahmininde yanılır. Gazi’yle görüşmek durumu anlatmak amacıyla Ankara’ya gider. Konuyu konuşmak için Şükrü Kaya’yı ziyaret etmek ister, ama onun düzenlemesiyle daha konuyu kendisiyle konuşamadan Çiftlik’te Gazi’yle, İsmet Paşa’yla bir araya gelir. Söz arasında Gazi Yakup Kadri’ye Tiran’a elçi olduğunu bildiriverir. Yakup Kadri akşam yine Sofra’ya çağrılır. Bu çağrı bir yandan onun gönlünü almak, öte yandan da Yakup Kadri’nin Tiran elçiliğini kesinleştirmek içindir, imtiyaz sahibi Tiran’a gidince <i>Kadro</i> da kapanacak, “mesele halledilecektir.”<sup><a href="../Text/Bolum_18_dipnot.xhtml#_edn101" id="_ednref101" title="">[101]</a></sup></p>

  <p><i>Kadro</i>’nun 34. sayısının [Ekim 1934] kapak arkasında okuyuculara kısa bir duyuru yer alır: “<i>Arkadaşımız ve imtiyaz sahibimiz Yakup Kadri beyin bir ecnebi memlekette Hükümetimizi temsil vazifesiyle aramızdan ayrılması üzerine Kadro, gelecek sayıdan itibaren neşriyatını bir müddet için tatil edecektir.</i>”<sup><a href="../Text/Bolum_18_dipnot.xhtml#_edn102" id="_ednref102" title="">[102]</a></sup> Duyurunun tersine Kasım ayında dergi çıkmamış Aralık ayında 35-36 sayıları birlikte çıkarılarak, yayın hayatına son vermiştir. Yakup Kadri’nin “<i>Zoraki Diplomat</i>“lığı da başlamış oluyordu.</p>

  <p><i>Kadro</i>’nun kapatılması, daha sonraki yıllarda, <i>Kadrocular</i> tarafından hep Gazi’nin çevresinin özellikle de Recep Peker’in kışkırtmaları sonucunda istemeyerek yaptığı bir operasyon olarak yorumlanmıştır. <i>Kadrocuların</i> bir başka yoruma gitmesi hemen hemen olanaksızdır. Eğer <i>Kadro</i>’nun Gazi’nin isteksiz olmasına rağmen çıkarıldığı, yani Gazi’nin de <i>Kadro</i>’nun çıkmasından rahatsız olduğu kabul edilirse, tüm <i>Kadro hareketi</i> anlamını yitirecektir.<sup><a href="../Text/Bolum_18_dipnot.xhtml#_edn103" id="_ednref103" title="">[103]</a></sup></p>

  <p>Gazi’nin <i>Kadro</i>’yla ilişkisinin çok sıcak olmayışını açıklayacak daha önemli iki nedeni yine Yakup Kadri’nin yazılarında buluyoruz. Yakup Kadri Cumhuriyet Halk Fırkası’nın ilkelerini gözden geçiren Gazi’ye “Paşam bu her bakımdan bir İnkılâp Partisi’dir. İnkılâp Partileri ise bir ideolojiye, bir doktrine dayanmaksızın yürüyemez,” der. O’nun yanıtı ise “O zaman donar kalırız”<sup><a href="../Text/Bolum_18_dipnot.xhtml#_edn104" id="_ednref104" title="">[104]</a></sup> olur. Bir başka mülakatında ise Yakup Kadri Gaziyi anlatırken “bir büyük eylem adamı olduğu kadar, bir büyük fikir adamı idi. Bu ekseriya tarihte tesadüf edilmeyen bir fenomendir,”<sup><a href="../Text/Bolum_18_dipnot.xhtml#_edn105" id="_ednref105" title="">[105]</a></sup> demektedir. Yakup Kadri’nin bu iki saptaması var olan soğukluğun esas nedenlerini ortaya koymaktadır. Bir kez Kadrocular inanmadığı bir şeyi ona satmaya çalışmaktadırlar. Belki ondan da önemlisi Gazi’nin kendisinin işlevi olarak gördüğü fikri konularda öncülük rolüne şu ya da bu şekilde müdahale etmiş olmaktadırlar. Recep Peker’i kızdırmış olan bu konuda Gazi’nin de duyarlı olması beklenebilir bir şeydir<sup><a href="../Text/Bolum_18_dipnot.xhtml#_edn106" id="_ednref106" title="">[106]</a></sup>.</p>

  <p><i><a href="../Text/Index.xhtml#d000164" id="diz0001003">Kadrocuların</a></i> hesaba katmadıkları bir konu da, Gazi’nin ne denli bir taktik ustası olduğudur. Ordu komutanlarıyla olan ilişkisi ve onları uzak tutması akılcı geliyor. “<a href="../Text/Index.xhtml#d000215" id="diz0001358">Mondros</a> Mütarekesini boşa çıkartmak isteyen komutanlarımız vardı ve Kemal Paşa’yı bunlar arasında görmüyoruz. Bunlar arasında Şark Orduları Komutanı Yakup <a href="../Text/Index.xhtml#d000307" id="diz0001802">Şevki Paşa</a> ile <a href="../Text/Index.xhtml#d000221" id="diz0001379">Musul</a> Komutanı Altıncı Ordu’nun başındaki Ali İhsan Paşa’yı işaret edebiliriz… Mustafa Kemal Paşa, kurtuluş hareketinin başında güçlendikçe, İstanbul’daki pek çok paşanın işbirliği isteğini kabul etmedi ve Yakup Şevki ve benzerlerini de çok arkada tuttu. Bu bir kural’dır.”<sup><a href="../Text/Bolum_18_dipnot.xhtml#_edn107" id="_ednref107" title="">[107]</a></sup> Mustafa Kemal’in bu tavrı anlaşılabilir, çünkü ordu komutanlarının ne zaman ne yapacakları, nerede ve kimlerle ‘organizasyon’ kuracakları belli olmazdı. Bu açıdan davranışı doğrudur. Öte yandan, çocukluğundan itibaren yalnızlığını biliyoruz; yalnızlık kişisel bir seçim değildir. Ama Şevket Süreyya’nın doğru tanımıyla “tek adamlık” kişisel bir tercihtir. Sofrasında herkesi dinleyen, düşüncelerini soran, yapıcı lider kimliğini ortaya koyan Mustafa Kemal nedense çevresinde ‘kadro’ kurmayarak ve tutmayarak ‘tek adamlığı’ ölünceye kadar sürdürmüştür. Eğer, ‘<i>Kadrocuları</i>’ kadrosu olarak benimseyip, onların bir ekol olmalarına ve yeni kadronun yetişmesine izin verseydi, Cumhuriyet entelektüalistini yetiştirme şansına sahip olabilirdi. Bu da o’nun yaptığı yanlışlardan biridir. Entelektüel bir kadronun yanına yerleşmesine izin verseydi Gazi’den sonra da bu kadar çok sıkıntı yaşanmayabilirdi. Dikkat edilirse, Kadro’yu dağıtmasının örtük nedeni, İsmet Paşa’nın ‘kadroculara’ yakın durmasıdır, ilginç olan, Gazi’nin yakın çevresine sokulmayan ama uzak da tutulmayan ender kişilerden birisi Celal Bayar’dır. Bunun tılsımı da, <a href="../Text/Index.xhtml#d000155" id="diz0000848">İsmet İnönü’nün</a> tersine Bayar’ın örgütçü ve kadrocu bir kimlik çizmeyişidir. 1932 yılından sonra devletçiliğe karşı olan <a href="../Text/Index.xhtml#d000156" id="diz0000855">İş Bankası</a> grubunun lideri Celal Bayar’ın iktisat Bakanı oluşunu da gözden uzak tutmamak gerekiyor. Aynı Bayar, İsmet İnönü’nün istifası alındıktan sonra başbakan yapılacaktır.</p>

  <h4 id="sigil_toc_id_98"><a href="../Text/TOC.xhtml#toc159">Devletçilik ve devlet müdahalesi tartışmasına devam…</a></h4>

  <p class="p2">Yabancı sermaye eski imtiyazları bulamayacağını bildiğinden gelmiyor, ama yerli işadamlarıyla gizli anlaşmalar yaparak sömürüye el altından katılıyordu. Yerli sermayenin yabancı çıkarlara paravanlık ettiğini görüp kızan Recep Peker, 1932’de şöyle köpürüyordu: “Ezici ve gayrimeşru, istismarcı sermayenin düşmanıyız. İstiklâl Harbi’ni takip eden yıllarda birçok müteşebbis az zamanda milyoner olmak ihtirasıyla hareket etmiştir. Bu olağandışı teşebbüslerin birçoğu yıkılmış (iflas etmiş) olmakla beraber, normal ticaretin meşru ve dürüst kazancıyla yetinme dürüstlüğü bir daha geri gelmemiştir. Partimiz bu zihniyetle mücadeleyi lüzumlu görmektedir.”<sup><a href="../Text/Bolum_18_dipnot.xhtml#_edn108" id="_ednref108" title="">[108]</a></sup></p>

  <p>Başbakan İsmet Paşa, Gazi’nin de bir mesaj gönderdiği, Cumhuriyet’in onuncu yılında <i>Kadro</i>’nun 22. sayısına bir başmakale yazar<sup><a href="../Text/Bolum_18_dipnot.xhtml#_edn109" id="_ednref109" title="">[109]</a></sup> ve devletçiliğin Türkiye için neden gerekli bir iktisat stratejisi olduğunu açıklar:</p>

  <p>“…Türlü krizlerden dolayı, en serbest nice müesseseleri, senelerden beri, sert fırtınalara karşı tutunduran, <b>devlet</b>’tir. Ticaret gibi, en serbest sahada, güç duruma düşen tüccardan (mesela tütün tüccarları) korumak için hükümet, geçen senelerde özel önlemler almıştır. Tekeller, her sene hasat zamanında piyasaya müdahale ederler. Ve, bir sene, “devlet müdahalesi” ve “devletçilik” aleyhine hayal kuran nice müteşebbisler görmüşümdür ki, mevsiminde tekellerin piyasaya müdahale etmesi için bütün idraklerini sarf ederler.</p>

  <p>Devlet trenleri, bazı yerlerde ve bazı mahsuller için yaktığı kömür parasını çıkarmayacak kadar ucuz tarife ile nakleder. Devlet elinde olmayan bir trenin böyle bir tedbir almasına imkân var mıdır?</p>

  <p>Bu misallerle, devletçilik aleyhindeki en büyük iddiayı izah etmiş oluyorum: Hususi müesseseler daima kârlı çalışırlar ve devlet kurumları daima masraflı ve zararlı olur iddiası… Bütün memleketin menfaatine tedbir alırken bazen yaktığı kömürün bedelini ve tekelin gelirini düşünmemek vaziyetinde kalan devlet, elbette serbest bezirgân gibi, birçok durumda kâr etmeyecektir. Bundan daha tabiî ne var? Ve zaten <b>devletçilik</b>’in memleket için en büyük faydası da, ancak bazı koşulda, bu kadar cesurane tedbirler almasının mümkün olması ile izah edilebilir..”</p>

  <p>1927’de çıkarılan ‘<a href="../Text/Index.xhtml#d000317" id="diz0001844">Teşvik-i Sanayi</a>’ kanunuyla özel teşebbüslere olağanüstü haklar ve ayrıcalıklar tanınmıştır. Özel yerli endüstriyi geliştirmek için verilen bu olağanüstü haklar, <a href="../Text/Index.xhtml#d000289" id="diz0001731">Serbest Fırka</a> kurucusu, özelci Fethi Okyar’a bile çok aşırı görünmüş olmalı ki, “Bizde devletçilik, devlet sermayesini hususi adamlar vasıtasıyla kullanmak şeklinde tecelli ediyor,” diyerek protesto etmiştir. Yine aynı liberal Fethi Okyar, Halk Partisi devletçiliğini yerdiği <a href="../Text/Index.xhtml#d000159" id="diz0000940">İzmir</a> mitinginde, “Partimiz ayrıcalıklardan (inhisarlardan-tekellerden) halkın zararına ceplerini dolduranlara karşıdır,” demişti. Partisinin genel sekreteri ve yetkili sözcüsü Ahmet Ağaoğlu ise Halk Partisi’nin bu acayip devletçiliğini şu sözlerle kınamıştı: “Araya komisyoncular giriyor. Demiryolunu sözde hükümet yapıyor, fakat gerçekte Avrupa’nın ve komisyoncuların hesabına çalışmış oluyor.”<sup><a href="../Text/Bolum_18_dipnot.xhtml#_edn110" id="_ednref110" title="">[110]</a></sup></p>

  <p>Başbakan İsmet Paşa, devletçilik politikasını <a href="../Text/Index.xhtml#d000164" id="diz0001004">Kadro</a> dergisinde savunmaya devam ediyor:</p>

  <p>“Biz, iktisatta <b>devletçilik</b>’i, gelişme için ve yeni bir düzen kurmak için de feyizli ve müspet bir yol sayıyoruz. Demek istiyorum ki, yalnız savunma gibi muhafazakâr bir bakış açısından değil, ilerlemek ve gelişmek gibi genişletici politika için de olumlu ve en etkin araç sayıyorum. Memleketin muhtaç olduğu sanayii, teşkilatı, vasaiti, devletin yardımcı nezareti ve hatta doğrudan doğruya teşebbüsü olmaksızın kurabilmeyi, safdil olanlar düşünebilir. Yüzyılımız, çok amansızdır. Ve seneler geçtikçe, zamanın insafsızlığı azalmıyor, her hududu aşacak kadar azgınlaşıyor. Geri ve eksik ortam içinde bırakılmış olan kahraman ve büyük bir milletin sanayiini ve iktisat düzenlerini, devletin bütün vasıtaları ve olanakları ile bir an önce vücuda getirmek, taşıdığımız görevlerin en ağırı ve en mühimidir…”</p>

  <p>Ve diyor ki, “Bu kısa açıklamalarım, iktisatta devletçilik siyasetini, ne kadar inanarak uyguladığımızı ifade eder ümidini taşımaktayım.”</p>

  <p>Devlet müdahaleciliği konusunda özellikle kavram kargaşası boyutunda tartışmalar bitmemiştir. Bir Atatürkçü iktisatçıya göre; “Önemli olan, devletin sahip olduğu üretim kaynakları meselesi değil; bu üretim kaynaklarının yönetilmesi, yönlendirilmesi ile ekonomi içindeki kullanım ve işleyiş biçimidir. Yani bir ülkenin sınai kaynaklarının yüzde elliden fazlası devletin elinde diye ‘bu ülke çok devletçidir’ denilemezken; yüzde beş kaynakla bile bir devlet çok daha devletçi, çok daha müdahaleci olabilir. Bu iki kavram arasında önemli farklar vardır. Ekonomik hayatta birtakım motifler, güdüler vardır ki bunlarda ulusal ekonomiler ile uluslararası ekonomi iç içe geçmiş durumdadır. Önemli olan da, bu uyumun sağlanmasıdır; yoksa oranlar ile bu güdüler, motifler arasında tam bir bağlantı söz konusu değildir.”<sup><a href="../Text/Bolum_18_dipnot.xhtml#_edn111" id="_ednref111" title="">[111]</a></sup></p>

  <p>Devletin korumacılığı altında serbest girişimcinin desteklendiği açıkça anlatılmakta. 1922 yılında Mustafa Kemal şunu söylüyordu: “<b>İktisat siyasetimizin önemli amaçlarından biri de, genel çıkarları doğrudan doğruya ilgilendirecek kurumlar ve iktisadi teşebbüsleri malî ve teknik gücümüzün izni oranında devletleştirmedir.</b>” Buna karşın sorun çözümlenmiş değildi. Çünkü büyük ekonomik kriz dünya kapitalist sistemini sarsmış ve Türkiye’de de liberal ekonomi politikalarına karşı olumsuz bakış oluşmuştu.</p>

  <p>1923-1929 döneminde uygulanan ekonomi politikasının liberal bir politika olamayışı, Türkiye’nin hem altyapı tesislerinin hem de özel girişimciliğin gelişmemiş olduğu geri bir ülke olmasına bağlanabilir. Sanayileşme hamlesini ve kalkınma çabasını özel girişimcilerin yürütmesi olanaksız olduğundan devlet müdahalesi kaçınılmaz görülebilir. 1930’lardaki yeni politika arayışlarında da, geri bir ülkede liberal bir politika uygulamanın güçlüklerine dikkat çekiliyor. Aslında 1930’ların bütün tartışmaları boyunca bütün grupların, inançları ne olursa olsun, bu güçlüğün bilincinde oldukları ve buna göre davrandıkları görülüyor. Bu yüzden de tutarlı bir biçimde liberalizmi savunan kimseye rastlanmıyor<sup><a href="../Text/Bolum_18_dipnot.xhtml#_edn112" id="_ednref112" title="">[112]</a></sup>.</p>

  <p>Dünyadaki temel çelişki [Kadrocuların ortaya koyduğu şekliyle] sermaye ve işçi sınıfları arasındaki çelişki olarak değil, gelişmiş ve azgelişmiş ülkeler arasındaki çelişki olarak tanımlanınca, iktisadi gelişme için izlenecek yöntem de açıklığa kavuşmaktadır. Bunu şöyle özetlemek mümkün: Az gelişmiş ülkelerin kendi üretici güçlerini geliştirmesi, ileri teknolojilerin bu ülkelerde yaratılması.</p>

  <p>Temel çelişki böyle ortaya atılınca, geri bir yarı bağımlı devletin milletinden ileri bir ulus yaratmanın yolu hızlı bir sermaye birikimi ve ona dayanarak üretici güçlerin geliştirilmesidir. Bu güçlerin geliştirilmesini sermaye sınıfından değil devletten beklemeliyiz. Sağlıklı olan budur… Bu da düzenli (bir yerde planlı diyebiliriz) bir devletçilikle mümkündür<sup><a href="../Text/Bolum_18_dipnot.xhtml#_edn113" id="_ednref113" title="">[113]</a></sup>.</p>

  <p>Üstüne üstlük; 1923-1931 arasında, millî bağımsızlığımıza saygı göstermesi şartıyla yabancı sermayenin teşvik edileceği devlet adamları tarafından defalarca söylenmiş olmasına rağmen, imar ve kalkınma hamlelerine katkılar yapacak genişlik ve biçimde yabancı yatırım gerçekleşmemişti. Yerli özel sermayenin de aynı dönemde parlak bir sınav verdiği söylenemez. Bir kere, yabancı sermaye ile (zaman zaman hükümetin bilgisi ve onayına dayanarak) anlaşmalar yaparak ona paravanlık eden yerli sermaye çevreleri vardı. Yabancı sermayeye karşı sertleşme bu yüzden genel olarak yerli özel sermayeye de kuşku ile bakılmasına sebep oldu. Ayrıca, birçok alanlarda, özellikle dış ticaret, madencilik, armatörlük gibi faaliyet kollarında, özel teşebbüsün kısa dönemli kazançlar uğruna uzun dönemli ‘kamu çıkarını’ pervasızca çiğnediği gözleniyordu. 1929’dan itibaren uygulanmağa başlayan himaye politikası da özel sanayicilerin aşırı kazançlar elde etmelerine ve bunu sağlamak için tüketiciye ve devlete insafsızca yüklenmelerine vesile teşkil etti. Bütün teşvik ve himayelere rağmen özel teşebbüs doymuyor daha fazla himaye, daha fazla muafiyet ve imtiyaz istiyordu. Devletin özel teşebbüsle kurduğu ortaklıklar devlet hazinesi aleyhine sonuçlar doğurmuştu. Nihayet, bütün bu fedakârlıklara rağmen, 1923-1931 devresi tatminkâr bir gelişme hızı da sağlayamamıştı. Modern, ileri ve rasyonel bir yerli sanayi kurulmamış; millî gelirde umulan artmalar sağlanamamış; geniş halk yığınlarının iktisadî sıkıntıları bir türlü hafiflememişti. Kısacası, bir dönüm noktasına girildiği hissedildikten sonra, devletçiliğin seçilmesi zorunlu oluyordu<sup><a href="../Text/Bolum_18_dipnot.xhtml#_edn114" id="_ednref114" title="">[114]</a></sup>.</p>

  <p>Bazıları, “Kemalist devletçiliğin ideolojik karakterini reddederek devletçiliğin yalnızca iktisadî gelişmenin gerçekleştirilmesinde ve idare edilmesinde kullanılan pragmatik bir politika veya strateji olduğunu kabul etme eğilimindedirler”<sup><a href="../Text/Bolum_18_dipnot.xhtml#_edn115" id="_ednref115" title="">[115]</a></sup> ama yanılıyorlar çünkü Mustafa Kemal dış kredilere yani borçlanmaya dayanan bir ekonomi modeli uygular mıydı? Kemalizm demek tam bağımsızlık demek olduğuna göre, yanıt duraksamaksızın, “Uygulamazdı,” şeklinde olacaktır. Daha 1922 yılında gelecekte nasıl bir mali politika izleyeceğini kararlaştırmış olduğunu şu sözleriyle ortaya koyuyor:</p>

  <p>“<i>Her şeyden önce hayat ve bağımsızlığımızı sağlamaktan ibaret olan ulusal amacımıza ulaşmaktan başka bir şey düşünemeyiz. Dolayısıyla bizce önemli olan mali gücümüzün bunu sağlayıp sağlamadığıdır. 1920 ve 1921 yıllarının deneylerine ve olumlu hesaplarına ve bugünkü iç koşullara ve ekonomimizin bu geçen iki yıla oranla kıyas kabul etmez derecede iyi bir halde bulunmasından hâsıl olan kat’i ümitlere dayanarak arz edebilirim ki, memleketimizin doğal kaynakları, ulusal davamızın emniyetle oluşmasına yeterlidir. Mali gücümüz, bugüne kadar olduğu gibi, dışarıdan borç almaksızın bile, yoksulluk içinde olmakla beraber, memleketi yönetme amacına ulaşılmasını sağlayacaktır.</i>”</p>

  <p>Kendi öz kaynaklarıyla kalkınmanın asıl olduğuna karar veren Atatürk, dış yardım, dış kredi ya da borç ertelenmesi gibi iktisadi konuların Osmanlı’nın başına açtığı derdi gerçekçi yorumlamış olmasından dolayı, 1931 yılının Ocak ayında İzmir’de yaptığı konuşmada “<i>partimizin izlediği program, iktisadi açıdan devletçiliktir</i>” diyerek 10 Mayıs 1931 tarihinde toplanan 3. Kurultay’da <a href="../Text/Index.xhtml#d000061" id="diz0000310">CHP</a>’nin tüzük ve programına ‘<b>devletçilik</b>’ ilkesi de girerek, partinin <i>altı ok’</i>u tamamlanmıştır. Devletçiliği tanımlaması şöyledir: “<b><i>Bizim izlediğimiz devletçilik, bireysel emek ve faaliyeti esas tutmakla beraber, mümkün olduğu kadar az zaman içinde ulusu refaha ve ülkeyi mamurluğa eriştirmek için ulusun genel ve yüksek çıkarlarının gerektirdiği işlerde -özellikle iktisadi alanda- Devleti fiilen ilgilendirmektir.</i></b>”</p>

  <p><a href="../Text/Index.xhtml#d000355" id="diz0002010">Ziya Gökalp</a>, 1923 yılında Türkçülüğün Esaslarını yazdığında ‘İktisadî Türkçülüğü’ de ele almış ve büyük sanayinin kurulmasının ana hedef olması gerektiğini öne sürmüştür. Bu görüşler, Ankara’daki karar vericilerin ya düşüncesidir ya da onları etkilemiştir. Gökalp’in tezi şudur: “Türklerin, bir de ekonomik ülküsü vardır ki, ülkeyi büyük endüstriye kavuşturmaktır. Kimileri, ‘Ülkemiz bir tarım yurdudur, biz daima çiftçi kalmalıyız. Büyük endüstriyle uğraşmamalıyız,’ diyorlar ki bu, hiç de doğru değildir. Gerçekten çiftçiliği hiçbir zaman elden bırakacak değiliz. Fakat çağdaş bir ulus olmak istiyorsak kesinkes büyük endüstriye sahip olmamız gerektir. Avrupa devrimlerinin en önemlisi ekonomik devrimdir. Ekonomik devrim ise bucak (küçük ölçekli) ekonomisi yerine ulus ekonomisinin ve küçük sanatlar yerine büyük endüstrinin geçmesidir. Ulus ekonomisi ve büyük endüstri ise ancak koruma ve destekleme yönteminin uygulanmasıyla kurulabilir. Bu konuda bize öncülük edecek, ulusal ekonomi kurumlarıdır.”<sup><a href="../Text/Bolum_18_dipnot.xhtml#_edn116" id="_ednref116" title="">[116]</a></sup> Ziya Gökalp hem halkçılık hem de devletin öncülük etmesiyle ulusalcı bir ekonomi politikası geliştirilmesi konusunda düşünce üretmiş, rehberlik etmiştir, denebilir.</p>

  <p>Sanayiye öncelik tanınması ve devletin öncülük etmesi, sanayileşme hareketinin planlı bir biçimde yürütülmesini gerekli kılmıştır. Bu doğrultuda birinci ve ikinci beş yıllık sanayi planları hazırlandı. 1931-1932 yılları arasında hazırlanan ve Mayıs 1934 yılında uygulamaya konulan Birinci Beş Yıllık Sanayi Planı ile hem ülke ihtiyacının giderilmesi hem de hammaddeleri ülkede bulunan sanayi işletmelerinin kurulması amaçlanmıştır<sup><a href="../Text/Bolum_18_dipnot.xhtml#_edn117" id="_ednref117" title="">[117]</a></sup>.</p>

  <p>Devletin sanayi tesisleri yapıp işletmesine ve devletin ekonomiye müdahalesine dönemin gazete köşe yazarlarının büyük kısmından destek gelmiştir. Bunlardan birisi de Cumhuriyetle yazan Abidin Daver’dir. 27 Şubat 1935 tarihinde devletin fabrikacılık yapıp yapamayacağını sorgulayan ve yanıt arayan yazısı, dönemin iktisadî bakış açısını göstermesi bakımından ilginçtir<sup><a href="../Text/Bolum_18_dipnot.xhtml#_edn118" id="_ednref118" title="">[118]</a></sup>: “Cumhuriyet rejimi, ‘devlet fabrikacılık yapamaz’ prensibini bıraktı. Zaten büyük savaştan sonra devletin fabrikacılık, tüccarlık yapamayacağı, demiryolu yapıp işletemeyeceği, vapurculuk edemeyeceği gibi eski ekonomi prensiplerinin modası geçmişti; buna tamamen aykırı olarak her şeyi devlete yaptıran devletçilik prensibi ortaya çıkmış ve kuvvet bulmuştu. Cumhuriyet Halk Partisi ılımlı devletçilik prensibini tutmuştu. Bunu yaparken eski prensipler kafalarına iyice işlemiş olanlar, gene ‘devlet fabrikacılık edemez, devlet demiryolu yapamaz…’ diye itirazlarına devam ettiler.</p>

  <p>Hâlbuki bazı Avrupa memleketleri için az çok doğru olsa bile, Türkiye için devletin fabrikacılık etmemesi, demiryolu yapmaması ve işletmemesi büsbütün yanlıştı. Çünkü bütün bu işleri yapacak olan sermayeyi bizde devletten başka kimse bulamazdı. Avrupa sermayesi, Kurtuluş Savaşı’ndan sonra açık sözlü bir Fransız gazetecinin dediği gibi en az yüzde 80 kazanç görmedikçe buraya gelmezdi. Cumhuriyet Türkiye’si de Osmanlı saltanatı gibi Avrupa sermayesi tarafından memleketin soyulup soğana çevrilmesine bile bile ve göz göre göre razı olamazdı.”</p>

  <p>Ana amaç iktisadi kalkınmadır. Bütün çabalar, iktisadi kalkınmanın gerçekleştirilmesi ve hedef, milli kültürde olduğu gibi milli iktisat ve sanayide de çağdaş uygarlık düzeyine ulaşılabilmesine yöneliktir. 1937 yılında şunu söylüyordu: “<b>Büyük davamız, en uygar ve en kalkınmış ulus olarak varlığımızı yükseltmektir.</b>”<sup><a href="../Text/Bolum_18_dipnot.xhtml#_edn119" id="_ednref119" title="">[119]</a></sup> ‘Bu alanda başarısızlık ulusu nereye götürür?’ sorusunun yanıtı yine ondan geliyordu: “<b>Zaferinin vasıtası yalnız kılıçtan ibaret kalan bir ulus, bir gün girdiği yerden kovulur, rezil edilir, sefil ve perişan olur. Öyle ulusların sefaleti, perişanlığı o kadar büyük ve acı olur ki, kendi ülkesinde bile mahkûm ve esir kalabilir.</b>”<sup><a href="../Text/Bolum_18_dipnot.xhtml#_edn120" id="_ednref120" title="">[120]</a></sup></p>

  <p>Bu nedenle, özgür, bağımsız, daha güçlü ve daha refahlı bir Türkiye’nin yaratılması, iktisadi kalkınmasına bağlıdır. Yine 1937 yılında şunu söylüyordu: “<b>İktisadi kalkınma; bağımsız ve özgür Türkiye’nin, daima daha güçlü, daima daha refahlı Türkiye idealinin belkemiğidir.</b>”</p>

  <p>Onun içindir ki devlet, kolları sıvayıp memlekette büyük sermaye ve büyük teknik isteyen işleri kendi yapmaya başladı. Daha küçük işleri de bunları yapabilecek kimselere, şirketlere bıraktı. Atatürk dönemi hükümetlerin sanayileşme programının ana prensibi buydu. Sümerbank’ın 62 milyon lira sermaye ile kurulmasının sebebi, gene bu olmuştur.</p>

  <p>Sonuç olarak devletçilik, Türk toplumuna önemli katkılar sağladı… ‘Devletçilik’ uygulaması sonucu gerçekten de bir sermaye ve girişimci sınıfı yaratılabilmiştir<sup><a href="../Text/Bolum_18_dipnot.xhtml#_edn121" id="_ednref121" title="">[121]</a></sup>. 1934-1939 arası uygulanan Birinci Beş Yıllık Sanayi Planıyla kurulması öngörülen kollar beş büyük grupta toplanmıştı: Dokuma (pamuk, kendir, yün)-Maden (demir, kömür, bakır, kükürt)-Sellüloz (sellüloz, kâğıt, karton, suni ipek) - Seramik (şişe, cam, porselen) - Kimya (süperfosfat, sudkostik, klor).<sup><a href="../Text/Bolum_18_dipnot.xhtml#_edn122" id="_ednref122" title="">[122]</a></sup></p>

  <p>Zaten Cumhuriyetin ilk on yılında demiryolları, tütün, kibrit ve alkol tekelleri konularında büyük hamleler yapılmıştı. Türkiye’nin sanayi üretimi 1927’de dünya toplamının binde 14’ü iken, 1939’da dünya toplamının binde 23’üne çıktı. Bu dönemde yalnızca Sovyetler Birliği ve Japonya bu sanayileşme hızını aşabilmiş ülkeler durumundaydılar<sup><a href="../Text/Bolum_18_dipnot.xhtml#_edn123" id="_ednref123" title="">[123]</a></sup>. Planın uygulanması sonucunda on altı fabrika kurulmuş ve faaliyete geçirilmiştir. Günümüz anlamında bir kalkınma planı olmamasına karşın Türkiye için önemli sonuçlar yaratmıştır<sup><a href="../Text/Bolum_18_dipnot.xhtml#_edn124" id="_ednref124" title="">[124]</a></sup>.</p>

  <p>Dikkat edilirse, ülke, kurulan sanayi dallarının hammaddelerine sahiptir. Bu sanayi malları ithal edilmekteydi. Bu planla, Anadolu birçok modern sanayi tesisine kavuştu. Özel kesimin hemen hemen hiç gitmediği yerlerde kurulan bu tesisler, bir ölçüde bölgesel dengesizliğin giderilmesi çalışmalarının başlamasını sağladı. Bu arada ulusallaştırma hareketi hızlı biçimde yürütüldü. Demiryolları, su, elektrik, telefon, rıhtım ve madenler alanında yirmi kadar yabancı şirket ulusallaştırıldı<sup><a href="../Text/Bolum_18_dipnot.xhtml#_edn125" id="_ednref125" title="">[125]</a></sup>. O dönemde yapılan ulusallaştırmalar, imalat sanayiinde değil, havagazı işletmesi, su işletmesi, rıhtım idareleri, demiryolları gibi ulusal nitelikte olması gereken hizmet ve yatırım alanlarında olmuştur. Bu durumda zaten yabancı sermaye pek gelemezdi gibi görünüyor. Yabancı sermayeye karşı olunmamakla birlikte Beş Yıllık Sanayi Planı ile dış kaynak kullanım oranı çok düşüktür.</p>

  <p>Dönemin öne çıkan kalemlerinden Samet Ağaoğlu, ‘sanayileşen Türkiye’den beklentilerini yazarken, bunun demokrasiyi kurmanın yolu olduğunu söylüyor: “Sanayileşme hareketi aynı zamanda bütün devrimlerimizin ana temeli olan demokrasinin de daha güçlü kurulmasının bir yoludur… Osmanlı İmparatorluğu asıl şimdi ölmektedir.”<sup><a href="../Text/Bolum_18_dipnot.xhtml#_edn126" id="_ednref126" title="">[126]</a></sup></p>

  <p>1937 yılında Anayasa’ya ikinci madde olarak giren devletçilik ilkesi, hem yeni düzenin en etkili aracıdır, hem de yeni düzenin kurulmasını hızlandıracak bir niteliğe sahiptir<sup><a href="../Text/Bolum_18_dipnot.xhtml#_edn127" id="_ednref127" title="">[127]</a></sup>.</p>

  <p>Cumhurbaşkanı 1 Kasım 1937 tarihinde Meclis açış konuşmasında şunu söylüyordu:</p>

  <p><b>“Şimdi arkadaşlar, ekonomi hayatımızı gözden geçireceğim. Derhal bildireyim ki ben ekonomik hayat denince, ziraat, ticaret, sanayi faaliyetlerini ve bütün bayındırlık işlerini, birbirinden ayrı düşünülmesi doğru olmayan bir bütün sayarım. Bu vesile ile şunu da hatırlatayım ki, bir millete müstakil hüviyet ve kıymet veren siyasi varlık makinesinde, devlet fikir ve ekonomi hayat mekanizmaları, birbirlerine bağlı ve birbirlerine tâbidirler. O kadar ki bu enstrümanlar birbirine uyarak ayni ahenkte çalıştırılmazsa, hükümet makinesinin motris (önde gelen sürükleyici) kuvveti israf edilmiş olur; ondan beklenen tam verim elde edilemez. Onun içindir ki, bir milletin kültür seviyesi üç sahada, devlet, fikir ve ekonomi sahalarındaki faaliyet ve başarıları neticelerinin toplamıyla ölçülür.”</b></p>

  <p><b>… İç ticarete gelince, bunda, en önde gördüğümüz esas, teşkilatlandırma ve muayyen tipler üzerinde işleme ve rasyonel çalışmadır.</b></p>

  <p><b>…Kesin zaruret olmadıkça, piyasalara karışılmaz; bununla beraber hiçbir piyasa da başıboş değildir. Sırası gelmişken, Cumhuriyetin tüccar anlayışını da kısaca ifade edeyim: Tüccar, milletin emeği ve üretimi kıymetlendirilmek için, eline ve zekâsına güvenilen ve bu güvene liyakat göstermesi gereken adamdır. Bu bakımdan ihracatçılar hakkındaki kanun, rekabet hakkındaki kanun, teşkilatlandırma hakkındaki hükümler, olumlu sonuçlarını vermektedir.”</b></p>

  <p>Dönemin liberal görüşleriyle tanınan İktisat Bakanı Celal Bayar bile özel sermayenin aciz kalabileceğini şu sözlerle açıklıyor: “<i>Ülkenin sanayileşmesini ve ulusun muhtaç olduğu refahı bazı özel kuruluşların dayandığı sermayeye bırakmak gerekirse, en az iki yüz yıl daha bekleme devresi geçirmekliğimiz gerekir.</i>”<sup><a href="../Text/Bolum_18_dipnot.xhtml#_edn128" id="_ednref128" title="">[128]</a></sup></p>

  <p>Her alanda olduğu gibi her türlü dogmanın karşısında olan Kemalist ideolojinin ekonomik modelinin amaçlarını sıralayalım:</p>

  <p>–Toplumun bütün kesimlerinde çalışan kişilere iş sağlamak. Çağdaş iktisatçılar, buna “tam istihdam”ı sağlamak diyorlar.</p>

  <p>–Hızlı ve dengeli sermaye birikimini sağlamak (1930’lardaki planın hedeflerinden biridir.)</p>

  <p>–Dış ödemeler dengesini sağlamak; hatta ihracatı, ithalatı belirli ülkeler itibarıyla dengelemek, eşitlemek.</p>

  <p>–Dengeli gelir dağılımını sağlamak.</p>

  <p>–Enflasyonsuz yüksek kalkınma hızına ulaşmak.</p>

  <p>–Bölgeler arası gelişmişlik farklarını gidermek (zamanımızdakiler, “Dengeli Bölgesel Kalkınma” diyorlar).</p>

  <p>–Özel girişimin gelişmesine öncülük etmek.</p>

  <p>–Hızlı teknolojik gelişme için yabancı sermaye ile işbirliği yapmak<sup><a href="../Text/Bolum_18_dipnot.xhtml#_edn129" id="_ednref129" title="">[129]</a></sup>.</p>

  <p>Kemalist ekonomi politikası, dört temel dengeye dayanmaktadır:</p>

  <p>a) Devlet bütçesi denk olmalıdır.</p>

  <p>b) Devletin yatırım harcamaları, bütçe fazlaları ile iç ve dış borçlanmadan elde edilen devlet gelirleri toplamına denk olmalıdır.</p>

  <p>c) İthalat, ihracata denk olmalıdır.</p>

  <p>d) Özel kesim-devlet kesimi dengesi<sup><a href="../Text/Bolum_18_dipnot.xhtml#_edn130" id="_ednref130" title="">[130]</a></sup>.</p>

  <p><b>Bu dört</b> denkliği korumanın amacı, ülkede enflasyonun önlenmesi, yurtiçinde ve yurtdışında Devlet Hazinesi itibarının en yüksek düzeyde tutulmasıdır.</p>

  <p>Atatürk’ün yanında yetişmiş, onun düşüncelerini yazmış olan Afet İnan’a kulak vermek gerekiyor:</p>

  <p>“<b>Türkiye Cumhuriyeti’ni idare edenlerin, demokrasi esasından ayrılmadan ‘devletçilik’ prensiplerini yürütmeleri, bugün içinde bulunduğumuz hallere, şartlara ve mecburiyetlere uygun olur.</b>”</p>

  <p>İşte bu sözlerden de anlaşıldığına göre ekonomik yöntem olarak ne liberalizm ne de sosyalizm kabul edilmiştir. Atatürk devletçilik ilkesi için, “<i>Türkiye’nin ihtiyaçlarından doğmuş ve Türkiye’ye has bir sistemdir,</i>” diyor<sup><a href="../Text/Bolum_18_dipnot.xhtml#_edn131" id="_ednref131" title="">[131]</a></sup>.</p>

  <p>Devletçilik belirli bir oranda, kapitalizm ve sosyalizm denilen iki kavramsal düzeyde zıt sistem ve ideolojinin ‘karma ekonomi’ adı altında birleşmesini yansıtıyordu. Atatürkçülük veya Kemalizm denilen ideolojik çerçevede devletçilik devletin altı temel ilkesinden bir tanesiydi. Ancak bunlar, 1930’larda ortaya çıktığı biçimiyle Kemalizmin öbür ilkeleriyle birlikte, Atatürk’ün kendisi kadar uzun ömürlü olmadı. Daha sonra diğer Kemalist idealler büyük ölçüde sahte bir bağlılıkla hürmet gösterilir bir duruma itilirken (en azından 1960’lara kadar), devletçilik büyük oranda değişmiş olsa da yaşayan bir gerçek olarak varlığını sürdürdü.<sup><a href="../Text/Bolum_18_dipnot.xhtml#_edn132" id="_ednref132" title="">[132]</a></sup></p>

  <p>‘Kemalist devletçilik’ konusunda, Türkiye’deki düşünürler arasında ihtilaf olsa da ortada duran gerçeğe göre bu strateji Türkiye Cumhuriyeti’nin büyümesi ve gelişmesini sağlamıştır. Aynı zamanda, adına ‘Üçüncü Dünya Ülkeleri’ denilen soyulan-sömürülen ülkelerin, bu döngüyü kurmalarını sağlayan bir model olmuştur.<sup><a href="../Text/Bolum_18_dipnot.xhtml#_edn133" id="_ednref133" title="">[133]</a></sup></p>
</body>
</html>