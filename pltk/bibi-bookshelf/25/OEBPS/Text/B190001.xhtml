<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title/>
  <link href="../Styles/balci60.css" rel="stylesheet" type="text/css"/>
</head>

<body>
  <h2><a href="../Text/TOC.xhtml#toc161">ÜÇ KADIN ARASINDA SIKIŞIP KALMA</a></h2>

  <p>&nbsp;</p>

  <p>&nbsp;</p>

  <p class="p2">Mustafa Kemal’in hayatında üç kadının derin izler bıraktığı görülmektedir. Birincisi hiç kuşkusuz annesi Zübeyde hanımdır, İkincisi <a href="../Text/Index.xhtml#d000094" id="diz0000579">Fikriye</a>, üçüncüsü de <a href="../Text/Index.xhtml#d000183" id="diz0001097">Latife’dir</a>. Kız kardeşini de buraya eklemek gerekir mi gerekmez mi doğrusu pek ikircimli bir durumdur. Latife ile evlendikten sonra, Makbule’nin <a href="../Text/Index.xhtml#d000067" id="diz0000354">Çankaya’da</a> ya da aile içi tartışmalarda hiç adının geçmeyişi de çok anlamlıdır. Ancak Fikriye’nin Ankara’da yaşadığı süreçte de İstanbul’da birlikte yaşadıkları dönemde de yıldızları hiç barışmamıştır. Fakat bu ikilinin sürekli didişmesi Mustafa Kemal’i radikal tavırlar alacak boyutta olmasa bile sarsıcı ölçekte etkilemiştir.</p>

  <p class="p7">&nbsp;</p>

  <p><a href="../Text/Index.xhtml#d000117" id="diz0000659">Halide Edip</a> anlatıyor:</p>

  <p>“<i>Cephedeyken Ankara’ya çok sık gidemiyordum. Gittiğim zaman Fikriye Hanım’la Mustafa Kemal Paşa’yı çok sık görüyordum. Mustafa Kemal Paşa’nın annesinin Ankara’ya gelmiş olması Dr. Adnan’ı oraya durup dinlenmeden gitmeye zorluyordu. İhtiyar hanımın yüzü, ince, hareketli vücudu atılgan ifadesiyle Mustafa Kemal Paşa’nın aynıydı. Yetmiş yaşında olmakla birlikte, süt gibi beyaz ve pembe renkli cildinde bir tek buruşuk yoktu. Çok çabuk öfkelenir olmasına karşın, koyu mavi gözlerinde ve ağzında bir şefkat duyulurdu. Beyaz entarisi, ütülü mendilleri, beyaz elleri büyükannemi hatırlatırdı. Tam Makedonyalı kadındı. Onun için, oğlu, hep ilkokuldayken istediği gibi azarladığı Mustafa’ydı. Bir yer yatağında yatıyordu. Anlaşılan hastalığı çok önemli ve yaşaması bir mucizeydi. Dr. Adnan’ın boynuna kollarını dolar, yanaklarını öper, elini yakalayarak doğmuş olduğu <a href="../Text/Index.xhtml#d000286" id="diz0001703">Selanik</a> şehrinden söz ederdi. Anadolu mücadelesiyle pek ilgili değildi, içi Selanik için yanıyordu. Oğlu Mustafa Selanik’i almadan kendine yeni bir entari yapmamaya ahdettiğini söylerdi. Fikriye Hanım’a da pek teveccühü yoktu.</i>”<sup><a href="../Text/Bolum_19_dipnot.xhtml#_edn1" id="_ednref1" title="">[1]</a></sup></p>

  <p><a href="../Text/Index.xhtml#d000357" id="diz0002036">Zübeyde Hanım’ı</a> ve Fikriye’yi görüp, gözlemlerine dayanarak bir biyografi kaleme almış olan D.v. Mikusch şunları yazar:</p>

  <p><i>Mustafa Kemal’in annesi de İstanbul’dan gelmiş, oğlunun yanında oturmaktadır. Uzun boylu, gösterişli bir hanımefendidir; hep beyazlar giyinir, beyaz başörtüsü de hep başındadır; yüzü hâlâ genç görünümdedir, hemen hiç kırışığı olmayan, pürüzsüz, pembe beyaz bir teni vardır. Ama kör denilecek derecede az görebilmekte ve yaşlılığın bazı hastalıklarından acı çekmektedir. Oğlunu hâlâ okul çocuğuymuş gibi görmekte, sevmekte ve ona öyle davranmaktadır. Doğup büyüdüğü Selaniğin yasını tutmakta ve Mustafa Kemal’in bu kenti tekrar yabancı egemenliğinden kurtaracağı ana kadar yeni bir giysi dikinmek istememektedir. Çoğu zaman eski Türk usulü yere serilmiş bulunan yatağının üstüne bağdaş kurup oturur.</i><sup><a href="../Text/Bolum_19_dipnot.xhtml#_edn2" id="_ednref2" title="">[2]</a></sup></p>

  <p>Ankara’ya gelip <a href="../Text/Index.xhtml#d000190" id="diz0001193">Lozan</a> günlerinde gözlemlerde bulunmuş olan İngiliz gazeteci <a href="../Text/Index.xhtml#d000113" id="diz0000633">Grace Ellison</a>, “büyük zaferden” sonra tanıklık ettiği ana-oğul ilişkisini de ortaya koymuştur:</p>

  <p><i>Paşa’nın yazı masası üzerinde asılı güzel bir Türk Hanımefendisinin portresine gözüm takıldı.</i></p>

  <p><i>“Ne güzel bir yüz!” dedim.</i></p>

  <p><i>Paşa belirli bir gururla, “Annem” yanıtını verdi.</i></p>

  <p><i>“Benim kendisini görmek büyük zevkine ermek olanağım bulunup bulunmadığını sormam patavatsızlık sayılabilir mi?” dedim.</i></p>

  <p><i>“Çok hasta. Doktorlar gece gündüz yanında. Ne yazık ki artık iyileşemeyeceğinden korkuyorum.”</i></p>

  <p><i>Hastanın dairesine giden merdivenlerinden çıkıp odasına girince, kendisini yastıklara yaslanmış, geniş bir divanda oturmuş bulup şaşırdım. O anda, sonunun bu kadar yakın olduğuna inanmak zor geldi.</i></p>

  <p><i>Mustafa Kemal, “Ne yazık ki acılarının kaynağı benim” dedi. “O, şu anda, ben sürgünde iken, benim için döktüğü yaşların ve duyduğu sıkıntıların bedelini ödüyor”. Fazla konuşamayacak kadar kalbi kırılmış, sesinde derin bir üzüntü vardı.</i></p>

  <p><i>Ben, “Şimdi onun utkusunu paylaşabilirsiniz” dedim. “Oğlunuzla ne kadar iftihar etseniz azdır. O başlı başına olağanüstü bir destan. Ben sadece onunla konuşmuş olmaktan ve eserlerini görmekten iftihar ediyorum”. Çok duygulu sözlerle bana teşekkür ettikten sonra, “Tanrı’nın kendisine bu oğlu anavatanı kurtarmak için gönderdiğine inandığını” söyledi ve “Oğlum bana her zaman çok iyi davranır” dedi.</i></p>

  <p><i>En sevdiği parfüm kokulu ipek mendili bana verirken, bundan on yıl kadar önce, İstanbul’da, beni daha önce görmüş olup olmadığını sordu.</i></p>

  <p><i>“Olağanüstü bir belleği vardır” diye mırıldandı Paşa.</i></p>

  <p><i>Birkaç gün sonra artık hiçbirimiz bu sevgili Hanımefendiyi görmek fırsatını elde edemeyecektik!</i></p>

  <p><i>Sonraları, İstanbul’da, Paşa’nın annesine gösterdiği bağlılığa atıfta bulunmak istediğim bir yerde bir Türk şunları söyledi: “Bu çok doğaldır, Doğulu bir davranıştır. Elleri kanlanmış, ruhu cinayetlerle kararmış olsa da, insan annesi önünde saygı ile eğilir. Güneş niçin parlıyor diye hayret eder misiniz ki?”</i><sup><a href="../Text/Bolum_19_dipnot.xhtml#_edn3" id="_ednref3" title="">[3]</a></sup></p>

   <div class="picture"><img alt="" src="../Images/57.jpg"/><div class="caption">Zübeyde Hanım’ın son günleri</div>
</div>

  <p>Gazi gibi bir liderin evliliği stratejik bir tercihtir. Böyle bir kurumun mensubu olup olmamak ayrı bir tartışma konusu olmakla birlikte, yaşamı boyunca kadınların ilgi duyduğu bir kişi olduğu da bellidir. Hatıratlara göre Mustafa Kemal’in evliliğe karşı olduğu sıkça vurgulanmakla birlikte, gençlik yıllarında <a href="../Text/Index.xhtml#d000286" id="diz0001704">Selanik</a> Merkez Kumandanı <a href="../Text/Index.xhtml#d000307" id="diz0001803">Şevki Paşa’nın</a> kızı <a href="../Text/Index.xhtml#d000079" id="diz0000444">Emine</a> ile evlenmek istediği, bu arzusunun da Makbule tarafından Emine’ye aktarıldığı yazılmıştır. Bu olaydan sonra <a href="../Text/Index.xhtml#d000159" id="diz0000941">İzmir’e</a> Türk ordusunun girişine kadar bir daha isteklilik görülmez.</p>

  <p>Anne ile oğul arasındaki ilişki her zaman saygı çerçevesi içinde olmuştur. O denli ki, oğul annesinin zaman zaman etkisi altında kalmıştır. Bunda temel etken, uzun yıllar cephede kalmış olması, zaman zaman annesine şehit olduğu haberlerinin gelmiş oluşu ya da Anadolu’ya çıktıktan sonra idama mahkûm edilişi sonrası, öldürülmüş olduğu şeklindeki yalan haberlerin kadıncağıza ulaştırılması sonucu, sağlığını ciddi biçimde yitirmiş olması nedeniyle duyulan vicdan azabı da olabilir. Oğul, Gazi Mustafa Kemal de olsa, sonuçta söz konusu olan ana-oğul ilişkisidir.</p>

  <p>Mustafa Kemal’in annesi <a href="../Text/Index.xhtml#d000357" id="diz0002037">Zübeyde Hanım’a</a> gönderdiği 1 Ağustos 1920 tarihli mektup içinde bulunduğu koşulları ortaya koyarken annesinden de ihmalkârlığı karşısında kendisini hoş görmesini istemektedir.<sup><a href="../Text/Bolum_19_dipnot.xhtml#_edn4" id="_ednref4" title="">[4]</a></sup></p>

  <p>“<i>Muhterem Valideciğim,</i></p>

  <p><i>İstanbul’dan ayrılışımdan beri sizlere ancak birkaç telgraftan başka bir şey yazamadım. Bu sebeple büyük merak içinde kaldığınızı tahmin ediyorum. Bilhassa, hakkımda ötekinden berikinden ve gazetelerden işittiğiniz tamam olmayan haberler şüphesiz merakınızı artırmıştır. Şimdi vereceğim bilgilerle tatmin olacağınız için endişe duyacak hiçbir şey yoktur.</i></p>

  <p><i>Biliyorsunuz ki daha İstanbul’da iken yabancı devletler devleti ve ulusu fevkalade sıkıştırmakta ve millete hizmet edebilecek ne kadar adamımız varsa hepsini hapis ve tevkifle bir kısmını Malta’ya sürerek herkesi sıkıntıya sokmakta pek ileri gidiyorlardı. Bana nasılsa ilişmemişlerdi. Fakat 3. Ordu Müfettişi olarak Samsun’a ayak basar basmaz İngilizler benden şüphelendiler, hükümete benim gidiş nedenimi sordular.</i></p>

  <p><i>Nihayet İstanbul’a çağrılmamı istediler, bunda ısrar ettiler. Hükümet de beni kandırarak İstanbul’a gelmemi ve İngilizlere teslim olmamı sağlamak istedi. Bunun derhal farkına vardım. Tabiatiyle kendi ayağımla gidip esir olmam doğru değildi. Padişahımıza gerçek durumu yazdım ve gelemeyeceğimi bildirdim. Zatışahane de önce uygun buldu. Fakat daha sonra, İngilizlerin baskısı artmıştı. Sonunda o da İstanbul’a dönmemi emretti.</i></p>

  <p><i>Bu suretle artık resmi görevimde kalmaya imkân görmediğim gibi askerliğim sürdükçe de İngilizlerin ve hükümetin hakkımdaki ısrarına karşı durulamayacaktı. Bir taraftan da bütün Anadolu halkı, tüm ulus hakkımda büyük bir sevgi ve güven gösterdi, “seni bırakmayız” dediler. Gerçekte vatan ve milletimizi kurtarabilmek için askerliği bırakıp serbest olarak milletin başına geçmek ve milleti yekvücut bir hale getirmekle doğacak kudret ve ulusal gücü kullanmaktan başka çare yoktu. Ben de öyle yaptım. Elhamdülillah başarılı oluyorum. Pek yakında elle tutulur sonucu tüm dünya görecektir. Ben bu suretle hareket edince İngilizler yalvarmaya başladı. Ve beni kazanmaya çalıştı. Her şeyi inkâr ettiler. Ve bütün suçu bizim hükümete attılar. Gerçekten hükümet benimle uğraşmak istedi. Fakat gücü buna yetmedi ve yetemez.</i></p>

  <p><i>Daha bir zaman bu şekilde Anadolu içinde çalışmakla her şey hallolunacaktır. Yakında Millet Meclisi toplanacak ve meşru bir hükümet iktidara gelecektir. Ben de ihtimal o zaman İstanbul’a geleceğim.</i></p>

  <p><i>Sıhhat ve afiyetteyim, katiyen hiç merak etmeyiniz.</i></p>

  <p><i>2- Salih Bey (Salih Fansa), Fuat Bey’den alacağını aldı mı? Bunu bilgi almak bakımından soruyorum. Yoksa her ne olursa olsun, elhamdülillah hiç önemi yoktur. Siz müsterih olunuz ve bir sıkıntı olursa derhal bana bildiriniz.</i></p>

  <p><i>3- Bu mektubumu getirecek olan “…” size benim hakkımda istediğiniz kadar bilgi verecektir. Kendisiyle bana bazı elbiselerimi gönderiniz.</i></p>

  <p><i>4- Hemşiremin (kız kardeşimin) sıhhati nasıldır? Eve herhangi taraftan saldırıda bulunuldu mu? Hâlâ orada mısınız? Çocuklar ne yapıyor, büyüdüler mi?</i></p>

  <p><i>5- Salih (Fansa) Beyle Madam Salih Bey inşallah sıhhat ve afiyettedirler. Ben kendilerini daima yad ediyorum. Madamın bir rüyası vardı. Galiba o çıkacaktır. İnşallah yakında sevinç içinde görüşeceğiz.</i></p>

  <p><i>6- Ben birkaç güne kadar bir kongre için Sivas’a gideceğim. Tekrar Erzurum’a döneceğim. Tekrar ediyorum: Her işittiğinize önem vermeyiniz. Pekâlâ, bilirsiniz ki ben, yaptığımı bilirim. Netice görmeseydim başlamazdım.</i></p>

  <p><i>Saygı ile ellerinizden, hemşiremin gözlerinden öperim.</i></p>

  <p><i>Salih’e (Bozok): Gözlerinden öperim; bana İstanbul havadisi vermeni beklerim.</i>”<sup><a href="../Text/Bolum_19_dipnot.xhtml#_edn5" id="_ednref5" title="">[5]</a></sup></p>

  <p>Kendisi annesine çektirdiği ıstırabı anlattığı bir an gözlerinin nemlenmesini de önleyememiştir. Mustafa Kemal anlatıyor:</p>

  <p>“Büyük taarruzdan önceydi. Hazırlıklarımızı Ankara’daki yabancılar anlamasınlar diye bir çay ziyafetinin tertiplendiği bilgisi yayılmıştı. Cepheye gideceğim gün, anneme nasıl veda edeceğimi düşünüyordum. Döndüğümde annemi bulabileceğimi sanmıyordum. Çünkü doktorlar pek az ömrü kaldığını söylemişlerdi. Odasına girip izin isteyip elini öptüğümde yatağının içinden, “<i>Nereye?</i>” diye sormuştu.</p>

  <p>“<i>Çay ziyafetine,</i>” demiştim.</p>

  <p>“<i>Bu kıyafet, ziyafet kıyafeti değil,</i>” deyince susmuştum.</p>

  <p>“<i>Biliyorum. Sen cepheye gidiyorsun,</i>” demişti.</p>

  <p>Elini öpüp hemen yola çıkmıştım. Akşam beni beklemiş. Dönmediğimi görünce, merkez kumandanı Demir Ali Bey’i çağırtmış:</p>

  <p>“<i>Nerde benim oğlum?</i>”</p>

  <p>“<i>Efendim, çay ziyafetine gitmişti.</i>”</p>

  <p>“<i>Hayır, ben biliyorum, o cepheye gitti.</i>” Bir kâğıt kalem ister. “<i>Benden ona bir mektup yaz,</i>” demiş. Cephede annemin mektubunu aldım. Mektup şöyle idi:</p>

  <p>“<i>Oğlum, ziyafete gideceğini söyledin ama ben biliyorum, cephedesin. Sana dua ettiğimi unutma. Harbi kazanmadan dönme. Annen.</i>”</p>

  <p>“<i>İşte benim annem,</i>” diye mektubu arkadaşlarıma gösterdim. Bu mektup bana da arkadaşlarıma da güç kaynağı oldu, savaşı kazanmamıza, çabuklaşmamıza sebep oldu.”</p>

  <p>Mustafa Kemal bu anısını anlattığı sırada, bir Rumeli türküsü çalınıyordu. Olayın tanığı gerisini şöyle anlatır:</p>

  <p>“<i>Annem bu türküyü severdi,</i>” demişti; yaşlı gözlerini silerken gördüm ve, “<i>Ben artık ihtiyarladım,</i>” demişti; ne diyeceğimi bilemedim.<sup><a href="../Text/Bolum_19_dipnot.xhtml#_edn6" id="_ednref6" title="">[6]</a></sup></p>

  <p>Yâver Cevat Abbas, ana-oğul karşılaşmasından bir sahneyi aktarırken, bu ziyaretlerin her birinde Atatürk, anasının mübarek elini büyük bir saygıyla öperdi. Sonra anasının karşısında o büyük adam küçülür, Mustafa, hatta Mustafacık olurdu. Konuşmaları, şakaları pek içten kaynayan, taşkın sevgilerin maskeleriydi.</p>

  <p>Çankaya’da ana-oğul görüşmelerinin birinde tanık olduğum bir vaziyeti, kıymeti hudutsuz olan Bayan Zübeyde’nin faal zekâsının bir örneği olarak arz edeceğim.</p>

  <p>Atatürk, anasının elini öptü. Bayan Zübeyde, oğluna elini uzatırken coşkun sevgisinin gözlerinde toplanan bütün ifadesiyle Atatürk’ü bağrına basmak istiyordu. Onu kucakladıktan sonra, aziz Türk milletine eşsiz bir kurtarıcı kahraman veren ana olmak itibariyle gururlanmalıydı. Fakat öyle olmadı, bahtiyarlığını gülen ve şirin yüzünden okurken o büyük Türk anası kolları arasından uzaklaşan ciğerparesinin eline sarıldı.</p>

  <p>Atatürk, “<i>Ne yapıyorsun, anne?</i>..” dedi. Elini çekmek istedi.</p>

  <p>Bayan Zübeyde, sükûnetle ve ciddiyetle, “<i>Ben senin ananım, sen benim elimi öpmekle bana karşı olan vazifeni yapıyorsun, fakat sen vatanı ve milleti kurtaran bir devlet başkanısın. Ben de bu aziz milletin bir ferdiyim ve o’nun tebaasıyım. Elini öpebilirim,</i>” karşılığını verdi.</p>

  <p>Oğlunun elini öpmekten daha çok <a href="../Text/Index.xhtml#d000357" id="diz0002038">Zübeyde Hanım</a>, bu hareketiyle oğlunun bulunduğu konumun saygı duyulması gereken bir yer olduğuna işaret ediyordu.</p>

  <p>Mustafa Kemal’in yaşam tercihi nedeniyle annesinin ve yakınlarının çektiği sıkıntıyla, anasına bağlılığını gösteren ilginç bir anıyı ailenin damadı Mustafa Mecdi anlatır:<sup><a href="../Text/Bolum_19_dipnot.xhtml#_edn7" id="_ednref7" title="">[7]</a></sup></p>

  <p>“Mütarekenin ardından, Mustafa Kemal Paşa, bilindiği şekliyle, Samsun’a gittikten sonra, annesi Zübeyde Hanım’la kız kardeşi <a href="../Text/Index.xhtml#d000195" id="diz0001235">Makbule</a> Hanım ve ben, Şişli’deki şimdi müze olan evden çıkmış, Beşiktaş’ta Akaretler’de 76 numaralı eve yerleşmiştik.</p>

  <p>Burada bilhassa, Paşa’nın Millî Mücadeleye atılıp, İstanbul hükümeti tarafından azl ile idama mahkûm edilişinden sonra, çok sıkıntılı günler geçirdik. Ne kapımızı çalan, ne arayan soranımız vardı. Paşa’nın en yakınları bile korkup çekindikleri için aforoz edilmiş bir durumda ve her an bir felakete uğramak tehlikesiyle karşı karşıya bir halde endişe ve ıstırap içinde âdeta bir tutuklu hayatı sürüyorduk. Hele ben, ha yakaladılar, ha yakalayacaklar heyecan ve endişesiyle bunalmış, tetikte bulunuyor, sokağa bile çıkamıyordum. Paşa’nın, gizli bir şekilde sık sık gönderip ahvalimizden haber alan ve bize ondan haber getiren sadık adamı Harun Saffet Bey’den başka hemen hemen hiç kimseyle temas etmiyorduk.</p>

  <p>İşte bu esnada bir gün, yukarıda odamda otururken Zübeyde Hanım misafir geldi, diye beni çağırttı. Aşağıya indim bir baktım ki, İngiliz gedikli başçavuş üniformalı bir genç… Şaşırdım… İçimden, ‘Eyvah, yakalandık,’ diye ne yapacağımı bilemez hale geldim.</p>

  <p>Bu halimi fark eden genç, “Beyefendi… Ben yabancı değilim… Mühendis Yusuf’um. Paşa hazretlerinin sütkardeşinin eşiyim…” diye kendini tanıttı, ziyaret nedenini de şöyle açıkladı: “Harbiye dairesindeki telgraf merkezinde çalışıyorum, evinizi basmaya karar verdiklerini haber aldım. Sizi tevkif edecekler… Haberiniz olsun… Bunu söylemeye geldim.”</p>

  <p>Allah bilir ya inanmadım… Tutuklama ve basılma meselesine değil, onu zaten, biraz önce de anlattığım gibi, her an bekliyordum, fakat bu adamın, böyle, iyi niyetle gelmiş olmasına ihtimal vermiyordum. Türk olduğunu söyleyen bir adamın, taassup içindeki bir şehirde kafasına İngiliz şapkası giyişinden tutun, düşman hizmeti kabul etmiş oluşuna kadar her hal ve hareketi şüphelerimi artırmıştı. Gerçi, Mustafa Kemal Paşa’nın <a href="../Text/Index.xhtml#d000286" id="diz0001705">Selanik’teki</a> bir telgraf memurunun kızı olan bir sütkardeşi bulunduğunu ve Mühendis Yusuf adında biriyle evli olduğunu biliyordum ama, bu adamı ilk kez görüyordum.</p>

  <p>Kuşkularımın arttığını sezen genç, “Ben sizinle gizli konuşmak isterim. Vaziyeti iyice anlatırsam, endişeniz kaybolur…” gibi sözler söyleyip duruyor idiyse de, ben kısa kesmek düşüncesiyle, teşekkür ederek, acele işim olduğundan söz ederek, başka bir gün görüşmek üzere valide hanıma haber bırakacağımı söyleyerek odadan çıktım.</p>

  <p>Çıktım, yukarı gittim ama endişem devam ediyordu. Çünkü Mustafa Kemal Paşa ile temasta bulunduğumuzdan şüphe eden ve her hal ve hareketimizi izleyen İstanbul hükümeti gibi İngilizlerin de, er geç başımıza bir iş açacaklarından ve bu arada beni, özellikle Paşa’nın durumu hakkında söyletmek için, sıkıştıracaklarından emindim.</p>

  <p>Düşündüm; yakalanır da sıkıştırılırsam, Paşa hakkında ne söylersem, inanmayacaklar… ve durup dururken bir sürü işkencelere, hakaretlere maruz bırakacaklar… İyisi mi, kalkıp bir yolunu bularak, Anadolu’ya geçeyim, Paşa ile görüşeyim, tekrar İstanbul’a döneyim… O zaman tutsalar da önemi yok, çünkü, ‘Nereden haber aldın?’ deseler, aracı filan olmadığını, bizzat gidip kendisiyle temas ettiğimi ve gördüklerimi söylediğimi anlatır, baskıdan kurtulurum, diyordum.</p>

  <p>Hemen önce kararımı verdim. İki gün sonra hareket etmek üzere hazırlığa koyuldum. Fakat, tam hareket edeceğim sırada, evi bastılar. Baskına uğradığımızı anlar anlamaz, arka odadan kendimi bahçeye attım. O tarihte, oturduğumuz bu evin sırasında, köşede Sulh Mahkemesi vardı. Bahçesinden oraya atladım, bodruma inerek, saklandım. Saatlerce öylece, kapandım kaldım. Sonra, etrafı kollayarak, kalabalığa karışıp, sokağa çıktım. Hava kararıncaya kadar tenha yerlerde dolaştım. Gece geç vakit, bir tanıdık aracılığıyla evin durumunu anlayıp, basanların gittiklerine kanaat getirince, döndüm.</p>

  <p>Zübeyde Hanım hâlâ kendine gelememişti. Zaten rahatsızdı. “Gördünüz mü olanı? Bunlar artık peşimizi bırakmazlar, yine gelirler. Yarından tezi yok, ben Paşa ile görüşmeye gidiyorum,” dedim. Ve gerçekten ertesi günü <i>Bahricedit</i> Vapuru’na bindim.</p>

  <p>Vapur Kızkulesi önünde demirliydi. Hareket etmek için, İngiliz kontrolünü bekliyordu. Kamarama yerleştim, şöyle bir sigara yakayım, demeye kalmadı; bir de baktım, arkamdan biri omzumu dürtüyor. Kimdir, diye başımı çevirince, karşımda sırıtan birini gördüm.</p>

  <p>“Beyefendi… Uğurlar olsun… Hayırlı yolculuklar!.. Haber aldım, kayınvalide hanımdan, İnebolu’ya gidiyormuşsunuz?…” deyip duruyordu.</p>

  <p>“Kimsiniz siz?” dedim.</p>

  <p>“Tanımadınız mı beni? Devlethanede görüşmüştük ya… Hatırlamıyor musunuz? Bendeniz Yusuf!..” demez mi?</p>

  <p>Ne bileyim ben, herif, o apoletli, parlak düğmeli, şeritli meritli, şapkalı İngiliz üniformasını çıkarmış, sivil giyinmiş… Tanıyamamıştım. Fakat ne arıyordu burada? Demek peşimi bırakmıyor!.. Büsbütün kuşkulandım, ama ne yapabilirdim?..</p>

  <p>Bir yandan da, kimseye hareketimi haber vermemeleri için sıkı sıkıya tembih ettiğim halde, evden haber almış olmasına üzüldüm.</p>

  <p>Zoraki bir gülümseyişle, “Buyurun, oturun… Görüşelim…” diye yer göstererek, kamaranın kapısını da hemen kilitledim.</p>

  <p>Baş başa kapalı kalınca, “Kayınvalide sana yanlış söylemiş… Zaten biliyorsun, mustarip, yorgundur. Ben Anadolu’ya geçecek değilim. İnebolu’ya gitmiyorum. <a href="../Text/Index.xhtml#d000322" id="diz0001880">Trabzon</a> bağlantısıyla Kafkasya’ya gideceğim. <a href="../Text/Index.xhtml#d000081" id="diz0000483">Enver Paşa’nın</a> <a href="../Text/Index.xhtml#d000345" id="diz0001973">Yeşil Ordusuna</a> katılmak niyetindeyim…” dedim.</p>

  <p>İnanmadığını hissettiren bir tavırla, açık konuşmak gereğini duyduğunu belirterek dedi ki: “Efendim, ben memlekete hizmet etmekten başka bir gaye peşinde değilim. Nitekim, bu kez de, beni gizli bir görevle, Mustafa Kemal Paşa’ya gönderiyorlar. Akrabalığımız olduğunu bildiklerinden bu göreve beni uygun buldular. Barış önerisinde bulunacağım. Sizin de gittiğinizi kayınvalide hanımdan haber alınca, fırsattır düşüncesiyle koştum geldim. Birlikte gideriz. Paşa hazretleri nezdinde siz de tavassutta bulunarak, memlekete bu nazik zamanında büyük bir hizmet etmiş olursunuz…”</p>

  <p>Derhal sözünü kestim:</p>

  <p>“Arkadaş, sana açık söyleyeyim,” dedim, “ben senden şüphe ediyorum. Ne desen nafile… Hele böyle bir zamanda ben İngilizlerle Mustafa Kemal Paşa’nın arasına girip aracılık yapacak adam değilim. Sen de senin İngilizlerin de görülüyor ki, Mustafa Kemal Paşa’yı hâlâ tanıyamamışsınız. Ben böyle şeylere karışmam. Sana da tavsiye ederim. Başından büyük işlere burnunu sokma!.. Fakat mademki ısrar ediyorsun, ben de seni buraya kapayacağım. Bir yere kıpırdamak yok! Sesini çıkardığın anda seni gebertirim!..”</p>

  <p>Bu kez o şaşırdı, ummadığı bir tuzağa düşmüştü. Hem de kendi ayağıyla… Kekeleyerek, “Aman Mustafa Bey… Hâşâ minelhuzur, def’i hacet iktiza etse ne yaparım?..” diyecek oldu.</p>

  <p>“Şuracığa! Şu köşeye yaparsın!.. Başka lâf istemem, ne halt edeceksen bu kamaranın içinde edeceksin!.. Vapur kalkıncaya kadar dışarı çıkmak yok!..” cevabını verdim.</p>

  <p>“Bana hakaret ediyorsun, ben Mustafa Kemal Paşa’ya hizmet etmeye gidiyorum. Reva mı bana bu muamele?..” filân diye söylenip duruyordu ama aldırmadım.</p>

  <p>Vapur kalktı, Kavaklar’dan sonra da kamarayı açtım:</p>

  <p>“Serbestsin, yalnız şu andan itibaren birbirimizi hiç tanımıyoruz… Selam sabah bile etmeyeceğiz. Haydi, çık… Ne halin varsa gör!..” diye koyverdim.</p>

  <p>Nihayet İnebolu’ya vardık. Baktım, herif yine peşime takılmak hevesinde… Bir yandan da İnebolu’ya inmem lazım, bu da kuyruk gibi gelirse, olmayacak… İnebolu’da, kim olduğumu, bunun da ne mal olduğunu anlatıncaya kadar zaman geçecek… Bir yolunu buldum, tekrar kamaraya soktum, içeri girmesiyle, kapıyı dışarıdan kilitlemem bir oldu. Kapının aralığından kendisine seslendim:</p>

  <p>“Vapur kalkmadan çıkmaya teşebbüs etme. Küçük bir hareketini sezersem, kurşunu beynine yersin!.. Vapur kalktıktan sonra kapıyı vur, seslen, şu koyduğum yerden anahtarı alıp kapıyı açsınlar, çık!…”</p>

  <p>Böylece, vapur kalkıncaya kadar bekledim, son dakikada İnebolu’ya çıktım, o da kamarada kaldı.</p>

  <p>Artık rahattım. İnebolu’dan doğru bir haftada Ankara’ya gittim. Paşa, istasyondaki binadaydı. Yanında Çolak İbrahim’le diğer yakınları vardı. Beni görür görmez sevindi. Validesinden haber sordu. Mektubunu takdim ettim. Zübeyde Hanım’ın bu mektubunda, Çolak İbrahim’den de şikâyet vardı. Kendisine ödünç vermiş olduğu bir miktar parayı hâlâ iade etmeyişinden bahsediyordu. Paşa, bunu okurken gülerek, Çolak İbrahim’e, “Hele bak!… Valideyi üzmüşsün… Sen hep böylesindir zaten!…” diye takıldı. Sonra bana döndü:</p>

  <p>“Canım Mustafa Bey!.. Bizim valideye ne oldu böyle? Bak, yine neler yazmış!..” diye anlattı. Meğer <a href="../Text/Index.xhtml#d000357" id="diz0002039">Zübeyde Hanım</a>, mektubunda, Paşa’nın sütkardeşinin kocası Yusuf’a kolaylık gösterilmesinden filân bahsediyormuş. Hâlbuki, Paşa, biraz önce Sinop’tan aldığı bir telgraftan, bu Yusuf’un orada şüphe üzerine tevkif ile alelacele yapılan bir muhakeme neticesinde İngiliz hafiyesi olduğunu öğrenmiş…</p>

  <p>“Bu ne iştir böyle? Baksana, şimdi benden soruyorlar, bu Yusuf denen adamın üstünde validenin bana hitaben yazılmış tavsiye mektubunu bulmuşlar… İdam edelim mi?., diye cevap bekliyorlar. Validemin böyle şeylere aklı ermez. Ne diye kalkar, böyle adamlara mektup verir? Şimdi bu işin içinden nasıl çıkacağız?..” diye üzülüyordu. Bir süre sonra öylece sinirli bir vaziyette düşündü durdu.</p>

  <p>Bir türlü karar veremiyordu.</p>

  <p>Nedenini, sonra anladık. Paşa, İstanbul’dan Samsun’a giderken, yanında Halit adında son derece itimat ettiği, emir eri vardı.</p>

  <p>Yolda, Sivas’la Erzurum arasında, [hatırlanacaktır, bu olay Amasya’dan ayrılışta olmuştu, e.m.] bu askerin elindeki içinde 500 lira bulunan çanta kaybolmuştu. Aramışlar, bulamamışlar, Halit’ten şüphelenmişler ve Paşa’nın haberi olmadan zavallı askeri üç gün üç gece döve döve, fena halde hırpalamışlar… Daha sonra çantayı da, parayı da bulmuşlar ama Halit’in de canı çıkmış, perişan hale gelmiş. Paşa bu olup bitenleri duyunca, fena halde müteessir oluyor ve Halit’i, “Haydi git anamın yanında istirahat et… Kendine gel!..” diye İstanbul’a gönderiyor.</p>

  <p>Gönderiyor ama İstanbul’daki Zübeyde Hanım da o sırada, şuradan buradan kulağına gelen, “Mustafa Kemal Paşa’yı idam etmişler!.. Öldürmüşler!..” şayialarıyla deliye dönmüş, bitkin bir halde dövünüp durmaktadır. Halit’i karşısında görünce, “Eyvah… Evladımın kara haberini getirdi!” diye düşünüp bayılarak, hafif bir felç geçiriyor…</p>

  <p>Paşa, gözleri yaşararak bunu anlattı, sonra tarif edilmez bir teessür içinde, kendi kendine söyler gibi, şöyle dedi:</p>

  <p>“Şimdi bu Yusuf da idam edilirse, valide duyunca, bu sefer beyninden vurulmuşa döner, dayanamaz ölür, gider… Zavallı anacığımın benim yüzümden çektikleri yeter artık!.. Bir de ölümüne sebep olmayayım… Çok rica ederim, bu adamı bana bağışlasınlar… Günahkârsa bile, asmasınlar, sınır dışına defetsinler!..”</p>

  <p>İşte o çok sıkıntılı ve müşkül anlarda bile, Atatürk’ün annesine karşı ne kadar bağlı olduğunu gösteren en canlı olaylardan biri de budur.</p>

  <p>Bu ağır ve yıpratıcı yaşam temposundaki Mustafa Kemal, evliliği düşünse bile gerçekleştirme şansı olamazdı. Anadolu’ya geçmeden önce ana-oğul arasında geçen evlilik konulu bir konuşmayı <i><a href="../Text/Index.xhtml#d000195" id="diz0001236">Makbule</a></i> şöyle aktarır:</p>

  <p>“Subay olarak sürgün edildiği günlerdi… Sultan Hamid’in elinden kurtularak bin bir planla <a href="../Text/Index.xhtml#d000286" id="diz0001706">Selanik’e</a> kaçamak yapmıştı… Eve geldiği gün dudaklarında bir köy türküsü vardı… Havaî, uçarı bir çocuk gibiydi…</p>

  <p>O gün annem, “Mustafa!” dedi, “seni evlendirelim artık!..”</p>

  <p>Ağabeyim bu teklif karşısında sustu… Biraz düşündü:</p>

  <p>“Anneciğim,” dedi, “ben vatanımla evliyim… Başka bir izdivaç yapmaya şu anda niyetim yok…”</p>

  <p>Annem ısrar etti:</p>

  <p>“Evladım, paradan yana düşüncen varsa ben vereceğim… Her şeyini ben temin edeceğim… gözüm kapanmadan evlen!..”</p>

  <p>“Anne,” dedi, “mümkün değil bu… Bugün evlenmekten daha mühim memleket işlerinin peşindeyim… Vatan varken insan kendini düşünmez!.. Bırak şimdi şu evlenme meselesini!..”<sup><a href="../Text/Bolum_19_dipnot.xhtml#_edn8" id="_ednref8" title="">[8]</a></sup></p>

  <p>Bunu doğrulayan başka anılar da bulunmaktadır. Örneğin <i>Hüsrev Gerede</i> “Bekârlık sevgisi” başlığı altında şunları anlatmakta<sup><a href="../Text/Bolum_19_dipnot.xhtml#_edn9" id="_ednref9" title="">[9]</a></sup>:</p>
<blockquote>
  <p>Atatürk devrimci arkadaşlarının bekâr kalmalarını isterdi. Evlenenlerin yurt ve ulus işlerine yeterince zaman aylamayacaklarından, kendilerini veremeyeceklerinden korkardı.</p>

  <p>Bence gerçek düşüncesi bu değildir. Bu düşünce aslında mutlu ve tatlı aile yaşamının mücadele azim ve gücünü azaltmaması konusunda bir anımsatmadır.</p>
</blockquote>

  <p>Mustafa Kemalin tedavi için gittiği Karlsbad’da tuttuğu günlüğünde evlilik konusunu, masadaki dostlarıyla tartıştığını, okuduğu edebiyatçıların kitaplarından örnekler vererek, düşüncelerini onlarla paylaştığını okuyabiliriz.<sup><a href="../Text/Bolum_19_dipnot.xhtml#_edn10" id="_ednref10" title="">[10]</a></sup> Örneğin 7 Temmuz 1918 Pazar günü şunu yazmış:</p>

  <p class="p7">&nbsp;</p>

  <p><i>Seyfi Bey’in eşi Mebruke Hanım diyor ki:</i></p>

  <p>“<i>Bütün genç kızlarımız biraz çok eğitim ve öğrenim gördükten sonra annelerini beğenmiyorlar. Onları adi görüyorlar. Ben buna çok kızarım. Bence anneler, kızlarını kendi düzeylerinden yükseğe çıkacak ölçüde öğrenim yaptırmamalıdırlar. Varsınlar cahil kalsınlar…</i>”</p>

  <p><i>Dedim ki:</i></p>

  <p>“<i>Hanımefendi! Bu çok doğaldır. Yüksek düzeyde olan, kendi düzeyinden bilgice düşük olanı beğenmez. Ama bu durum aslında takdire, desteklenmeye değer görülmek gerekmez mi? Her yeni yetişen kendinden, eskisini beğenmeyecek kadar yükselirse, o zaman, ancak o zaman gelecek kuşaklar birbirlerinden adım adım yüksek düzeyde bir yüce soy oluşturulabilir ki, insanlığın ilerlemesinin amacı da budur. Onun için genç kızlarımızı ve genç erkeklerimizi düşüncede, bilimde geçmişe bağlı bırakmak, belirli bir geri sınırının ilerisine geçmesine engel olmak düşüncesini yeğlemeyelim; dikkatinizi, kızgınlığınızı doğuran bunlar, yalnız bizde değil, her ulusta böyledir. Marcel Prevaurt’un bir kitabından hatırımda kaldı. Yazarın amca rolü oynadığı bir genç kadına yazdığı ilk mektupta diyor ki: Evlenmeden önce, daha bir genç kız iken, gördüğün eğitim ve öğretim, elde ettiğin düşünsel düzeye göre artık ana babanın sana öğüt vermesinde ve izleyeceğin yolu göstermesinde düşünsel düzey bakımından aşağıda olduklarını dikkate alarak, benden bu amacı sağlayacak mektuplar istemiştin.</i>”</p>

  <p><i>Bu noktayı belirttikten sonra, yazar mektubunu sürdürerek diyor ki, evlendikten sonra artık yaşam arkadaşının, sana her bakış açısından bir meşale olabileceği düşüncesiyle amcanın mektuplarından çekindin. Ama bu yeni yaşamın ilk evresini yaşadıktan sonra, amcana başvurmuş oluyorsun. Marcel Prevaurt’un bu biçimdeki görüşlerinden eşinin de, bu kadını inandıramadığı anlaşılıyor.</i></p>

  <p><i>Ortamı şakaya çevirmiş olmak için sözü değiştirdim, dedim ki:</i></p>

  <p>“<i>Benim en çok üzüldüğüm yurdumuzda öğrenim gören, yetişen hanım kızlarımız, bizi beğenmiyorlar. Dahası işittiğime göre son zamanlarda, görünüşte din değiştiren Alman subaylarına varanlar da varmış. Elbette bunu da doğal görmek gerek. <b>Ben de genç iken ille, Avrupalı bir kızla evleneceğim diyordum. Bizim kızlarımız hatırıma bile gelmiyordu. Onları, öğretim ve eğitimleri, toplumsal alışkanlıkları bakımından arkadaşlık edilmez sayardım. Ama evlilikte iyi anlaşmanın kurulabilmesi, sürdürülebilmesi için, var olması gereken koşullar incelendikten, düşünüldükten sonra, dini, ulusu, iyi çevresinin eğitimi, ahlâkı, adetleri, çeşitli iki insanın, birleşmelerindeki gariplik kadar dikkat çekici bir şey olmadığı kolaylıkla anlaşılıyor</b>.</i>”</p>

  <p><i>Konuşma sırasında, arkadaşım Doktor <a href="../Text/Index.xhtml#d000253" id="diz0001512">Rasim Ferit</a> Bey söz konusu oldu. Doktorun eşi bir Fransız’dır. Savaş dolayısıyla, doğum yapmak üzere gittiği Paris’te bulunuyor. Gerçekte Madam Rasim Bey çok iyi huylu, çok değerli bir kadındır. Olağanüstü de güzeldir. Kocasını da çok sever. Rasim Ferit de onun için ağlar… Mebruke Hanım da doktoru tanıyor, eşi için ağladığını biliyormuş. Birçok övgüde bulunduk. Evlilik yaşamından, özellikle Mebruke Hanım’ın amcası ve benim de Sofya arkadaşım olan Cevdet Bey’den, onun sosyete dünyasındaki becerikliliklerinden söz ettiğimiz sırada Madam Cemal Paşa da bizim yanımıza gelmişlerdi. Söze katılarak dediler ki:</i></p>

  <p>“<i>Cevdet Bey, Sofya’yı alt üst etmiş ama zavallı eşi ne kadar üzüntü çekiyordu.</i>”</p>

  <p>“<i>Ama,</i>” <i>dedim,</i> “<i>Cevdet Bey’in eşine çok büyük sevgisi var.</i>”</p>

  <p><i>Madam Cemal Paşa,</i> “<i>Sevgisi yok,</i>” <i>dedi,</i> “<i>saygı gösteriyor.</i>”</p>

  <p>“<i>Hayır,</i>” <i>dedim,</i> “<i>saygı da gösteriyor, sevgisi de var.</i>”</p>

  <p>“<i>Hayır, hayır,</i>” <i>dedi.</i></p>

  <p><i>O zaman yine M. Prevaurt’un yazılarından bir cümle hatırıma geldi, söyledim.</i></p>

  <p>“<i>Le mariage est une chose, l’amour est une autre chose, (Evlenme bir şeydir, aşk başka bir şeydir).</i>”</p>

  <p><i>Bununla demek istiyordum ki, aşk yoktur demek istiyorsunuz. Oysa evlenmede bunun varlığı kesin değildir.</i></p>

  <p><i>Bunun üzerine, Madam Cemal Paşa dedi ki:</i></p>

  <p>“<i>Paşa, ben seni evlendirmeyeceğim.</i>”</p>

  <p>“<i>Ben de aslında bu konudaki kararsızlıklarımı çözmeden evlenmek niyetinde değilim. Aslında daha şimdi hanımefendi -Mebruke Hanım- 31 yaşında bir kocamıştan söz ediyordu. Ben de, 36, 37 olduğumdan evlenecek zamanım geçmiş demektir.</i>”</p>

  <p><a href="../Text/Index.xhtml#d000195" id="diz0001237">Makbule</a> kendisiyle yapılan söyleşide ağabeyinin evli görev arkadaşlarının, yanında çalışan kişilerin sürekli evlerinden söz edişlerine kızdığını anlatmaktadır:</p>

  <p>“<i>İşte ağabeyim bu idi… hatta harp yıllarında karısını, ailesini özleyen arkadaşlarına kızardı.</i></p>

  <p><i>Cephede kendisiyle çalışan arkadaşları arasında karısına ve çocuklarına düşkünlük gösterenler olursa onlardan nefret edermiş.</i></p>

  <p><i>İsmini söylemeyeceğim… Onunla beraber olan meşhur bir zat vardı. Sık sık evinden haber alamadığını, ailesini özlediğini söyleyen bu şahsa ilk zamanlarda nasihat etmiş:</i></p>

  <p><i>‘Bugün harptesin. Cephede düşüneceğin tek şey düşmanı def etmektir. Karın ve çocuklarının ateş hattında işi yok!’</i></p>

  <p><i>Buna rağmen ailesine düşkünlüğünden vazgeçmeyen o zat için nihayet ağabeyim <a href="../Text/Index.xhtml#d000081" id="diz0000484">Enver Paşa’ya</a> telgraf çekmek zorunda kalmış:</i></p>

  <p><i>‘Alın şu adamı, bir yere ataşemiliter yapın!’ demiş…</i>”<sup><a href="../Text/Bolum_19_dipnot.xhtml#_edn11" id="_ednref11" title="">[11]</a></sup></p>

  <p><a href="../Text/Index.xhtml#d000159" id="diz0000942">İzmir</a> zaferinin kazanılmasından sonra (17 Ekim 1922) Bursa’ya gelen Mustafa Kemal’e özel bir toplantıda niçin evlenmediğini soruyorlar. O da şu yanıtı veriyor:</p>

  <p>“<i>Evli olmak millet ve memleket lehinde icabında büyük fedakârlıklar göze almayı kayıtlar, zincirler, insanın yerine göre enerjisini kırar. Ben mücadele adamıyım, hiçbir kayıt altına girmemek isterim.</i>”</p>

  <p>Kendisi ile beraber işe başlayan arkadaşları Kâzım (Karabekir), Ali Fuat (Cebesoy), <a href="../Text/Index.xhtml#d000258" id="diz0001533">Refet (Bele)</a>, <a href="../Text/Index.xhtml#d000254" id="diz0001519">Rauf (Orbay)</a> ve öteki birçok maiyeti hep bekârdı. Viran olası hanede çoluk çocuk yoktu…<sup><a href="../Text/Bolum_19_dipnot.xhtml#_edn12" id="_ednref12" title="">[12]</a></sup></p>

  <p>Evlilik yapmış iki arkadaşına <a href="../Text/Index.xhtml#d000274" id="diz0001588">Salih Bozok</a> ve <a href="../Text/Index.xhtml#d000099" id="diz0000606">Fuat Bulca’ya</a>, yazdığı mektupta (7 Kasım 1914) kendileriyle ilgili duygu ve düşüncelerini şöyle dile getirir<sup><a href="../Text/Bolum_19_dipnot.xhtml#_edn13" id="_ednref13" title="">[13]</a></sup>:</p>

  <p class="p7">&nbsp;</p>

  <p>“<i>Güzel Salih’im,</i></p>

  <p><i>Güzelliklerle yüklü mektuplarınızı açık olarak alıyorum. Her seferinde sizi bütün içtenliğim ve sıcak sevgimle gözümün önüne getirir, vicdan hazzı duyarım (çok mutlu olurum). Artık Fuad’ın evlenmiş olması, senin zaten evli bulunman yüzünden azcık ciddileşeceğiz öyle değil mi? Bir süre de kalemini ciddi konularda yürütmeye çalış bakalım nasıl olacak!</i>”</p>

  <p>Aynı tarihte Salih’e gönderdiği mektubun arkasına Fuat Bulca’ya yazdığı kutlama mektubunda (31 Ekim 1914) şunları yazıyor:</p>

  <p>“<i>Kardeşim Fuat,</i></p>

  <p><i>Mektubunu aldım. Cenab-ı Hak’tan evliliğinin mutlu ve uğurlu olmasını en içten duygularımla dilerim.</i></p>

  <p><i>Hayat kısadır. Bunu kutlamak ve taçlandırmak için insanların umumiyet itibariyle makul gördükleri vasıta, evliliktir. Bu genel kurala bağlı olmayanlar pek az sayıdaki istisnalardır. Bu istisnaları oluşturanlar da asıl kuralın fenalığından değil ve fakat bilakis bu güzel kurala inanmaktan kendilerini alıkoyan nedenlerin tutsağı olduklarından, belki evlenmiş olmaktan korktuklarından çok, karayazılı olanlardır.</i></p>

  <p><i>Yadsınamaz bir gerçektir ki, insanlar, yaşam kadınsız olamaz. Evliler, yaşamın çok gerekli bir davranışına uymuş, tüm düşünce ve umutlarını bir amaç, bir düzen ve bir hedefe yönlendirebilecek akılcılığı göstermiş olur. Ancak talih eşlerin ruh ve kalplerini kaynaştırsın.</i></p>

  <p><i>Verdiğin ayrıntılı bilgilerden, gönderdiğin mektubun içeriğinden o gerekli olan uyumluluğun şimdiden elde edilmiş olduğuna inanılabilir.</i></p>

  <p><i>Cenab-ı hak mutlu etsin kardeşim.</i>”</p>

  <p>Mustafa Kemal’in bekâr kalmak isteği doğrultusundaki düşüncesini Hüsrev Gerede’nin anılarında okumak da olasıdır ama bunun gerçek düşüncesi olmadığının da altı özellikle çizilmektedir:</p>

  <p>“Kanımca Atatürk’ün bekârlığa olan ilgisi onun bu kurumu sevmesinden kaynaklanmıyor. Eğer o savaş alanlarında ve siyasal yaşamında gösterdiği başarı ile yakaladığı şansı evlilikte yakalamış olsaydı durum çok farklı olurdu. En azından bu çelik yapılı kahramanın ev yaşamı düzene girer, gece gündüz çalışır durumda olan zekâsı gereksinim duyduğu sükûnete kavuşur, bunu yatıştırmak için alkol, nikotin, kafein almaz, sevgi, sevecenlik ve huzur soluyarak erken çökmez, daha çok yaşardı.”<sup><a href="../Text/Bolum_19_dipnot.xhtml#_edn14" id="_ednref14" title="">[14]</a></sup></p>

  <h4 id="sigil_toc_id_99"><a href="../Text/TOC.xhtml#toc162">Fikriye adında bir kadın</a></h4>

  <p class="p2">Başta <i>Gülcemal</i> yolcu vapuru olmak üzere pek çok vapur ve İnebolu limanı, yalnızca silah ile cephanenin taşınıp indirildiği bir yer değildir, bunun dışında da pek çok yolcuya kucak açmıştır, çok önemli işlev görmüştür. Bu yolcular arasında zaman zaman kadın konuklar da ağırlanmıştır.</p>

  <p>Bunlardan birisi olan, Kurtuluş Savaşı’nın kahraman ve fedakâr kadınlarından <b><a href="../Text/Index.xhtml#d000094" id="diz0000580">Fikriye</a></b> Hanım’ın Ankara’ya gelişini Kılıç Ali anılarında 1920 yılı Haziran ayı ortaları olarak belirtiyor fakat kimi kaynaklar İstanbul’dan ayrılışını 10 Kasım 1920 olarak vermektedir. 11 Kasım’da Karadeniz Ereğli’sinden telgrafla durum Ankara’ya bildirildiğine ve o gece yarısı hareket edildiğine göre İnebolu’ya varışı 13 Kasım olabilir.</p>

  <p>Büyük bir aşkın hazin öyküsüne konu olan kişi, <i>Kırım</i> Vapuru ile İstanbul’dan İnebolu’ya gitmiş olan Fikriye Hanım’dı. Kılıç Ali bu konudaki anılarına şöyle başlar: “…<i>Uzun süre Atatürk’ün yanında kalmış, Ona derin ve ümitsiz bir aşkla bağlanmıştı. Onun bu büyük aşkının hazin öyküsü aklıma geldikçe daima yüreğim burkulur.</i>”</p>

  <p>Kılıç Ali’nin anıları<sup><a href="../Text/Bolum_19_dipnot.xhtml#_edn15" id="_ednref15" title="">[15]</a></sup> savaşın içinde, cephede komuta mevkiinde bulunan insanların yanında, hayatlarında bir kadın olmayınca işlerinin, yaşamlarının ne derece güçlüklerle dolu olduğunu ortaya koyması açısından da ilginçtir. Kılıç Ali bundan sonrasını da şöyle anlatıyor:</p>

  <p>“…Gazi, Millî Mücadele’nin başlangıcında, istasyondaki binada kalıyordu. Ankaralıların <a href="../Text/Index.xhtml#d000067" id="diz0000355">Çankaya’daki</a> köşkü kendisine hediye etmeleri üzerine oraya geçti. Her iki yerde de erkek hizmetçiler elinde bakımsız ve kimsesiz gibiydi.”</p>

  <p>Yine anılara göre Mustafa Kemal Çankaya’yı hiç sevmedi, daha doğrusu orada mutlu değildi. Çankaya’dan anlaşılması gereken hem coğrafi olarak bir yerdir hem de cumhurbaşkanlığı makamıdır. Yakın arkadaşlarına sık sık şöyle şikâyette bulunurdu:</p>

  <p>“<i>Beni reisicumhursun diyerek Çankaya’nın kayalıklarına ve Dolmabahçe’nin rutubetli, karanlık odalarına hapsediyorsunuz. Sonra da siz istediğiniz gibi geziyor, eğleniyorsunuz. Buna hakkınız yoktur.</i>”</p>

  <p>Bu üzüntüsünü bazen öyle hüzünlü, öyle içten anlatırdı ki, duygulanmamak elde değildi. Bir gece Kılıç Ali ve arkadaşı Dolmabahçe’den izinsiz ayrılarak bir arkadaşının evine gitmişti. Yakın dostları olan ev sahibini Atatürk hiç tanımıyordu. Yiyip içiyor, hoşça vakit geçiriyorlardı. Saat oldukça ilerlemişti. Birdenbire Kılıç Ali’nin gözüne Atatürk’ün çok sevdiği Foks ilişti. Rüya görüyorum zannetti. Bu köpeği bir Samsun seyahati sırasında, <a href="../Text/Index.xhtml#d000274" id="diz0001589">Salih Bozok’la</a> deniz fenerinin yanında sabah gezintisi yaparken görmüşlerdi. Atatürk’ün daha önce sevdiği bir köpeği vardı, o köpek ölmüştü. Sahibinden ricayla aldılar ve köpeği Atatürk’e hediye ettiler. Bu köpek Atatürk’ün odasında yatar, her gittiği yere yanında gider, gireceği salona herkesten ve Atatürk’ten daha önce koşar, adeta Atatürk’ün geldiğini haber veriyormuş gibi hareket ederdi. Kılıç Ali de Foks’u görür görmez arkasından ne çıkacağını beklerken Atatürk’ün levend gibi endamı ve güler yüzüyle içeriye girdiğini görünce şaşırdı. Kapıdan girer girmez hepsine ilk söylediği şu oldu:</p>

  <p>“<i>Bravo size! Beni Dolmabahçe’ye tıktınız, siz burada eğlencede… Nasıl bastırdım.</i>”</p>

  <p>Bu şakadan sonra sofraya oturdu. Eğlencelerine katılarak neşelerine neşe kattı. Atatürk bunları bir gösteri ya da gösteriş olarak değil, içinden geldiği için samimiyetle yapardı. Bu araya yapılan kısa kaynağın ardından Fikriye’nin Ankara’ya gelişine ve Mustafa Kemal’in hayatına girişine devam edelim.</p>

  <p><a href="../Text/Index.xhtml#d000195" id="diz0001238">Makbule’nin</a> kocası (Mustafa Mecdi Boysan) Fikriye’yi çok güzel bir kadın olarak anımsamaktadır. <a href="../Text/Index.xhtml#d000117" id="diz0000660">Halide Edip</a> Adıvar da, <i>Türk’ün Ateşle İmtihanında</i> Fikriye’nin güzel bir kadın olduğunu, özellikle gözlerinin ve ağzının garip cazibesini unutamadığını söyler. 1897 yılında <a href="../Text/Index.xhtml#d000286" id="diz0001707">Selanik’te</a> doğan Fikriye, Mustafa Kemal’in üvey babası Ragıp’ın kardeşi Albay Hüsamettin Bey’in kızıydı. Aile, daha önceden Selanik’ten İstanbul’a gelip yerleşmişti. <a href="../Text/Index.xhtml#d000357" id="diz0002040">Zübeyde Hanım</a>, Selanik’ten zorunlu göç sonucu İstanbul’a gelince bir süre bu ailenin evinde konuk olmak zorunda kalmıştır.</p>

  <p>Mustafa Kemal ve arkadaşları, yaklaşık bir aylık bir yolculuktan sonra 20 Kasım 1912 tarihinde İstanbul’a vardılar. Zübeyde Hanım, Makbule ve <a href="../Text/Index.xhtml#d000252" id="diz0001503">Ragıp Bey’in</a> ne durumda olduğunu merak<img alt="" class=" sag" src="../Images/58.jpg"/> eden Mustafa Kemal üvey amcasının Akbıyık’taki evine gitti. Fikriye 15 yaşında olmuştu ve Mustafa Kemal onu görmeyeli yedi yıl oluyordu. O yörede kızlar için okul olmadığından Fikriye okula gidememiş ama annesi Vasfiye ona özel eğitim verdirmişti. Annesinin ve üvey babasının şimdilik Selanik’ten ayrılmak istemediğini öğrendi. Genç kız Fikriye’nin çocuksu, sıcak ve içten davranışları belleğine yer ederek evlerinden ayrıldı.<sup><a href="../Text/Bolum_19_dipnot.xhtml#_edn16" id="_ednref16" title="">[16]</a></sup></p>

  <p>İkinci Balkan Savaşı bittiğinde (10 Ağustos 1913) Mustafa Kemal, Fikriye’nin evine ziyarete geldi. Aradan geçen zaman içinde aile çok acı çekmişti. Evin büyük kızı <a href="../Text/Index.xhtml#d000079" id="diz0000445">Emine</a> Melahat mutlu bir evlilik yapmış, Mısırlı bir doktorla oraya yerleşmişti. Fakat kolera salgını karı kocayı kısa aralıklarla öldürdü. Vasfiye ve Fikriye ablasının mezarını ziyaret için bir Fransız vapuruyla maceralı bir yolculuk sonunda Mısır’a gittiler. İngilizler tüm evleri boşaltıp eşyaları ateşe vermişti. Melahat’tan geriye hiçbir şey kalmamıştı. Elleri böğürlerinde geri dönmüş olduklarını bir çırpıda anlattılar. Bir süre sonra Sofya’ya ataşemiliter olarak tayin edilen Mustafa Kemal, sıkça geldiği Akbıyık’taki konağa veda için geldi. Fikriye kendisine ağabey diyordu ama aralarındaki duygusal yakınlık da önlenemiyordu.</p>

  <p>Zübeyde Hanım artık <a href="../Text/Index.xhtml#d000286" id="diz0001708">Selanik’te</a> kalamamış, İstanbul’a göçmüştü. Bir evlilik yapıp ayrılmış olan Makbule de Akbıyık’taki konakta kalıyordu. Üvey babası gelmemişti. On ay önce İstanbul’dan ayrılmış olan Mustafa Kemal dört yıldır da annesini görmemişti. Hiç kuşkusuz özlem dayanılacak gibi değildi. Bu kadar yıl sonra karşılaşma çok dramatik oldu. Oğlunun şehit olduğuna iyice inanan annesinin gözyaşlarını dindirmek kolay olmadı.</p>

  <p>Fikriye ile Makbule geçinemiyorlar ama iki aile birbirini idare etmeye çaba harcıyordu. Zübeyde Hanım da artık 18 yaşında olan Fikriye’nin ilgisini görüyor, kuşkulanıyordu. Oğlundan, hemen başka bir ev bulmasını istedi. Buradaki konukluk uzun süre devam edemezdi. ‘Akaretler 76’ numaradaki ev bulundu. Burası, 1890 yangınında evlerini yitirenler için yapılmıştı. Fikriye aileyi bırakmak istemedi, nasılsa İstanbul’daydılar ve sık sık görüşebilirlerdi. Ertesi gün Akaretler’e taşındılar. Atatürk’ün bu binayı hangi tarihte kiraladığı konusunda kesin bir bilgi yok. Hatıratlardan ve özellikle evlatlığı Abdürrahim’in anılarından bu evin 1914 yılında kiralandığı sonucu çıkarılmaktadır.<sup><a href="../Text/Bolum_19_dipnot.xhtml#_edn17" id="_ednref17" title="">[17]</a></sup></p>

  <p>Mustafa Kemal’in <a href="../Text/Index.xhtml#d000076" id="diz0000433">Edirne’ye</a> tüm heybetiyle beyaz bir at üzerinde girişi 15 Ocak 1916’dır. Edirne’de altı ay kadar görev yaptı, Diyarbakır’a tayini çıktı. İstanbul’a annesini ziyarete gelip yola devam etmek için eve uğradığında yeni bir aile bireyi ile tanıştı.</p>

  <p>Fikriye, Zübeyde Hanım’ı sık sık ziyarete gelir, Akaretler’deki evde günlerce konuk kalırdı. Anne ve babalarını arka arkaya kaybeden kardeşler yalnız kalmış ve daha sonra ağabeyleriyle darılmalarından ötürü Fikriye ve Jülide büsbütün kimsesiz kalmışlardı. En küçükleri Jülide hastaydı. Büyük Ada’da geçirdikleri bir yangından sonra iki kardeş Heybeli’ye taşınmışlar ve orada Jülide’nin veremden ölümü üzerine Fikriye’nin çok samimi arkadaşı olan Cevat Abbas Bey’in eski eşi Memduha Hanım’ın Sultanahmet’teki evine gitmişti.</p>

  <p>Mustafa Kemal veliahtla birlikte yapmış olduğu Almanya ziyareti sonrası böbrek sancıları içinde döndü. Sirkeci’de trenden inince <a href="../Text/Index.xhtml#d000248" id="diz0001491">Pera Palas</a> Oteli’ne yerleşti. Annesi bu duruma içlenince ertesi sabah Akaretler’deki eve gitti. Fikriye eve iki gün sonra geldi. Mustafa Kemal evde kalmıyor, otelde yaşıyordu, böbrek sancılarından da kıvranıyordu. Mustafa Kemal “ağabeyi” ile Fikriye’nin görüşmeleri sıklaşmıştı. 1918 Mayısında <a href="../Text/Index.xhtml#d000335" id="diz0001946">Viyana’ya</a> tedaviye gitti. Bu sırada padişah değişmiş, <a href="../Text/Index.xhtml#d000327" id="diz0001919">Vahideddin</a> tahta geçmişti. Karlsbad’dan döndü, padişahı ziyarete gitti, Suriye cephesine tayin edilmişti. Akaretlerde geldi, bu kez karşılayanlar arasında Fikriye de vardı. Artık “ağabey” demiyor, “Paşam” diye hitap ediyordu.</p>

  <p>Fikriye bir ara nikahlanarak gittiği bir Mısırlıyla harem hayatına dayanamayarak İstanbul’a dönüşünden sonra Paşaya, bütün bütün üstüne titreyerek bağlanmış, her işini bizzat görmeye, ona bir evlat gibi bakmaya başlamıştı.</p>

  <p><a href="../Text/Index.xhtml#d000195" id="diz0001239">Makbule’nin</a> kocasının anlatımıyla Mustafa Kemal Anadolu’ya geçinceye kadar, bu böyle devam etti.</p>

  <p>Gazi’nin, Bekir Çavuş adında sadık bir adamı vardı. Sivas Kongresi’nden beri yanındaydı. Her işini bu Bekir Çavuş yapardı. Gaziye candan bağlıydı. O’nu rahat ettirmek için canını feda edercesine çalışırdı. Gazi’nin varı yoğu, nesi varsa açıkta, Bekir Çavuş’un elindeydi. Gerçi Gazi’nin işlere nezaret edecek yaverleri, daire müdürleri ve yakın arkadaşları yok değildi. Ancak ne de olsa evde bir kadın eli ve kadın idaresi lazımdı.</p>

  <p>O sırada, Gazi’nin <a href="../Text/Index.xhtml#d000286" id="diz0001709">Selanik’ten</a> tanıdığı ve saygı duyduğu Evrenos ailesine mensup Muhsin Bey’in damadı Mithat Ankara’ya gelmişti. Mithat, eski süvari yarbaylarındandı. Mithat, Gazi’nin bu bakımsız durumunu görmüş, köşkün iç hizmetlerinin bir kadın tarafından görülmesinin daha uygun olacağını düşünmüştü. Aklına İstanbul’dan iyi tanıdığı Fikriye gelmişti. Düşüncesini Gaziye söyledi, O da uygun buldu. Mithat İstanbul’a giderek Fikriye’yi aldı ve Ankara’ya getirdi.</p>

  <p>Fakat uzun zamandan beri, Fikriye’nin, Mustafa Kemal Paşa’ya karşı gösterdiği fazla ilgi ve bağlılıktan anlamlar çıkardıkları halde, Paşa’nın bunu doğal ve hoş görüşünden dolayı herhangi bir şekilde Fikriye’yi uzaklaştırmaya teşebbüs edemeyerek üzülen <a href="../Text/Index.xhtml#d000357" id="diz0002041">Zübeyde Hanım’la</a> kızı Makbule, bu kez, bu Ankara’ya gidiş olupbittisi karşısında çok müteessir oldular.</p>

  <p>Çünkü İstanbul’da iken, aynı evde, daima dikkatli bulunup durumu idare ederek, korktukları evlenme ihtimalini önledikleri hâlde, şimdi uzakta kalarak Fikriye’nin dilediği gibi harekette serbest kalışına seyirci olmaktan başka bir şey yapamayış her ikisini de çok sarsmıştı.</p>

  <p>Bundan sonrasını olayların önemli bir tanığı Makbule’nin kocasının gözlemlerinden izlemeyi sürdürelim:</p>

  <p>Zübeyde Hanım, “Mustafacığımdan eminim. Katiyen böyle bir şey düşünmez, yapmaz ama insan bu… Fikriye’nin fendinden korkuyorum. Hele Ankara gibi ücra bir yerde,” diye üzülüp duruyordu.</p>

  <p>Fikriye’nin ise, gerçekten Zübeyde Hanım’ın endişe ettiği kadar niyetinin kötü olduğunu ben, pek kısa zaman sonra, Ankara’ya giderken uğradığım Kastamonu’da evine misafir olduğum posta ve telgraf başmüdüründen öğrendim. Bu zat, bana bir müddet önce Fikriye Hanım’ın da evinde misafir kaldığını söylerken onun, “Mustafa Kemal Paşa ile evlenmeye gidiyorum. Gerçi annesiyle kız kardeşi muhalefet ediyorsa da, artık şerlerinden kurtuldum. Ne olursa olsun evleneceğim,” dediğini anlattı.</p>

  <p>Ben de kendisine, “Fikriye hakikaten böyle söylemişse, kendi kendine gelin güvey olmak hevesine kapılmış demektir. Herhalde aklından zoru olmalıdır. Mustafa Kemal Paşa’nın hele bu zamanda evlenmek aklından bile geçmez. Böyle şey yok. Sizden de çok rica ederim, bana bu sözleri söylememiş olun, kimseye de bundan bahsetmeyin!..” dedim ve Ankara’ya gittim.</p>

  <p>Orada, Fikriye’yi yine, Paşa’nın en yakın, en sadık, müşfik ve hassas bir akrabası durumunda, üstüne titrer bir vaziyette buldum.</p>

  <p>“Paşam!” diye gözlerinin içine bakarak, her emrini yerine getiriyordu.</p>

  <p>O da, “Fikriye!..” diye bütün bir samimiyetle onu en mahremi, yakını biliyordu.</p>

  <p>Öykünün yakın tanıklarından birisi Mustafa Kemal’in hizmetinde uzun yıllar bulunmuş olan çavuş Ali Metin’dir. Fikriye’nin Ankara’ya gelişini ve karşılanışını onun anılarından canlı olarak izlemekteyiz.<sup><a href="../Text/Bolum_19_dipnot.xhtml#_edn18" id="_ednref18" title="">[18]</a></sup></p>

  <p>Çok yalnız kalan Fikriye de Mustafa Kemal’e mektup yazarak durumu bildirmiş ve uygun görmesi üzerine Ankara’ya hareket etme kararını vermişti. Böylece Fikriye Hanım İnebolu üzerinden Kastamonu’ya gelmiş ve beklenen konuğun geldiği hakkında vali tel çekmiş.</p>

  <p>Atatürk, hizmetlisini yanına çağırarak, “Ali çok yakında bir misafirimiz gelecek, yer hazırla,” buyurdular.</p>

  <p>Ben de nasıl bir yer hazırlanacağını iyice anlamak için, “Paşam kız kardeşiniz de gelecek mi?” dedim.</p>

  <p>Atatürk, “Hayır, Fikriye Hanım isminde bir hanım gelecek,” diyerek, özel kalem müdürü Hayati Bey’i çağırmamı emretti.</p>

  <p>Hayati Bey’i çağırdım. Ona, Kastamonu valisine; gelen misafirin Ankara’ya çıkarılması için tel çekmesini söylediler. Nitekim Kastamonu valisi, misafirin yola emniyetle çıkarıldığını telle bildirdi. Fikriye Hanım’ı bekliyorduk.</p>

  <p>Atatürk o zaman istasyonda bulunan binada oturuyorlardı. Buraya direksiyon binası deniyordu. Otuz beş kişi olan karargâhın tabldotundan yemek yiyorlar ve bir kadın ihtimamı görmüyorlardı. Bulunduğumuz binaya çamaşır yıkamak için yalnız bir Musevi kadın geliyordu. Atatürk’ün bütün hizmetlerini elimizden geldiği kadar biz görüyorduk. Tabiî ki kendilerine bir kadın gibi bakamıyorduk. Bu yönden karargâha bir kadının gelmesine hepimiz sevinmiştik. Atatürk, biraz bakılacak ve rahat edecekti artık.</p>

  <p>Fikriye Hanım’ın yolculuğu Ankara ile istasyonlar arasında haberleşme trafiğine yol açmıştır:</p>
<blockquote>
  <p>Telgraf Şifre No: 767 Karadeniz Ereğlisi</p>

  <p>Büyük Millet Meclisi Reisi</p>

  <p>Mustafa Kemal Paşa Hazretlerine</p>

  <p>Fikriye Hanımefendi, bugün İstanbul’dan gelmiştir. Biraderi Enver Bey Bursa tarikiyle Ankara’ya gittiğinden ve hemşiresi Jülide Hanım dahi vefat ettiğinden yalnız kalmış ve bu hal ile artık İstanbul’da devamı ikameti gayrimümkün olduğundan oraya ne suretle ve ne tarikle hareketi tasvip buyurulursa emr-ü irade devletlerine muntazır olduğu arz olunur.</p>

  <p class="p4">11 Kasım 1920</p>

  <p class="p4">Karadeniz Ereğlisi Kaymakamı Naci</p>
</blockquote>

  <p>Bu şifreli telgrafa Ankara’dan yanıtı Mustafa Kemal’in yaveri Salih (Bozok) veriyordu:</p>


<blockquote>
  <p>Karadeniz Ereğlisi Kaymakamı</p>

  <p>Vasıtasıyla</p>

  <p>Fikriye Hanım’a</p>

  <p>Varışınızı şimdi haber alarak yanınıza güvenilir polis memurlarından birinin tefriki ile Ankara’ya hareket etmeniz Kaymakamlığa yazılmıştır.</p>

  <p>Hareketinizin bildirilmesi Paşa Hazretlerinin arzuları gereğidir. Sizin de buna göre hareket etmeniz muvafıktır.</p>

  <p class="p4">Büyük Millet Meclisi</p>

  <p class="p4">Yaver Salih</p>

 </blockquote>

  <p>Buna karşılık veren Kaymakam doğrudan Mustafa Kemal Paşa’ya hitap etmektedir.</p>

<blockquote>

  <p>Mustafa Kemal Paşa Hazretlerine</p>

  <p>Telgrafname</p>

  <p>Mithat Bey, Fikriye hanımefendi ile bu gece alaturka saatle beş buçukta Kırım vapuru ile İnebolu’ya hareket eylediği ve esbab-ı seyahatleri temin ve keyfiyeti İnebolu Kaymakamlığına da telgrafla bildirildiği arz olunur efendim.</p>

  <p class="p4">Kaymakam Naci</p>

</blockquote>

  <p>Başyaver <a href="../Text/Index.xhtml#d000274" id="diz0001590">Salih Bozok’un</a> anlatımına göre, “Fikriye’nin gelişini Mustafa Kemal Paşa’dan başka herkes yadırgadı. Bunca erkeğin arasında tek bir İstanbul’lu kadının barınabileceğine, hiçbir Allahın kulu inanmıyordu. Hele Bekir Çavuş ateş püskürmekteydi!…0 zamana kadar Mustafa Kemal Paşası’nın bütün işlerini o yürütürken, bir kadının gelip işlerini eline alması ve oğlu gibi bağlandığı Mustafa Kemal Paşa’dan kendisini uzaklaştırması benimsenecek iş değildi!.. Kıyametler koptu. Ben, kendi kendime bu Fikriye Hanım’ın bir süre sonra İstanbul’un kısa yolunu sormaya başlayacağına inanıyordum.</p>

  <p>Ankara’da kendisini ilk görenlerin izlenimlerine göre Fikriye, 23-24 yaşlarında terbiyeli, nazik ve güzel bir kadındı. Kendine özgü sempatik bir hali vardı. Başyaverin düşündüğü gibi olmadı. Tutumu ve davranışlarıyla kendini çevreye kısa sürede sevdirmişti. Atatürk’ün arkadaşları da onu seviyor, kendisine saygı duyuyordu.</p>

  <p>Bir kere Fikriye, Bekir Çavuş’u işinden uzaklaştıracağına, Bekir Çavuş’un emrine girmiş göründü. Böyle davranmasının doğruluğuna kendi mi karar verdi yoksa Mustafa Kemal mi yol gösterdi, bilinmez ancak Bekir Çavuş, çoktandır arayıp da bulamadığı yardımcıyı görünce, Fikriye’ye dört elle sarıldı. Sökükleri Fikriye dikiyor, yemekleri Fikriye yapıyor, bulaşıkları Fikriye yıkıyor; fakat sofrayı Bekir Çavuş kuruyor, sabah kahvesini Paşa’ya Bekir Çavuş götürüyor, Paşa’yı Bekir Çavuş giydiriyordu. Mustafa Kemal yaşamı boyunca tek başına giyinmemiştir. Adeta Bekir Çavuş bir derece terfi etmiş oldu… Bu yüzden hem Fikriye’ye hem de çevresine bayağı şişinmeye başladı.</p>

  <p>Fikriye Hanım, Gazi’nin pek düşkün olduğu konforunu, istirahatini hemen sağladı. Denilebilir ki; önce istasyondaki ev, sonra <a href="../Text/Index.xhtml#d000067" id="diz0000356">Çankaya’daki</a> köşke gelip idareyi ele aldığı günden itibaren Gazi’nin hayat tarzı değişmişti. Fikriye Hanım yalnız Gazi ile değil, hatta yaverlerinin işleriyle, çamaşırlarının yıkanmasına, söküklerinin dikilmesine kadar her şeyiyle meşgul oluyordu.</p>

  <p>Fikriye Hanım, Millî Mücadele’nin ilk karışık ve karanlık günlerinde, iç ayaklanmaların, İnönü savaşlarının, Eskişehir bozgununun acı ve tatlı bütün safhalarında, aralarında, Gazi’nin yanında bulunmuştu.”</p>

  <p>Fikriye, Kurtuluş Savaşı’nın abide kadınları gibi cephelerde çarpışmadı ama başlı başına bir özveri anıtı olarak Gazi Mustafa Kemal’in yanında dimdik durdu, zor koşullarda sesini çıkarmadan her güçlüğe göğüs gererek yalnızca o kutsal savaşın mimarının hayatını kolaylaştırdı. O, zafer sonrası başarının ve kariyerin faydalanıcısı bir kadın değildi.</p>

  <p>Fikriye’nin Ankara’ya gelişi İnönü muharebeleri öncesidir. <a href="../Text/Index.xhtml#d000117" id="diz0000661">Halide Edip</a> yaralılara yardım için kadınların toplantısının yapıldığı gün, onu ilk görüşünü ve ilk izlenimini şöyle resmeder:</p>

  <p>“<i>Ankara’nın en büyük salonu Erkek Öğretmen Okulu’nda olduğu için orada toplanacaktık. O akşam Kız Öğretmen Okuluna giderek müdire ile konuşurken beni bir hanımın görmek istediğini haber verdiler. Pencerenin ışığı altında, güzel ve ince yüzlü bir kadınla karşılaştım. Ellerini uzatarak bana geldi. Bunun, bir defa Mustafa Kemal Paşa’nın arabasında gördüğüm yeğeni Fikriye Hanım olduğunu anladım. Bu güzel kadın her türlü yardıma hazırdı. Çok tatlı ve mahzun bir sesi vardı. Epeyce konuştuk. Herhalde Mustafa Kemal Paşa’ya çok derin bir surette bağlıydı. Onun kadın dostlarından çekiniyordu. Bu kadın, Mustafa Kemal Paşa’nın evini gayet iyi idare ediyor ve hemen herkesin saygısını kazanıyordu. Kendisini almak isteyen birçok adamakıllı erkek olmasına karşın, kabul etmiyordu, inanıyorum ki, Mustafa Kemal Paşa’nın anası ayrı, kendisine mevkii için değil, sırf kişiliği için bağlı tek kadın buydu. Ne var ki, kendisini nikâhla aldıracak kadar becerikli değildi. Bununla birlikte bir gün alacağına inanıyordum. Ömründe tek bağlandığı erkek Mustafa Kemal Paşaydı. Onu kaybederse, insan seziyordu ki, hayatını da kaybedecekti. Gözlerinin ve ağzının garip çekiciliği hâlâ hayalimdedir.</i>”<sup><a href="../Text/Bolum_19_dipnot.xhtml#_edn19" id="_ednref19" title="">[19]</a></sup></p>

  <p>Başyaver <a href="../Text/Index.xhtml#d000274" id="diz0001591">Salih Bozok’un</a> anlatısına göre, “<i>Fikriye, istediği zaman kişiliğini insana duyurur, istediği zaman odanın içinde varlığı fark edilmezdi. Bu nitelik, çok az insanda, hele çok az kadında vardır. Paşa’nın yalnız gereksinmelerini karşılamakla kalmıyor, ona arkadaşlık da ediyordu. Nitekim Mustafa Kemal Paşa, çeşitli zamanlarda, özellikle sabahları Fikriye’yi yanına alarak yürüyüşe çıkar ve bu yürüyüşlerden çok hafiflemiş olarak dönerdi. Demek Fikriye, Paşa’nın canını sıkmamayı ve onu oyalamayı biliyordu.</i></p>

  <p><i>Fikriye, Ankara’nın çorağında açmış bir akgül gibiydi. Herkes onu görüyor, beğeniyor; fakat kimse koklamaya ve koparmaya cesaret edemeden, ona saygı, ve sevgi ile bakıyordu.</i></p>

  <p><i>Ankara’da çok yaman günler gördük. Öyle zamanlar oldu ki, aklı olan Ankara’dan kaçıyordu! Meclisin Konya’ya taşınmasının düşünüldüğü günler oldu. Milletvekilleri, çoluk çocuğunu yakın akrabalarına göndermeye başladılar. O günlerde de, daha tehlikeli ve amansız günlerde de Fikriye hiç renk değiştirmemiştir. Paşası ve Bekir Çavuş’u ile Ankara’yı parmağının ucunda döndürüyordu.</i>”</p>

  <p>Fikriye’nin yarattığı farklılığı Sovyet elçisi <a href="../Text/Index.xhtml#d000033" id="diz0000176">Aralov</a> anlatıyor<sup><a href="../Text/Bolum_19_dipnot.xhtml#_edn20" id="_ednref20" title="">[20]</a></sup>:</p>

  <p>“<i>Mustafa Kemal Paşa’nın evinde ev işlerini, Paşa’nın kuzeni Fikriye (Fahriye yazılmış) Hanım idare etmekteydi. Karımla onun ziyaretine giderdik. Uzun boylu, düzgün vücutlu, kestane saçlı Fikriye Hanım, kara gözlerinin tatlı, yumuşak bakışıyla, bende, konuşmalarından zevk duyulan zeki bir insan izlenimi bıraktı. Biz ona yolculuğumuzdan, Ankara’daki yaşantımızdan söz ederdik. O da, kuzeninin her zaman meşgul oluşundan, çok çalışmasından ve az dinlenmesinden söz eder, ‘Sağlık durumu pek de iyi değil, o ise bu çalışmalarıyla kendini harap ediyor’, diye yakınır ve bu durum onu çok üzerdi. Fikriye Hanım, Mustafa Kemal Paşa’nın yanında, Paşa’nın işlerinin çokluğundan ve sağlığından söz etmeye kalkıştığı zaman, Paşa’nın can sıkıntısıyla yüzünü buruşturduğunu, Fikriye Hanımın da konuşmasını kestiğini fark ettik. Fikriye Hanım eşim Sofya Ilniçna ile arkadaş oldu ve birkaç kez yalnız başına bize geldi. Fikriye Hanım şehirde yüzü kapalı dolaşırdı. Ama elçiliğe gelince çarşafını çıkarırdı. Kendisi biraz Fransızca bilirdi. Elçiliğe çevirmensiz gelirdi. Mustafa Kemal ona nazik davranır ve güleryüz gösterirdi.</i>”</p>

  <p>Artık Fikriye herkes tarafından benimsenmişti. Mustafa Kemal ile imam nikâhıyla evlenmişti ve ev oturmalarına bile gidiyorlardı. <a href="../Text/Index.xhtml#d000195" id="diz0001240">Makbule’nin</a> kocası Mustafa Mecdi zaman zaman Ankara’ya uğrar, çoğu zaman da Kuvayi Milliye’nin gereksinimi olan silah, cephane ve öteki önemli maddelerin bulunması, toplanması için Suriye’ye ve başka dış ülkelere giderdi. Ankara adım adım büyük taarruza hazırlanıyordu. Aynı günlerde Fransız yazar Claude Farrere de, İstanbul’dan Gazi ile buluşmak üzere İzmit’e gitmek üzereydi (Haziran 1922). Öte yandan manevi oğlu Abdürrahim okulda arkadaşları tarafından, “Padişah efendimize karşı gelen Mustafa Kemal’in p..i”<sup><a href="../Text/Bolum_19_dipnot.xhtml#_edn21" id="_ednref21" title="">[21]</a></sup> diye dövülüp aşağılanıyordu. Bu durum <a href="../Text/Index.xhtml#d000357" id="diz0002042">Zübeyde Hanım</a> tarafından Ankara’ya iletilmişti. Artık ailenin İstanbul’da kalmaması gerektiği de ortaya çıkmıştı. 1916 yılında Diyarbakır’dan öksüz yetim olduğu için alıp getirdiği, artık 14 yaşına gelmiş çocuğun okul sorunu olduğu belliydi.</p>

  <p>Bu koşullar içinde Mustafa Kemal, kaçak malzeme bulup getirmek üzere Mersin’e gitmiş olan eniştesini Ankara’ya çağırdı. <a href="../Text/Index.xhtml#d000067" id="diz0000357">Çankaya’ya</a> varır varmaz, “<i>Mustafa Bey,</i>” dedi, “<i>valide ile hep beraber oturalım artık. Hemen İstanbul’a git, onları al, İzmit’e getir, Claude Farrere’le görüştükten sonra birlikte buraya geliriz.</i>”</p>

  <p>Annesi ile kız kardeşinin Fikriye’ye karşı davranışlarını yakından bildiği için, kem küm ederek kendisini bundan vazgeçirmeye çalıştıysa da, ısrar üzerine ısrarla, açık konuşmasını emretti. Mustafa Mecdi de dedi ki:</p>

  <p>“<i>Annenizle kız kardeşiniz, her hâlde siz de hissetmiş olmalısınız ki, Fikriye’ye karşı çekingen ve muğberdirler. Buraya hep birlikte gelirsek rahatınız kaçar. İsterseniz yalnız anneni getireyim.</i>”</p>

  <p>Sinirlendi:</p>

  <p>“<i>Emrediyorum, dediğim gibi yapacaksınız!</i>” dedi.</p>

  <p>Bunun üzerine eniştesi de, “<i>Anneniz ve kız kardeşin hakkındaki emrinizi yerine getirir, onları alır Ankara’ya getiririm. Fakat müsaade buyurursanız, bendeniz İstanbul’da kalırım,</i>” dedi.</p>

  <p>Mustafa Kemal kısa kesmek amacıyla, “<i>Yorgun görünüyorsun. İçmişsin, haydi dinlen, bunu sonra görüşürüz</i>” buyurdu. Bu konuşmanın Başyaver de tanığı olmuştur. Olayın gerisini Mustafa Mecdi şöyle anlatıyor:</p>

  <p><i>Kalktım, yine orada Çankaya Köşkü’nde bana ayrılan odaya gittim, hemen yattım. Ertesi ve daha ertesi günler de zaten işim olduğundan sabahları erkenden çıkıp, akşamları da geç gelerek, sofraya bile gitmedim. İkinci günün gecesi sabaha karşı saat ikide, bir gürültü ile uyandım.</i></p>

  <p><i>O zaman yaver <a href="../Text/Index.xhtml#d000222" id="diz0001388">Muzaffer Kılıç</a> ile Salih Bozok, “Kalk, seni Paşa istiyor!” diye başımın ucunda dikilmişler.</i></p>

  <p><i>Hastalık, yorgunluk gibi mazeretlerin, bahanelerin para etmeyeceğini bildiğimden, ister istemez kalktım, gittim ve sofraya oturdum. Fikriye de orada idi. Ruşen Eşref (Ünaydın), Kılıç Ali, Fuat Bulca filan da vardı, kalabalıktı.</i></p>

  <p><i>Paşa, bana bir bardak dolusu viski uzatarak, hemen konuya girdi:</i></p>

  <p><i>“Seninle görüşmemiz yarıda kalmıştı. Biz Fikriye ile görüştük. O da senin fikrinde. Annemle kardeşimi İzmit’e getir. Ben Claude Farrere ile görüştükten sonra, annem ile birlikte Ankara’ya gelirim, siz de kardeşimle İstanbul’a dönersiniz, ” dedi.</i></p>

  <p><i>“Peki, emredersiniz,” dedim.</i></p>

  <p><i>İstanbul’a gittim. Fakat tam İzmit’e doğru hareket edeceğimiz sırada, mühim birkaç malzeme işi çıkınca, Zübeyde Hanım’la kızını aile yakınlarından <a href="../Text/Index.xhtml#d000274" id="diz0001592">Salih Bozok’un</a> eniştesi Ali Saip’e emanet ederek, İzmit’e yolladım.</i></p>

  <p><i>İzmit’te Zübeyde Hanım’la Makbule kendilerinden önce gelmiş olan Fikriye’yi görünce soğuk rüzgâr esti. Zübeyde Hanım sakinliğini korumasına karşın hem Fikriye’nin hem de Mustafa Kemal’in halasının çocuğu olan <a href="../Text/Index.xhtml#d000099" id="diz0000607">Fuat Bulca’ya</a> patlayan Makbule oldu.</i></p>

  <p><i>“Neden Fikriye’yi buralara kadar getirdiniz?”</i></p>

  <p><i>Sonra da Fikriye’ye söylemedik söz bırakmadı.</i></p>

  <p>Ertesi gün (17 Haziran 1922), İzmit’e gelen Mustafa Kemal, bu olup biteni öğrenince, çok üzülüyor ve eniştesine hak vermek zorunda kalıyordu. Farrere’le görüşmesi bitince annesini alıp Ankara’ya götürürken kardeşini Ali Saip’le birlikte İstanbul’a geri gönderiyordu.</p>

  <p>Makbule mutlaka Ankara’ya gitmenin bir yolunu arıyordu. Buldu da. Olayın gerisini yine eşi Mustafa Mecdi’den dinleyelim:</p>

  <p><i>Bu sırada ben de, Mersin’deki işimi bitirmiş, İstanbul’a dönmüştüm. Bir gün Makbule, ana hasretine dayanamadığından, fena rüyalar gördüğünden bahisle mutlaka Ankara’ya gitmek istediğini söyledi.</i></p>

  <p><i>“Olmaz” dedim ise de ısrar etti.</i></p>

  <p><i>Bunun üzerine, “Fikriye ile kavga etmeyeceğine, Kur’an’a el basarak yemin edersen, bu şartla Ankara’ya götürürüm; fakat şarta uymaz da, yeminine uymazsan, seni boşarım!” dedim.</i></p>

  <p><i>Böylece anlaştık ve hemen iki gün sonra Ankara yolunu tuttuk. Varınca doğru Çankaya’ya gittik. Karşımıza çıkan Fikriye, hiçbir şey olmamış gibi gayet doğal ve samimi bir şekilde karşıladı ve, “Paşa burada değil, cephede… Fakat siz yabancı değilsiniz. Fuat Bulca ve Cevat Abbas Beylerin hanımları da burada, buyurun, hep beraber yemek yiyelim,” diye sofraya davet etti.</i></p>

  <p><i>Baktım, hepimizin önünde birer ufacık kadeh… Tam bu sırada Fikriye, dönüp de Makbule’ye, “Abla!.. Sen niye içmiyorsun,” demez mi?</i></p>

  <p><i>Makbule’nin hâlini görmeliydiniz. Birdenbire ateş kesildi:</i></p>

  <p><i>“Vay!.. Sen benim rakı içtiğimi nereden biliyorsun? Beni kocamın yanında maskara mı etmek istiyorsun?” diye açtı ağzını, yumdu gözünü.</i></p>

  <p><i>Köşkte bu kadar insan var. Hepsine karşı mahcup duruma düşüyoruz. Hemen cebimden kalemi kâğıdı çıkarıp, “İşte boş kâğıdını yazıyorum…” der demez, Makbule işi anladı, yerinden fırlayarak sofradan kaçtı. Kimsede iştah kalmamıştı. Biz de sofradan kalktık.</i></p>

  <p><i>Bir köşeye çekilip düşündüm, yirmi iki senedir eşim olan <a href="../Text/Index.xhtml#d000195" id="diz0001241">Makbule’nin</a> ağzına kesinlikle içki koymadığını çok iyi bildiği halde, Fikriye, neden içme teklifinde bulunmuştu? Bunun bir hınç alma olmak ihtimali yok muydu? Fakat sebep ne olursa olsun, olan olmuştu.</i></p>

  <p>O günler Gaziye, Ankara eşrafından Bulgurluzade Mehmet’in kızını vermek istediler.<sup><a href="../Text/Bolum_19_dipnot.xhtml#_edn22" id="_ednref22" title="">[22]</a></sup> <a href="../Text/Index.xhtml#d000067" id="diz0000358">Çankaya’da</a> Makbule ve Zübeyde Hanım’la Fikriye birbirine kerhen destek olurken cephede “büyük taarruz” devam ediyordu.</p>

  <p>D.v. Mikusch’in anlattığı şekliyle, yer yatağında bağdaş kurup oturan Zübeyde Hanım’ın “karşısında oturan bir başka kadın daha vardır; <b>suskun ve dalgın bir kadın; zayıf, yumuşak çizgili, genç yüzü her zaman bir hüznün ince tülüyle örtülü gibidir. Fikriye Hanım’dır bu, uzak bir akraba, büyük adamın kalbini kazanmıştır ve bu da kıskanç kinini ve antipatisini, yaratılışı gereği dobra dobra göstermekten kaçınmayan annenin hoşuna gitmemektedir. Fikriye Hanım kendileri için hiçbir şey istemeyen ve mutluluğu hep vermekte bulan kadınlardandı.</b> Nitekim çok geçmeden sessizce bir kenara çekilivermiştir.”<sup><a href="../Text/Bolum_19_dipnot.xhtml#_edn23" id="_ednref23" title="">[23]</a></sup></p>

  <p>Fikriye her koşulda Gazi’nin yanında oldu. “<i>Zübeyde Hanım’a da hizmet etti. Hastalığında onun etrafından ayrılmadı ve iyileşmesi için canla başla çalıştı. Bu nedenle Zübeyde Hanım’ın da sevgisini kazanmıştı. Yalnız Zübeyde Hanım’ın bir endişesi vardı:</i></p>

  <p><i>Gönül bu ya… Günün birinde ya oğluyla evlenirse?</i></p>

  <p><i>Fikriye Atatürk’ü derin bir aşkla seviyor, fakat bunu belli etmemeye çalışıyordu. Zübeyde Hanım bunu sezmişti. Ya oğlu da sever ve Fikriye ile evlenmeye kalkarsa?</i></p>

  <p><i>İşte Zübeyde Hanım bunu asla istemezdi. Sırası geldikçe yakınlarına bu endişesini söylediği gibi, Gazi’ye de hissettirmekten çekinmiyordu. Kadınlık bu, belki de Fikriye böyle bir şeyi hayal ediyor olabilirdi. <a href="../Text/Index.xhtml#d000357" id="diz0002043">Zübeyde Hanım</a> çok zeki bir kadındı, özellikle analık önsezisiyle böyle düşünmüş veya hissetmiş olabilirdi. Fakat Gazi, hiçbir zaman Fikriye ile evlenmekten söz etmediği gibi, buna ihtimal verdirecek bir belirti de göstermemişti.</i>”<sup><a href="../Text/Bolum_19_dipnot.xhtml#_edn24" id="_ednref24" title="">[24]</a></sup></p>

  <p>Olayların üzerinden yirmi yıl geçtikten sonra Başyaver Salih Bozok da aynı düşünceyi taşımakta: “Bugün düşünüyorum da, Latife ortaya çıkmasaydı, acaba <a href="../Text/Index.xhtml#d000094" id="diz0000581">Fikriye</a> için Mustafa Kemal Paşa ile evlenme ümidi var mıydı? Hayır, böyle bir ihtimal yine de yoktu, sanırım…”</p>

  <h4 id="sigil_toc_id_100"><a href="../Text/TOC.xhtml#toc163">Gâvur İzmir’de Latife Adında Bir Kadın</a></h4>

  <p class="p2">Savaş tarihinin dört büyük askerî strateji dâhisinden biri olan Mustafa Kemal’in “ordular ilk hedefiniz Akdeniz’dir ileri” emri 9 Eylül’de İzmir rıhtımında sonlanmıştı.</p>

  <p>Mustafa Kemal Paşa, maiyetiyle birlikte <a href="../Text/Index.xhtml#d000159" id="diz0000943">İzmir’e</a> girmeden önce Dumlupınar, Alaşehir ve Uşak’taydı… Afyonkarahisar işgal edildiğinin ertesi günü Afyon’a gelmişlerdi. Geceyi Belediye dairesinde geçirdiler. Tüm personel çok yorgun olduğu için erkenden yatmıştı. <a href="../Text/Index.xhtml#d000274" id="diz0001593">Yaver Salih</a> gece yarısı gürültüyle uyandı. Derhal yatağından fırlayıp gürültünün geldiği odanın kapısına koştuğunda Mustafa Kemal ile İsmet Paşa’nın bir masa başında kahkahalarla gülmekte olduklarını gördü. Masanın üzerinde bir harita vardı. Kapıdan başını uzattığında, Mustafa Kemal, “Ne haber?” dedi. “Bir şey yok,” diye karşılık verdi. “Nasıl bir şey yok. İçeriye gir de neler olduğunu anlatayım,” buyurdu. Düşmanın bizim kuvvetlerimiz tarafından çevrilmiş olduğunu harita üzerinde göstererek olağanüstü memnun ve mutlu olduğunu belirtti. “Çevrilmiş olan düşman dört tarafa da cephe almak zorunda kalmıştır,” dedikten sonra, “Buna ne nizamı derler, sen bilir misin?” diye sordu. Yaver de, “Kale nizamıdır,” dedi. Yeniden gülmeye başladılar. Çünkü bunu onlara “Tırıl” lâkabı ile ünlü İbrahim Bey adında <a href="../Text/Index.xhtml#d000197" id="diz0001285">Manastırlı</a> bir öğretmenlerinin Askerî İdadi mektebinde iken öğretmiş olduğunu söyledi. Tırıl’ın kim olduğunu Paşa da bildiği için gülüyordu.</p>

  <p>Türk süvarileri, atlarının Kordon’daki parke taşlarına çarpan nallarından kıvılcımlar çıkararak, Konak Meydanı’na doğru aktılar. Kentte bulunan Yunan askerlerinden direnme gösteren olmadı. Yalnız öncü birliğinin Komutanı Yüzbaşı Şerafettin, yanında emir subayı Teğmen Hamdi, Teğmen Rıza ve birkaç Türk eri olduğu halde Pasaport’u geçtikten biraz sonra bir sivilin attığı el bombası ile hafifçe yaralandı. Öncüler, buna rağmen durmadılar ve birkaç dakika sonra Konak Meydanı’na vardılar. Buradaki vilayet konağının bütün kapıları kapalı idi. Bu sırada, 1. Süvari Tümenine bağlı 14. Alay’dan Yüzbaşı Zeki komutasındaki diğer bir küçük öncü birlik Sarı Kışla’ya gelmiş, içeri girmiş ve Kışla’da asılı bulunan Yunan bayrağını indirerek yerine Türk bayrağını çekmişti. Yüzbaşı Şerafettin, Vilayet Konağı’nın önünden karşıdaki Sarı Kışlaya gitti, orada bir Türk bayrağı aradı ve bulduğu bayrağı alıp Vilayet Konağı’na döndü, içeri girip üst kata, oradan da binanın ön -yani Konak Meydanı’na ve denize bakan- yüzündeki balkona çıktı, yanındaki bayrağı öperek direğe çekti. Yüzbaşının yüzündeki hafif yaranın kanı, al sancağın ak yıldızına bulaşmıştı. Yüzbaşı, bu mutluluğa ermekten doğan heyecanını gözlerinden boşalttı. Aşağıya inince, oraya toplanmış bulunan İzmir’li Türkler çevresini sardılar, coşkun alkışlar arasında onu, yanındaki subay arkadaşlarını bağırlarına bastılar. Saat 10.30 yakınları, günlerden 9 Eylül 1922 Cumartesi idi.<sup><a href="../Text/Bolum_19_dipnot.xhtml#_edn25" id="_ednref25" title="">[25]</a></sup></p>

  <p>Türk ordusunun İzmir’e doğru yürüyüşü devam ederken Mustafa Kemal de yaverleriyle birlikte orduyu çok yakından takip ediyordu. Nif kasabası (bugünkü adı Mustafa Kemal Paşa kasabasıdır) yakınlarından bir köyün önünden geçerken köylüler de yolun kenarına çıkmışlar, gelen askerleri seyrediyorlardı. İsteyenlere su vermek için de yanlarında ve ellerinde testiler ve bakraçlar vardı. Otomobil tam onların yanına geldiği zaman biraz durmaya mecbur oldular. Çünkü önlerini ve yolu bir nakliye kolu kapamıştı. Yolun açılmasını beklerken Paşa tabakasından çıkardığı sigarasını yakmak için gözündeki toz gözlüklerini alnının üzerine kaldırdığında, köylülerin arasında bulunan orta yaşlı bir adam, dikkati çekecek kadar bir devinimle otomobile doğru gelmeye ve Paşa’nın yüzüne dikkatle bakmaya başladı. Yaver Salih kendisinden kuşkulandı. Fakat ona bir şey hissettirmeyerek hareketini izliyordu. Otomobilin yanına yaklaştı ve elini cebine soktu. Bir kartpostal çıkardı. Önce karta, sonra da Paşa’nın yüzüne baktı. Birkaç kez aynı şeyi yaptıktan sonra titrek bir sesle yolun kenarındaki köylülere hitaben “Arkadaşlar, Mustafa Kemal Paşa’dır!” dedi ve parmağı ile de önce kartı, sonra da Paşa’yı göstererek, “Bu sensin!” dedi. Salih, o zaman gösterdiği karta baktı. Paşa’nın fotoğrafı olduğunu görünce şaşırdı. Köylüler bu kişinin Mustafa Kemal olduğunu anlayınca otomobile hücum eder gibi koştular. Kimisi neredeyse ayağının tozunu yüzüne sürüyor, kimisi pelerininin yakasını öpüyor, kimisi de ayaklarına kapanarak hıçkırıklarla ağlıyordu. Bu manzara ve köylülerin bu hali Yaver Salih’i de ağlattı. Köylülerin elinden zor kurtularak yola devam ettiler.<sup><a href="../Text/Bolum_19_dipnot.xhtml#_edn26" id="_ednref26" title="">[26]</a></sup></p>

  <p>Mustafa Kemal, Yaverine sabah erkenden Cepheye gideceğiz emrini verdi. Gidildi ve kendisi emirler verdi. En son “<i>Karşımızdaki düşman çil yavrusu gibi dağıldı. Ve Murat dağlarına doğru kaçmaya başladı</i>” bilgisini alınca, “<b>Artık bu iş bitmiştir. Biz de Dumlupınar’a gideriz,</b>” dedi. Akşam olmak üzereydi. Dumlupınar daha yeni düşmandan geri alınmıştı. Güvenlik sağlanamazdı. Yaverler bahaneler uydurmaya başlayınca, verilen yanıtlara sinirlendi, “<b>Yolu bilen birisini bul da Dumlupınar’a gidelim,</b>” emrini verdi. Çaresiz yola çıkıldı. Dumlupınar’a gelindiğinde karanlık basmıştı. Yolda <a href="../Text/Index.xhtml#d000092" id="diz0000568">Fevzi Çakmak’a</a> da rastladılar. O geceyi Dumlupınar’da boş bir köy evinde geçirdiler. Yaverler Salih ve Muzaffer pelerinle, ceketlerinden yatak, yastık ve örtü yapıp komutanlarını rahat ettirmeye uğraştılar. Ocak sabaha kadar yandı. Ertesi günü eşyaları Afyon’dan geldi, Paşa’nın çadırını bir evin damına kurdular. Çünkü köyün içinde çadır kuracak temiz bir yer yoktu.</p>

  <p>O gün düşmandan tutsak olarak alınmış dört tümen kumandanını General Kâzım [Orbay] Mustafa Kemal’in huzuruna getirdi. Bu komutanlarla beş on dakika kadar konuştu. Tutsak komutanlardan birisi odadan çıktıktan sonra yaverlere Türkçe olarak kiminle görüştüklerini sordu. Mustafa Kemal Paşa olduğunu öğrendiğinde hayretler içinde kaldı. Ve ne zaman oraya geldiğini anlamak istedi. Dün bizzat muharebeyi kendisinin idare ettiğini anlattılar. Buna karşı şu yanıtı verdi: “Zafer kazanmak sizin hakkınızdır. Çünkü bizim Başkumandan Hacıanesti İzmir’den idare etmek istedi ve oradan ayrılmadı,” dedi.</p>

  <p>Başkumandan Muharebesinde Yunanlıların başkomutanı tayin edilmiş olan Trikopis de tutsak alınarak Uşak’ta Başkomutan Mustafa Kemal Paşa’nın huzuruna getirilmişti. Yanında Digenis adında bir Kolordu komutanı da vardı. Bu iki komutan Mustafa Kemal’in huzuruna getirildiğinde yaver Salih de odadaydı. Paşa tercüman aracılığıyla bu Yunanlı komutanlarla konuştu. Çok iyi Rumca bilen Faruk adında bir kurmay subay çevirmenlik yapıyordu.</p>

  <p>Mustafa Kemal Trikopis’e Afyon muharebesinde niçin ihtiyat kuvvetlerini kullanamadıklarını sordu. Trikopis, Digenis’i göstererek kendi emrini dinlemediğini söyledi. Digenis de o zaman başkomutan olan Hacıanesti’den emir beklediğini anlattı, iki komutan kendilerini tutsak alan komutan karşısında birbirini suçluyordu.</p>

  <p>Zaten bu disiplinsiz durum, Türklerden daha çok olanağa sahip Yunan ordusunun yeniliş nedenini açıklıyordu.</p>

  <p>Zamanında neden geri çekilmedikleri sorusuna karşılık da düzgün yolların bulunmamasını öne sürdüler, iki telsizleri varmış. “Birisi muharebeden önce bozularak <a href="../Text/Index.xhtml#d000159" id="diz0000944">İzmir’e</a> onarım için gönderilmişti. Öbürlerini de etkili topçunuz tahrip etti,” dedi. Trikopis’in bu yanıtı üzerine Mustafa Kemal kendisine şunu söyledi: “Vicdanınıza karşı vazifenizi yaptınızsa içiniz rahat olabilirsiniz. En büyük kumandanların bile tutsak oldukları tarihlerde yazılıdır. Örneğin size <a href="../Text/Index.xhtml#d000230" id="diz0001423">Napolyon’u</a> gösterebilirim,” dedi.</p>

  <p>Trikopis, “Beni yaverlerim bile yalnız bırakarak yanımdan kaçtılar. Ben intihar etmeliydim,” deyince Mustafa Kemal, İsmet Paşa’ya hitaben, “Kumandanlar yorgundur. Kendilerinin istirahatlarını temin buyurursunuz,” deyip ayağa kalktı.</p>

  <p>İsmet Paşa ile Yunan komutanlar da ayağa kalkarak Mustafa Kemal’i başlarıyla selamladılar. Birer birer ellerini sıkarken Trikopis’e, “Bizim konuğumuzsunuz, her suretle emin ve müsterih olabilirsiniz. Bir arzunuz olursa bize bildiriniz,” dedi.</p>

  <p>Trikopis İstanbul’da bulunan karısına sağlık durumunun haberdar edilmesini rica etti. Mustafa Kemal de adreslerinin öğrenilmesini ve bir gün sonra Kızılay aracılığıyla ricalarının yerine getirileceğini söyledi.</p>

  <p>Süvariler 9 Eylül’de İzmir’e girdiklerinde Mustafa Kemal, Fevzi ve İsmet Paşalar da Belkahve’deydi. O gece burada kaldılar. İzmir karşılarında, deniz ayaklarının altındaydı. Mustafa Kemal son derece neşeli. Çevresindekilere sordu: “Bu geceyi burada geçirmek için ne yapalım?” Arkasından ekledi: “Yapacak hiçbir şey yok, bir araya gelelim, şarkı söyleyelim,” dedi.<sup><a href="../Text/Bolum_19_dipnot.xhtml#_edn27" id="_ednref27" title="">[27]</a></sup> Geceyi böyle bir hava içinde orada geçirdiler. Ertesi sabah 10 Eylül’de İzmir’e girdiler. Görkemli bir törenle karşılandılar.</p>

  <p>İzmir artık sonsuza kadar bir Türk kenti olacaktı. Herkes sevinç içindeydi. Mustafa Kemal, eski bir anısını yüreği burkularak anımsadı: [Üç yıl sonra 11 Ekim 1925’te, kendi anlatımıyla] “<i>Benim İzmir’i ilk gördüğüm gün, mektebi terk ederek sürgün yerime gittiğim günler bu güzel rıhtımda ancak birkaç saat geçirmeye müsaade alabilmiştim, işte o saatlerde bu güzel İzmir rıhtımını baştan nihayete kadar bize can düşmanı olan yabancı bir ırka mensup insanların başlarındaki şapka ile dolu görmüştüm. Ve daha o zaman hükmetmiştim ki, İzmir, hakiki, asil ve necip Türk İzmirlilerden gitmişti. Fakat ne yapayım ki, o tarihte idrak ettiğim bu hakikati size söylemeye imkân yoktu. Çünkü sürgüne gidiyordum.</i>”<sup><a href="../Text/Bolum_19_dipnot.xhtml#_edn28" id="_ednref28" title="">[28]</a></sup></p>

  <p>Daha önceki bölümlerde anlatılmıştı; Kurmay Yüzbaşı Mustafa Kemal, 11 Ocak 1905 tarihinde Harp Akademisinden mezun olmuştu. Bunu izleyen günlerde, istibdat ve padişahlık rejimi aleyhindeki düşünceleri ve durumu kuşku çekerek 5 Şubat 1905’te <a href="../Text/Index.xhtml#d000301" id="diz0001779">Şam’da</a> 5. Ordu emrine atandı. 10 Şubat 1905’te İstanbul’dan vapurla hareket etti. Duraklardan birisi İzmir’di.</p>

  <p>Aradan 17 yıl geçmişti ve özgürlüğüne kavuşturduğu Karşıyaka’da rıhtımda bir yer hazırlamışlardı, önce orada oturdu.</p>

  <p>Bu evde işgal sırasında Yunan Kralı Konstantin de kalmıştı. Evin sahibinin oğlu ile hazırlıkta çalışanların bazılarının yakın akrabaları Yunanistan’da tutsak bulunuyorlardı, İşgal sırasında bütün Türkler gibi çok ıstırap çekmişlerdi; içlerinden yaralıydılar ve Yunanlılardan öç almak ateşiyle yanıp tutuşuyorlardı. Bu duyguların etkisi altında evin dış merdiveninin üzerine, muzaffer Başkomutanın basıp geçmesi için ipek bir Yunan bayrağı sermişlerdi.</p>

  <p>Paşa yere serili bayrağın önünde durmuştu; etrafında bulunan kadın, erkek İzmirliler, kendisini içeriye girmeye davet ediyor, gözleri yaşlarla dolu, “Buyurunuz, geçiniz, bizim öcümüzü yerine getiriniz. Yabancı kral bu evden içeri, bizim bayrağımıza basarak girmişti; siz lütfedin, bu karşılıkla o lekeyi silin. Burası bizim şehrimizdir, bu ev sizin evinizdir, bu hak sizindir,” diye yalvarıyorlardı.</p>

  <p>Hiçbir durumda benliğini ve sağduyusunu kaybetmeyen civanmert insan; kendilerine, en tatlı bakış ve sesi ile, “O, geçmişse hata etmiş; <b>bir milletin bağımsızlığının simgesi olan bayrak çiğnenmez</b>, ben onun hatasını tekrar edemem,” cevabını vermişti ve ancak bayrağı yerden kaldırttıktan sonra beyaz mermerlere basarak içeri girmişti.<sup><a href="../Text/Bolum_19_dipnot.xhtml#_edn29" id="_ednref29" title="">[29]</a></sup></p>

  <p>İngiliz konsolosluğu ve işgal kumandanlığı telaşa düşmüştü. Temsilcilerini gönderip durumu öğrenmeye çalışıyorlardı. Türkiye İngiltere’yle savaşta mıydı? “Evet, savaştayız,” yanıtını aldılar.</p>

  <p>İzmir’in geri alınışında bir gece Karşıyaka’da kalındı. Deniz çok kötü kokuyordu. Mustafa Kemal’in konaklaması için bazı köşkler, konaklar gösterilmişti. Bu arada Uşakîzade Muammer Bey’in evi de vardı. Oraya gittiklerinde yaver Salih ve görevlileri, Latife karşıladı. Babası ile kardeşleri Avrupa’da bulunduklarından büyükannesi ile kalıyordu. Latife’nin konuşması, davranışları farklı ve çok iyi yetiştiğini kanıtlıyordu. Fakat Mustafa Kemal her nedense orada kalmak istemedi.</p>

  <p><a href="../Text/Index.xhtml#d000183" id="diz0001098">Latife</a>, büyük kurtarıcıyı evinde ağırlamaya kararlıydı. 23-24 yaşlarında, ela gözlü, kumral, ufak tefek, tombulca bir genç kızdı. <a href="../Text/Index.xhtml#d000094" id="diz0000582">Fikriye</a> ile karşılaştırılınca ona göre pek güzel sayılmazdı ama kimsenin karşısında duramayacağı bir enerjisi vardı. Kız, inatçıydı, kararlıydı. Basından izlediği, hayran olduğu, yüreğini kıpırdatan Mustafa Kemal Paşa’yla muhakkak yakın olacaktı. Her şeyi göze alıp komutanın karargâhını bastı. Yaver Muzafferin odasına yıldırım gibi girdi. Salih Bozok şöyle anlatıyor:</p>

  <p>“<i>Muzaffer’in şaşırmış, hatta ürkmüş yüzü bile bu zarif hanımı durduramadı. O anda, hiç kimse, içeri girenin, savaşın ortasında yeni bir hayat müjdesi gibi düşen bu genç hanımın, yalnız Mustafa Kemal’in değil, hepimizin talihine bir anda hükmedeceğini, hatta değiştireceğini tahayyül bile edemezdi.</i>”</p>

  <p>Yaverin engellemesine karşın içeri süzüldü. Uşakîzade Muammer Bey’in kızı olduğunu, elini öpmek için kendisine söz verdiğini ve öpmeden ayrılmayacağını ısrarla söyledi. Anlattığına göre Sakarya Zaferini Fransa’dayken öğrenmişti. Ailesinin karşı koymasına karşın bir gemiye binip İzmir’e inmişti. Boynundaki madalyonu açtı ve bir gazeteden kesmiş olduğu fotoğrafı Mustafa Kemal Paşaya gösterdi.</p>

  <p>Başkomutanın elini öptükten sonra ikinci isteğini de iletti: İzmir’e giren kumandanı evinde misafir etmek…</p>

  <p><a href="../Text/Index.xhtml#d000274" id="diz0001594">Salih Bozok</a> anlatıyor: “Latife, Mustafa Kemal’i, o kadar büyük bir istekle ve o kadar candan karşıladı ki, hiçbir hareket gözünden kaçmayan Atatürk de, Latife’nin bu samimi haline ilgisiz kalamadı.”<sup><a href="../Text/Bolum_19_dipnot.xhtml#_edn30" id="_ednref30" title="">[30]</a></sup></p>

  <p>Mustafa Kemal bir gün sonra onların köşküne taşınabileceğini söyleyince, Latife boynuna sarılıp iki yanağından öptü. Bu sırada Ruşen Eşref içeri girdi. Gördüğü karşısında ne yapacağını şaşırdı. Odadan geri de çıkamadı. İngiliz Amiralinden bir yazı gelmişti, tercümesi gerekiyordu. Halide Onbaşıya gönderilmesi buyruğu verildi.</p>

  <p>“Bizim kafile İzmir rıhtımına varıp da denizin mavi suları görününce, Mustafa Kemal Paşa’nın <b>Hedefiniz Akdeniz</b> diye yapmış olduğu bildiriyi düşündüm. Gerçekten bu sular, uğrunda ölmeye değer bir hedefti. Fakat Türk askerinin amacı daha çok derin ve anlamlıydı, suyla, denizle ilişkisi yoktu. O amaç bir milletin yaşamak isteğiydi.” Bu sözler, Latife ile tanışmanın ilk tanıklarından birisi Halide Edip’e aittir. Gerçi başkalarının anılarından da okumak mümkün ama kadın duyarlılığı ve önsezisi çok şey anlatır. Bu nedenle kulak vermek gerekiyor.</p>

  <p>10 Eylül akşamı Mustafa Kemal Paşa çok neşeliydi. Latife adında bir kadınla tanışmıştı ve <a href="../Text/Index.xhtml#d000117" id="diz0000662">Halide Edip’e</a> keyifle anlatıyordu:</p>

  <p>“<i>Bu küçük hanım sizden hocam diye söz ediyor,</i>” dedi. Sonra Kolej’de bir yıl kalmış olduğunu ve son zamanlarda hukuk derslerini izlediği Fransa’dan dönmüş olduğunu öğrendim.</p>

  <p>“Mustafa Kemal Paşa kulağıma fısıldadı: ‘<i>Boynunda küçük bir çerçevede benim resmim var,</i>’ dedikten sonra, sevinçle gülmeye başladı. Bu genç hanım Paşa’yı evine davet etmişti. Paşa, onun kendisine âşık olduğunu tahayyül ediyordu. Gerçi, o günlerde İzmir’deki her kadının göğsünde Mustafa Kemal Paşa’nın bir resmi var idiyse de, Paşa’nın bu duygulanışı kendi üzerinde iyi bir etki yapacağına inandığım için memnun oldum.”</p>

  <p>Anlaşılan Mustafa Kemal bu resim işini ya abartmak istiyor ya da o gün İzmir’de herkesin göğsünde resmi olduğundan haberdar değil, <i>İleri</i> gazetesi yazarı Celâl Nuri okuyucularına mektup yazıyor (15 Eylül 1922): “<i>Koca Gazimiz her zamankinden genç, çalak (çevik, tez canlı)</i>… <b>İzmir’de herkes Paşa’nın kartpostal üzerinde bir resmini göğüslerine asıp dolaşıyor.</b>”<sup><a href="../Text/Bolum_19_dipnot.xhtml#_edn31" id="_ednref31" title="">[31]</a></sup></p>

  <p><i>Chicago Tribüne</i> muhabiri John Clayton’un 13 Eylül’de bir demeç aldığı Mustafa Kemal’i okuyucularına tanıtışını görelim: “<i>Kemal Paşa’nın yaşını tayin etmek müşküldür. 30 yaşında olabilir; 40 yaşında olabilir. Saçları sarı, gözleri mavi ve boyu da orta. Güçlü ve sırım gibi bir bedene sahip. Sosyal olarak nazik, şahsen müşfik; büyük askerî liderlere hiçbir şekilde benzemeyen bir tip. Kibirli bir general değil, fakat mütevazı zevkleri ve alışkanlıkları olan bir insan.</i>”<sup><a href="../Text/Bolum_19_dipnot.xhtml#_edn32" id="_ednref32" title="">[32]</a></sup> Bu gözlem gazeteci Celal Nuri’de de oluşmuş: “<i>Karşımda bu yüzyılın en büyük kılıç sahibi duruyor… Tevazu ve alçakgönüllülüğü aşırı dereceye götüren Paşa, zaferin etkeni olmak üzere mukaddes ve yüce Mehmetçiğimizi gösteriyor</i>…”</p>

  <p>Kordonboyu’ndaki Kramer Oteline gidecekti. Siyah kalpak ve kurşuni bir takım elbise ile mavi kravat. Giydikleri ne kadar özenliydi ve kendisine ne kadar yakışıyordu.<sup><a href="../Text/Bolum_19_dipnot.xhtml#_edn33" id="_ednref33" title="">[33]</a></sup> Kramer Oteli İstanbul’dan gelen gazetecileri de konuk ediyordu. Terası doluydu ve tek başına oradaydı. Garsonlar önce onu tanımadılar. Yaverleri ardından zor yetişti. Ruşen Eşref tek başına gelişine hayret etmişti. Garson onu terasa almak istemiyordu. Bir <a href="../Text/Index.xhtml#d000159" id="diz0000945">İzmirli</a> onu tanıdı ve ardından saygıyla konuk edildi. Şef garson, kadehine içki koyarken Mustafa Kemal Kral Constantin’in, bu terastan, bir tek gün olsun, şu güzelim İzmir’i seyredip seyretmediğini sordu. “Hayır,” yanıtını alınca, “Peki ama… Öyleyse.. Ne demeye zahmet edip de buralara kadar geldi?”<sup><a href="../Text/Bolum_19_dipnot.xhtml#_edn34" id="_ednref34" title="">[34]</a></sup> sorusunu çevresindekilere yöneltti. Bir anda orası neşelendi.</p>

  <p><i>The Daily Mail</i> Muhabiri <a href="../Text/Index.xhtml#d000338" id="diz0001955">G. Ward Price’a</a> beyanat verdiği gün, <a href="../Text/Index.xhtml#d000001" id="diz000013">12 Eylül</a>’de, yağma ve yangın aynı anda başlamıştı.</p>

  <p>İngiliz gazeteciye, “<i>Artık muharebe etmek için hiçbir sebep kalmamıştır,</i>” dedi. “<i>Ben ciddi olarak barış arzu ediyorum. Bu son taarruzu yapmak istemedim, ama Yunanlıları Anadolu’yu terke ikna etmek için başka çıkar yol bulamadım. Türkiye için hak talep ettiğimiz sınırlar, Suriye ve Mezopotamya’yı hariç tutmakta, fakat ekseriyeti Türk ırkı tarafından iskân edilen bütün bölgelerden meydana gelmektedir.</i></p>

  <p><i>Taleplerimiz, son zaferimizden sonra da öncekilerle aynı kalmıştır. Anadolu’yu, Meriç ırmağına kadar Trakya’yı ve İstanbul’u istiyoruz. Silahlandırmamayı taahhüt edeceğimiz Çanakkale Boğazından serbest geçiş konusunda her teminatı vermeye hazırız. Fakat ani bir saldırıya karşı İstanbul’u korumak için Marmara Denizi’nin kıyılarında savunma önlemi almamızı işgal güçlerinin kabul etmeleri adil bir karar olacaktır.</i>”<sup><a href="../Text/Bolum_19_dipnot.xhtml#_edn35" id="_ednref35" title="">[35]</a></sup></p>

  <p>İstanbul’un teslim edilmemesi durumunda ise, “<b>Başkentimize sahip olmalıyız. O durumda ordumla İstanbul üzerine yürümek zorunda kalırım ki, bu da birkaç günlük iştir. Müzakere yoluyla hâkimiyeti elde etmeyi daha çok tercih ederim, fakat tabiatıyla süresiz olarak bekleyemem.</b>”<sup><a href="../Text/Bolum_19_dipnot.xhtml#_edn36" id="_ednref36" title="">[36]</a></sup></p>

  <p>Bu beyanatında Mustafa Kemal, barış görüşmelerinin Türkiye’de yapılmasını arzu ettiklerini, aksi takdirde başka bir yerdekine kendisinin gitmeyeceğini; Türklerin İstanbul’da halifelerinin daima olacağını, söylemiştir.</p>

  <p>Ermeni mahallesinde başlayan yangın acımasızca yayılırken, itfaiye hortumlarının kesik olduğu görüldü. Aya-Tria ve Foti gibi kiliselerin temellerine yerleştirilmiş saatli bombalar ve dinamitler birbiri ardına patlıyordu. Kordonboyu’nda, karargâhlarını birbirine yakın kurmuş bulunan Mustafa Kemal ile İsmet ve Fevzi Paşalar, bir taraftan İstanbul üzerine yürüyecek ordunun hazırlıklarını yapıyorlar, öte yandan yangının söndürülmesi, güvenliğin kurulması için gereken buyrukları veriyorlardı. Halk kıyıyı hınca hınç doldurmuştu, aralarında kıyafet değiştirmiş Yunan askerleri de vardı.</p>

  <p>Yangın artık Mustafa Kemal’in bulunduğu binayı da tehdit eder hale gelmişti. Ona Göztepe’ye yani yangından en uzak köşeye taşınması için baskı yapmaya başladılar.</p>

  <p>Karargâhlar Bornova’ya geçerken o da 14 Eylül’de Göztepe’ye, Latife’nin babasına ait olan köşke geçmeye razı oldu.</p>

  <p>Halk, sokakları hınca hınç doldurmuştu. O halkından hiçbir zaman ürkmemişti. Şu ana kadar halk onu bağrına basmıştı, korumuştu. Onun hiçbir korkusu, tedirginliği olmadı. Fakat yaverler aynı rahatlık içinde değillerdi. Üstü açık kırmızı Ford otomobilde yaverlerin tedirgin bakış ve elleri tetikte bekleyişiyle halkın kalabalığını yararak İngiliz nöbetçileri selamlayarak geçti gitti. O anda kalabalıktan birileri saldırır, ateş açar endişesinden uzak ve çok sakindi. Tıpkı Çanakkale cephesinde siperlerin önünde olduğu gibi…</p>

  <p>Sonunda Latife’nin isteği olmuştu. Büyük kurtarıcı onların köşkündeydi. Artık gerisi planladığı şekilde nasılsa yürürdü.</p>

  <p>İzmir yangını, Mustafa Kemal’in Göztepe Köşkü’nde misafir bulunduğu zaman da devam ediyordu. Büyük Kumandan, köşkün taraçasından üzüntü ile yangını seyrederken, yanında duran Latife’ye sordu:<sup><a href="../Text/Bolum_19_dipnot.xhtml#_edn37" id="_ednref37" title="">[37]</a></sup></p>

  <p>“<i>Bu yangın yerinde size ait emlak var mı?</i>”</p>

  <p>“<i>Emlakimizin mühim bir kısmı yanan sahadadır Fakat ne beis var Paşam… İsterse hepsi yansın. Yeter ki siz sağ olun. Bu mesut günleri gören insanlar için malın ne kıymeti olur… Memleket kurtuldu ya… İlerde onları yeniden ve daha mükemmel suretle yaptıracağız.</i>”</p>

  <p>Gazi, gözlerini alevlerden ayırmadan mırıldandı: “<i>Evet, yansın, yıkılsın… Hepsinin telafisi mümkündür.</i>”</p>

  <p>Ruşen Eşref’e, “<i>Bu güzel şehri kurtarırken ona bir zarar verseydik, çok yanardım,</i>” demişti. Oysa <a href="../Text/Index.xhtml#d000159" id="diz0000946">İzmir</a> alev alev yanıyordu.</p>

  <p>Ertesi gün İzmir Limanı’nda bulunan İngiliz donanmasının gerçekleşen büyük zaferden sonra artık bir görevi kalmadığından yirmi dört saat içinde limanı terk etmeleri için bir nota yazmalarını devrin Dışişleri Bakanı Vekili <a href="../Text/Index.xhtml#d000349" id="diz0001995">Yusuf Kemal’den</a> (Tengirşek) istemişti. Yusuf Kemal de kendi düşüncesine göre, bu emri endişeli bulduğu için bir türlü yazıp getirememişti. Gazi bu gecikmeden sinirlenerek, “Nota hâlâ yazılmadı mı?” diye bir-iki kez sordu.</p>

  <p>“Geliyor, efendim. Yazılıyor efendim,” gibi oyalama cevaplarının Mustafa Kemal’i kızdırdığını gören Latife, “Paşam müsaade buyurursanız ben yazayım,” diye bir teklifte bulundu.</p>

  <p>Gazi hayretle ve memnuniyetle, “Buyurun, yazın,” diye rica etti. Ve Latife bu notayı İngilizce olarak Paşa’nın arzu ettiği şekilde yazıverdi.</p>

  <p>Notayı okuduktan sonra, “Bu notayı hangi kalemle yazdınız?” diye sordu. Latife elindeki kalemi gösterince, Gazi o kalemi Latife’nin elinden alıp öptü.</p>

  <p><a href="../Text/Index.xhtml#d000274" id="diz0001595">Salih Bozok</a>, “Öpülen kalem bir sevgiyi başlattı,” diye anlatır, işte yakınlaşma ve sevgi başlangıcı da böyle olmuştur.<sup><a href="../Text/Bolum_19_dipnot.xhtml#_edn38" id="_ednref38" title="">[38]</a></sup></p>

  <p>18 Eylül’de Latife, İsmet Paşa’yı, gazetecileri ve <a href="../Text/Index.xhtml#d000117" id="diz0000663">Halide Edip’i</a> İzmir zaferini kutlamak için evine çağırdı. Halide Edip’i oraya Mustafa Kemal Paşa İzmirlilerin kendisine armağan ettiği kırmızı Ford otomobilinde götürürken, hep Latife’den söz ediyorlardı. Sesinde, sonunda Mustafa Kemal’in bir yuva kurmak için hazırlandığını belirten bir şey vardı. Bağlılığı ve ilgisi çok içten görünüyordu.</p>

  <p>Gerisini Halide Edip anlatıyor:</p>

  <p>“Nihayet, koyun mavi sularına bakan hoş bir bahçenin önüne geldik. Evin verandasına götüren merdivenler sarmaşık ve mor salkımlarla süslüydü. Merdivenin başında siyahlar giyinmiş, ufak tefek bir hanım kız bizi bekliyordu. O zaman, Latife Hanım’ın yirmi dört yaşında olduğunu biliyordum. Fakat tavrı çok daha olgundu. Halinde ve selam verişinde, eski dünyanın ağırbaşlılığı vardı. Sosyete kızlarının gösterişi hiç yoktu. Başına sarmış olduğu siyah örtünün ortasında yüzü çok hoştu, ince dudaklarında büyük bir irade sezilmekteydi. Çok güzel ve zeki gözleri vardı. Bu kahverengi gözlerin çevresinde saçtığı ışık çok çekiciydi.”<sup><a href="../Text/Bolum_19_dipnot.xhtml#_edn39" id="_ednref39" title="">[39]</a></sup></p>

  <p>İstanbul’dan gelen gazeteciler de paşalar gibi Latife’ye konuk oldular. Bu ilk karşılaşmayı <a href="../Text/Index.xhtml#d000037" id="diz0000254">Asım Us</a> ve Yakup Kadri ile birlikte olan Falih Rıfkı <i><a href="../Text/Index.xhtml#d000067" id="diz0000359">Çankaya</a></i>’sında, anlatıyor:</p>

  <p><i>Mustafa Kemal’in ilk sofrasında bulunacaktık. Holde toplandıktan biraz sonra, arkasında beyaz bir Kafkas gömleği ile merdivenlerden indi. Bu kemerli gömlek, pek ahenkli bir endam ister. Mustafa Kemal, ince, zarif ve güzel bir erkekti. Kahramanlık şanının, o günlerde bu güzelliği nasıl cazibelendirmiş olduğu da kolay anlaşılabilir.</i></p>

  <p><i>İlk öğrendiğim şey kuvvetli ve yanılmaz hafızası oldu. Dikkatime çarpan ikinci özelliği konuşma zevki ve merakı ile renkli, neşeli ve sade anlatış üslubu idi. Mustafa Kemal bizim nesle yazarken Nâmık Kemal, konuşurken Yahya Kemal’i hatıra getirirdi. Sohbetler ve meclisler adamı olduğu belliydi… Bir bakışı veya sözü ile aramızdan kendi istediği kadar uzaklaşıp ayrıldığı da seziliyordu. Bu iki adam sonuna kadar iç içe kalmıştır.</i></p>

  <p><i>…Bu nesilden olanlar genç yaşlarında düşündürücü, vaktinden önce olgunlaştırıcı, çok şeyler görmüşlerdir… Yine o gece ilk defa türküler söylediğini işittim. Mustafa Kemal vals oynayanların ve bir ateşemiliterlikte musikili salon toplantılarında bulunanların alışabildiği kadar Frenk musikisine bağlı, alaturka musikide ise makamları ayırt edebilecek kadar bilgili idi. Sesi mat, yavaş, tatlı ve cazibeli idi. Bilhassa Rumeli türküleri söylerken, derin ve onulmaz bir gurbet ve sıla acısı gözlerinde yaşarırdı. O vatanı unutmaz, kaybettiğimiz Rumeli ve Makedonya topraklarının kır kokularını alır gibi, su ve çıngırak seslerini duyar gibi… O akşam zeybek oynadı. Oyunu efekâri ve kibardı. Bazı jestleri hiç yapmazdı. Bu bir alafrangalı değil bir Batılı, bir alaturkalı değil, bir Türk idi.</i></p>

  <p><a href="../Text/Index.xhtml#d000117" id="diz0000664">Halide Edip</a> de Latife de Mustafa Kemal’in her hareketini izliyordu ama birbirlerinden farklı gözlerle… Halide Edip o geceyi anlatıyor: “Mustafa Kemal Paşa, bir süre ortadan kaybolduktan sonra, beyaz bir kostümle geldi. Mavi gözleri pırıl pırıl yanıyor ve önümüzde hazırlanmış olan içki sofrasına bakıyordu. Latife Hanım da, yanımda oturuyor, hayran hayran Mustafa Kemal Paşa’ya bakıyordu. O akşamı şenlendiren olay, bu iki kişi arasındaki aşk başlangıcıydı. Paşa dedi ki:</p>

  <p>‘İzmir zaferini kutluyoruz. Siz de bizimle içersiniz.’</p>

  <p>‘Ben ömrümde ağzıma rakı koymadım. Şampanya ile ben de kutlayabilirim.’</p>

  <p>Mustafa Kemal Paşa rakı kadehini dudaklarına götürürken, eliyle beni göstererek dedi ki:</p>

  <p>‘Hanımefendinin yanında ilk kez içiyorum.’</p>

  <p>Ben de şampanyayı dudaklarıma götürerek onlara mutluluklar diledim. Latife de yalnız şampanya içti.</p>

  <p>O akşam, yalnız Mustafa Kemal Paşa’nın sözlerini dinleyerek geçirdik. En çok sevmiş olduğu <a href="../Text/Index.xhtml#d000286" id="diz0001710">Selanik</a> hayatından ve çeşitli cephelerdeki olaylardan söz ediyordu. İlk kez olarak da, kimse ile alay etmedi. Hatta Millî Mücadeleye hizmeti geçmiş olan ve kendisinin sevmediği adamları bile övdü.</p>

  <p>O akşam beni İsmet Paşa karargâha götürdü.</p>

  <p>‘Latife Hanım’ı nasıl buldunuz?’</p>

  <p>‘Çok çekici.’</p>

  <p>Herhalde, Mustafa Kemal Paşa’nın içtenlikle bağlanmış olduğu <a href="../Text/Index.xhtml#d000094" id="diz0000583">Fikriye</a> ile Latife, gerçekten çekici kadınlardı.”<sup><a href="../Text/Bolum_19_dipnot.xhtml#_edn40" id="_ednref40" title="">[40]</a></sup></p>

  <p>Latife’nin adı artık Mustafa Kemal için Latif’ti. Orada kaldığı üç hafta süresince Latife bir yaver gibi çalıştı. Yabancı gazeteleri getiriyor, çevrilecek yazı ve mektuplara mütercimlik yapıyordu.</p>

  <p>Gazi, <a href="../Text/Index.xhtml#d000159" id="diz0000947">İzmir’de</a> bulunduğu sıralarda, bir aralık, geceleri uyuyamıyordu. Doktorların önerileri üzerine gayet sakin bir hayat geçirmesi, istirahat etmesi gerekliydi. Bu önerilere ancak birkaç gün uyabilmişti. Bir türlü uyuyamadığı bir gece, saat ikide Latife’yi çağırdı:</p>

  <p>“Latife, ben şimdi bir atlı tramvaya binmek istiyorum,” dedi.</p>

  <p>O saatte bir tramvay bulmanın olanaksızlığını Gaziye anlatmak mümkündü, fakat bu arzusunun yerine gelmemiş olması, onu belki de üzecekti. Latife: “İstirahat etseniz daha iyi olmaz mı? Vakit de oldukça geç…”</p>

  <p>“Ben de vaktin geç olmasından istifade ederek tramvaya binmek istiyorum ya…”</p>

  <p>“Peki, öyle ise, temin edelim…”</p>

  <p>Saat ikide derhal telefon edildi ve bir atlı tramvay hazırlandı.</p>

  <p>“Tramvay hazır… Emrinize amade!..”</p>

  <p>Gazi, Latife, yaverleri kente inip tramvaya bindiler.</p>

  <p>Tramvaycı yerini almıştı. Kamçıyı şaklattı. Gazi sordu:</p>

  <p>“Sen atları kamçı ile mi idare edersin?”</p>

  <p>“Tabiî Paşam… Kamçısız idare edilir mi?”</p>

  <p>“Neden idare edilmesin?”</p>

  <p>“Biz görmedik.”</p>

  <p>Gazi, tramvaycının yanına çıktı:</p>

  <p>“Sen şu yerini bana ver de, ben kamçısız idare edeyim.”</p>

  <p>Tramvaycı derhal yerini terk etti. Atatürk, dizginleri eline aldı ve atları kamçısız sürmeye başladı.</p>

  <p>“Nasıl, idare edebiliyor muyum?”</p>

  <p>“Benden daha güzel idare ediyorsunuz, Paşam…”</p>

  <p>“Ben de senin gibi idareciyim. Ben de yüz binlerce insanı idare ettim, onları ölüme giden yola seve seve sevk ettim. Fakat bir tanesine bile kamçı kullanmadım…”</p>

  <p>Bu sırada Latife, “Paşam,” dedi. “Ben de biletçi olsam.”</p>

  <p>Gazi ciddileşti: “Çok güzel olur,” dedi. “Biletleri çaldırmazsın.”</p>

  <p>Ve sonra ekledi: “Kamçısız tramvay idare ediyorum. Beni fazla konuşturma!”<sup><a href="../Text/Bolum_19_dipnot.xhtml#_edn41" id="_ednref41" title="">[41]</a></sup></p>

  <p class="p9">***</p>

  <p>21 Eylül akşamı, <a href="../Text/Index.xhtml#d000254" id="diz0001520">Rauf (Orbay)</a> ve Ali Fuat (Cebesoy) İzmir’e geldiler. Artık savaş karargâhı olan Göztepe’deki köşkte konuk edildiler. Ali Fuat anlatıyor:</p>

  <p>“Latife Hanım çok iyi bir tahsil ve terbiye görmüş, yabancı dil bilen, genç ve güzel bir Türk kızıydı. Türk edebiyatını da biliyordu. Köşkün gerçek bir Başkumandanlık karargâhı gibi bir hayli işlek olmasına rağmen düzeni pek mükemmeldi. Herkese şefkat ve nezaketle muamele ediyor, karşılığında hepimizden hürmet görüyordu. Her dediği âdeta karargâh kumandanının bir emri gibi anlaşılıyordu. Hatta Gazi Paşa bile bu hareket tarzını memnuniyetle kabul etmişti. Gülerek, ‘Karargâh kumandanı hanımın emri budur,’ diyordu.”<sup><a href="../Text/Bolum_19_dipnot.xhtml#_edn42" id="_ednref42" title="">[42]</a></sup></p>

  <p>Tüm tanıkların anlattıklarından çıkan sonuca göre, Latife’nin herkeste bir iz bıraktığı ama asıl önemlisi Mustafa Kemal’in üzerinde yarattığı derin etkinin, aralarında yoğun duygusallığın oluşmasına yol açmış olduğudur. Gazi’nin ilgi duyuşunu açıklamak kolay ancak, duygusunun aşk olup olmadığını kendisi hiç söz etmediği için anlamak zor. Bu ilişkide Mustafa Kemal gibi bir ‘liderin’ Latife karakterinde bir kadınla birlikte olmanın güçlüğünü ya da onun hırslarıyla başa çıkmanın olanaksızlığını görememiş olmasıdır. Her ne kadar geçmişte genç kadınlarla ilişkisi olmuşsa da, ötekilere göre farklı bir çekiciliği olmasına karşın onlara kıyasla fazla güzel olmayan Latife’nin belli ki o dönem için bir Türk kızında kolay kolay rastlanamayacak entelektüel renkliliği miyopluğa yol açmıştır. Duygusal ilişki söz konusu olunca, ordular yenen, zaferler kazanan, dünyanın en önemli liderlerinden birisi de olsanız, ‘stratejik hata’ yapmanız kaçınılmaz oluyor. Bunun insanlık tarihinde sayısız örnekleri var. Şurası da bir gerçek ki, aşk bir baskın stratejidir. Yani, yaşamınızda ya da belleğinizde var olanlar arasından, o an için yaptığınız bir seçimdir. Ankara’da bir özveri anıtı olarak herkesin takdirini kazanmış kadın <a href="../Text/Index.xhtml#d000094" id="diz0000584">Fikriye’nin</a> beklediğini bildiği halde, unutmuş görünerek, Latife’yi tercih etmesi psikoloji bilimi dışında ancak böyle açıklanabilir. Çocukluğundan itibaren derinlemesine bakıldığında, Mustafa Kemal’in duygusal birisi olduğu hemen sezinleniyor; yıkıcı, gaddar değil tersine yapıcı ve yaratıcı lider tipi örneğidir. Kadınlara karşı şiddete başvurduğu hiçbir anıda yazılmamış ya da söylenmemiştir. Fikriye ve Latife, her ikisi de ona âşık olmuşlardır. Gazi’ninse Fikriye’ye âşık olmadığı, ancak ona karşı şefkat ve acımayla karışık bir sevgi beslediği ortada.</p>

  <p>Halide Edip İzmir’den ayrılırken Mustafa Kemal’e veda ziyaretine gitti. Gazi balkondaydı. Ali Fuat ile kabine reisi Rauf da yanındaydı.</p>

  <p>“Siz hâlâ onbaşı işareti taşıyorsunuz” dedi ve sonra gitti, başçavuşluk işaretlerini getirdi. Latife de onları hemen Halide Edip’in kollarına dikti.<sup><a href="../Text/Bolum_19_dipnot.xhtml#_edn43" id="_ednref43" title="">[43]</a></sup> Tüm savaş boyunca onbaşı rütbesiyle tanınmış, onunla özdeşleşmiş bu önder Türk kadınını şimdi niye terfi ettirmişti? Gerçekten anlamak zor. Hiç kuşkusuz bu, bir teşekkür, bir minnet borcu ödemesiydi ancak, Halide Edip’e fikrini sormamıştı.</p>

  <p>Yola çıkmadan önce, “Hava çok soğuk. Paltonuz var mı?” diye sordu.</p>

  <p>Olmadığını söyleyince de, “Biraz durun, ben pelerinimi size vereceğim” dedi. Gitti, uzun kurşunî pelerinini getirdi. Bunu, idama mahkûm olduğu günlerdeki didişmeleri sırasında hep giyerdi. Bazen bütün gece ateşin karşısında herhangi dakika ölüm beklerken, buna sarılı olduğunu <a href="../Text/Index.xhtml#d000117" id="diz0000665">Halide Edip</a> berrak anımsadı. Pelerin yerde sürünerek giderken, merdiven başında <a href="../Text/Index.xhtml#d000183" id="diz0001099">Latife’yle</a> birlikte uğurladılar. O da “Pelerini miras olarak çocuklarıma bırakacağım. Sonra da müzeye gidecek” diye seslendi.<sup><a href="../Text/Bolum_19_dipnot.xhtml#_edn44" id="_ednref44" title="">[44]</a></sup></p>

  <p>İzmir günleri Gazi’nin genç bir kadınla gönül eğlendirdiği bir zaman dilimi olmamıştır. Siyasi olaylar ile karar süreçlerinin iç içe geçtiği, anlaşmazlıkların çözüme ulaştırılması için baş döndürücü görüşme ve düşünce üretme günleri olmuştur.</p>

  <p>Daha ilk günden itibaren İngiliz yetkililerle çetin ve gergin tartışmalar yaşanmıştır. Hatta İngiliz amirale hiç çekinmeden, her türlü sonucu göze aldığını hissettirerek İngiltere ile savaş halinde olduğumuzu söylemiştir.</p>

  <p>13 Eylül’de Amerikalı gazeteci Richard Eaton’a demeç vermiştir. “<b>Bütün Türk toprakları kurtulmadıkça durmayacağım</b>” demesi üzerine, gazeteci, Türk topraklarının sınırlarını sormuş, “<b>Avrupa’da İstanbul ve Meriç’e kadar Trakya, Asya’da Anadolu, <a href="../Text/Index.xhtml#d000221" id="diz0001380">Musul</a> arazisi ve Irak’ın yarısı</b>” karşılığını almıştır.<sup><a href="../Text/Bolum_19_dipnot.xhtml#_edn45" id="_ednref45" title="">[45]</a></sup> “<b>Padişah, ehemmiyetsiz bir kukladır</b>” diyen Mustafa Kemal, “<b>Ben, Ankara Meclisinin verdiği vazifeden başka bir şeyle meşgul bile olamam,</b>” kararında olduğunu bir mıh gibi saplamıştır.</p>

  <p>Yine aynı gün (13 Eylül) <i>Chicago Tribüne</i> muhabiri John Clayton’a verdiği demeçte de, İstanbul’u Türkiye’ye teslim etmeleri için gerekirse İngilizlerle savaşı göze aldığını net olarak ifade etmiştir. “<b>Hiçbir istisna yapmıyoruz. Adli, mali veya askerî, ne olursa olsun hiçbir kapitülasyonu tanıyamayız… Bütün Türk arazisinde bağımsızlık istiyoruz.</b>”<sup><a href="../Text/Bolum_19_dipnot.xhtml#_edn46" id="_ednref46" title="">[46]</a></sup></p>

  <p>15 Eylül’de Fransız Amiral Dumesnil ile de Göztepe köşkünde görüşme yaptı. Hem İzmir yangınını çıkaranlar, bundan yararı olanlar ve sonuçları konuşuluyor hem de barış görüşmelerinin nerede yapılması gerektiği karara bağlanmaya çalışılıyordu. Venedik, İstanbul, İzmit, Mudanya ve İstanbul’a komşu olması nedeniyle Üsküdar adları geçiyor, Mustafa Kemal, “<b>Biz fetihlere susamış değiliz. Aşırı talep peşinde de koşmuyoruz ve barış istiyoruz.</b>” dedikten sonra, Misakı Millî sınırlarından hiçbir ödün veremeyeceğini belirtip, “<b>Üsküdar’a pekâlâ derim. Fakat silahlı güçle gelmem gerekiyor. Güvenliğim için buna ihtiyaç var. İzmit’e gayri resmi olarak gittiğim vakit orada beni öldürmek isteyen üç Yunanlı tutukladılar. Neden Mudanya olmasın?</b>”<sup><a href="../Text/Bolum_19_dipnot.xhtml#_edn47" id="_ednref47" title="">[47]</a></sup> diye sordu.</p>

  <p>17 Eylül’de çeşitli resmi telgrafların yanı sıra üç ayrı gazeteciyle de görüşme yapmıştır. 18 Eylül’de <i>Tevhidi Efkâr</i> muhabirine verdiği demeçte misak-ı millî konusundaki kararlılığı bir kez daha ortaya koymuştur. “<b>Tabiî milletimizin Misakı Millî ile tespit ettiği esas noktalar temin ve elde edilinceye kadar yürütülmesi lazım gelen hedefler vardır. Bu hedefleri ben değil, millet daha üç yıl evvel tayin etti ve bu hedefler elde edilmeden mücadele ve mücahededen vazgeçmemeye, kılıcımızı kınına koymamaya yemin ettik. Biliyorsunuz ki, millî ordu, meşru hukukumuzu ihtiva eden Misakı Milli’yi tamamen kabul ettirinceye kadar süngüsünü yerine koymamaya yemin etmiştir. Hepimiz bu yemini tutacağız.</b>”<sup><a href="../Text/Bolum_19_dipnot.xhtml#_edn48" id="_ednref48" title="">[48]</a></sup></p>

  <p>Aynı gün Fransız Fevkalade Komiseri General Pellé ile de barışın sağlanması için neler yapılabileceği konusunda uzun bir görüşme yapmıştır.</p>

  <p>Resmi yazışmalar, bildiriler mesaisinin büyük kısmını almıştır. Kurtuluş savaşını telgraflarla kazanmanın verdiği güvenin alışkanlığı burada da devam etmiştir.</p>

  <p>İzmir’den ayrılmadan iki gün önce, 27 Eylül 1922’de <i>The Daily Telegraph</i> muhabiri John Clayton’la görüşmesinde, “biz sadece iki prensip üzerinde ısrarlıyız: Bir, Boğazlar’ın serbestisi; iki, payitahtımızın emniyeti,” demiştir.<sup><a href="../Text/Bolum_19_dipnot.xhtml#_edn49" id="_ednref49" title="">[49]</a></sup> Gazetecinin, İngiltere’nin Mezopotamya petrolüne ilişkin düşüncelerini sorunca aldığı yanıt şu olmuştur: “<i>Söz konusu topraklar, Misakı Milli’de belirtilen toprağımızın bir parçası olan <a href="../Text/Index.xhtml#d000221" id="diz0001381">Musul</a> vilayetindedir. Bu toprağın üzerinde yaşayan nüfusun büyük çoğunluğu Türk’tür. O bölgede petrol yataklarından istifade için bu toprağın tahakküm altına alınmasının lüzumlu olduğunu düşünüyorum. Mesela, Amerika’nın memleketimizde siyasi ihtirasları olmadığından, Türkiye’deki petrolden istifade etmesinin aleyhinde bir şey yoktur. Şayet İngiltere benzer bir tavır takip ederse, bu, kendi açısından makul olur</i>“.<sup><a href="../Text/Bolum_19_dipnot.xhtml#_edn50" id="_ednref50" title="">[50]</a></sup> Gazeteci sözü Hıristiyan azınlıklar ve mübadele konusuna getirince, “<i>1919 ve 1920 yıllarında <a href="../Text/Index.xhtml#d000043" id="diz0000191">Batı Trakya</a>’daki Türklerin yurtlarından sürülmesi ve katledilmesi dikkate alınırsa, bu bölgede hâlâ bir Türk çoğunluğu var mıdır?</i>” sorusunu yöneltince yanıtı net oldu: “<i>Batı Trakya’daki çoğunluk meselesi bahis konusu olamaz, çünkü orası Türk toprağıdır. Yurdundan sürülmelere rağmen, eminim orada hâlâ bir Türk çoğunluğu vardır.</i>”<sup><a href="../Text/Bolum_19_dipnot.xhtml#_edn51" id="_ednref51" title="">[51]</a></sup></p>

  <p>Mustafa Kemal, 29 Eylül’de İzmir’den ayrılıp Bursa’ya giderken, gece eve kimseyi davet ettirmedi. Yemeği Latife ile baş başa yedi. Sabah bu kentten ayrılacaktı ama Latife’ye bundan söz etmedi.</p>

  <p>Ertesi gün gidiş hazırlıkları yapılırken Latife yolculuk planını <a href="../Text/Index.xhtml#d000274" id="diz0001596">Salih Bozok’tan</a> öğrendi. Hayretler içinde kaldı, üzüldü. Bundan sonra ilişki kurulamayacağından korkarak bir plan yaptı.</p>

  <p>Latife evle ve İzmir’le ilginin kopmadığını anlatmak için Mustafa Kemal’den, “Paşam, evimize şeref ve saadet bahşettiniz. Yakında Avrupa’dan dönecek olan annemle babamın ve kardeşlerimin de bu şerefe mazhar olmaları için evimizin Başkumandanlık Karargâhı namı altında 3-5 er’den oluşan bir müfrezeniz tarafından korunmasını rica ederim,” diye bir istekte bulundu. Böylece kurgulamış olduğu plana göre Mustafa Kemal’in kendisiyle irtibatını kopartmamış olacaktı. Bu ilişkinin sürmesi ve kendisi açısından mutlu sonla noktalanması için masumca görünen ince ayrıntılı planlar yapmaktaydı.</p>

  <p>Mustafa Kemal ve arkadaşları 2 Ekim’de Ankara tren istasyonuna vardılar. Onları coşkulu bir kalabalık karşıladı. İzmir’den ayrıldıktan sonra hemen her akşam sofrada Mustafa Kemal <a href="../Text/Index.xhtml#d000183" id="diz0001100">Latife’den</a> söz ederek kendisini uzun uzadıya övmekteydi.<sup><a href="../Text/Bolum_19_dipnot.xhtml#_edn52" id="_ednref52" title="">[52]</a></sup></p>

  <p>Latife evlilik konusunda kararlı olduğunu çevresine hissettiriyordu. Kurtuluş savaşının önemli komutanlarından <a href="../Text/Index.xhtml#d000036" id="diz0000249">Asım Gündüz</a> karısının bu konudaki izlenimlerini şöyle anlatır:</p>

  <p>“<i>Mudanya Mütarekesi sonu Bursa’ya gelmiştik. Mustafa Kemal Paşa da -İzmir’den bizi görmek ve tebrik etmek için geliyordu. Hem de kendisine olanları bir bir anlatacaktık. Aslında görüşmelerimiz günü gününe şifre edilmekteydi… Mustafa Kemal askerî zaferini kazandıktan sonra siyasi zaferinin ilk parçası olan Mudanya Mütarekesini de çözmüş olarak Ankara’ya başı yukarıda, bir zafer kartalı gibi dönüyordu. Bir gün sonra kendilerini uğurluyorduk. Beni bir kenara çekerek bir zarf uzattı ve, “Asım! Bu zarfı misafir kaldığım hanımefendiye lütfen gönderin,” dedi.</i></p>

  <p><i>İzmir alındığı zaman birçok komutanlar İstanbul’da olan eşlerini, yıllarca süren ayrılığa son vermek üzere İzmir’e getirtmişlerdi. Benim eşim de oğlumla 14 Eylül’de İzmir’e çıkagelmişti.</i></p>

  <p><i>Eşim, emir subayım aracılığıyla Latife Hanım’la irtibat sağlamış, kendisini ziyaret etmek istediklerini bildirmişti. Latife Hanım bundan çok mutlu olacağını bildirmişti. Eşim, ertesi günü yaptığı ziyaret sırasında da kendisine mektubu vermiş, akşam geç vakte kadar beraber oturup dertleşmişlerdi.</i></p>

  <p><i>Akşam eve döndüğüm zaman beni karşılayan eşim, büyük bir kehanette bulunarak şöyle konuşmuştu:</i></p>

  <p><i>“Asım! Göreceksin bu kız Gazi paşa ile evlenecek, ayol kız ona sırılsıklam âşık!.. Gazi diyor da başka hiçbir şey demiyor. Mektubu elimden aldığı zamandaki heyecanını sana anlatamam. Her haliyle bu hissi uyandırdı bende…</i><sup><a href="../Text/Bolum_19_dipnot.xhtml#_edn53" id="_ednref53" title="">[53]</a></sup></p>

  <p>İstasyonda karşıladıklarında önce annesini sormuştu. <a href="../Text/Index.xhtml#d000357" id="diz0002044">Zübeyde Hanım</a> kalbinden rahatsız, yatıyordu. Endişe edilecek bir şey olmadığını, dinlenmekte olduğunun söylenmesi üzerine mahzunlaştı ve doğrudan köşke yöneldi. <a href="../Text/Index.xhtml#d000067" id="diz0000360">Çankaya’da</a> onu annesi, Makbule, Fikriye ve eniştesi Mustafa Mecdi (Boysan) karşıladı.</p>

  <p>Zübeyde Hanım eski köşkte, Gazi’nin yatak odasının karşısındaki odada yatıyordu… Önde Gazi, arkasında <a href="../Text/Index.xhtml#d000195" id="diz0001242">Makbule</a>, Fikriye ve eniştesi Zübeyde hanımın odasına gittiler.<sup><a href="../Text/Bolum_19_dipnot.xhtml#_edn54" id="_ednref54" title="">[54]</a></sup></p>

  <p>O muzaffer başkumandan, kendisine her zamanki gibi, “Mustafacığım!..” diye zaferini tebrik ile, “Hoş geldin,” diyen annesinin elini öperken, çocuk safiyetiyle, mahcup ve mütevazıydı.</p>

  <p>“<i>Anneciğim! Sütünü bana helal ettin mi?</i>” diye gülümsüyordu.</p>

  <p>“Helal olsun yavrum! Senin gibi bir evladı olan hangi ana şad olmaz. Allah seni bu millete bağışlasın… Babacığın da sağ olup, bu günleri görmeliydi… Amma, şimdi onun ruhu şaddır. Varol Mustafacığım” deyip yanına oturttu.</p>

  <p>Dereden tepeden konuşulurken, annesi birdenbire, “Oğlum artık sen de muradına erdin, biz de, millet de… Amma, benim bir muradım daha var. Bilirsin ya, kaç defa istedim, bir türlü olmadı. Şimdi artık sırası geldi. Bak, hastayım… Ölmeden önce seni kendi elimle… Anladın ya… Baş göz etmek isterim, yoksa gözüm arkada kalır,” deyince Gazi güldü: “Sen ne istersin de ben yapmam, anneciğim,” dedi. “Şimdiye kadar işlerden başımı alıp evlenmeyi düşünmeye vakit mi vardı? Amma şimdi, senin de istediğin gibi, evimdeyim… Merak etme, bu muradına da pek yakında ereceksin.”</p>

  <p><a href="../Text/Index.xhtml#d000094" id="diz0000585">Fikriye</a>, büyük zaferi gazetelerden günü gününe okumuş, <a href="../Text/Index.xhtml#d000183" id="diz0001101">Latife’nin</a> fotoğraflarını da görmüştü. Hiç kuşkusuz üzülüyor, kendi yaşıtı olan bu genç kadının varlığından rahatsız oluyordu. Her geçen gün sağlığı da bozuluyordu. <a href="../Text/Index.xhtml#d000357" id="diz0002045">Zübeyde Hanım’ın</a> oğlunun evliliğini çok istediğini ama bu gelin adayının kendisi olmadığını da sezinliyordu.</p>

  <p>Zübeyde Hanım Salih’ten İzmir’de olan biten ve Latife hakkında bilgiler aldı. Bu genç kadını ve oğlunun tepki ve düşüncelerini merak ediyordu. Oğlundaki değişikliği fark etmişti. Oğlunun artık evlenebileceğini tahmin ediyordu. Ana-oğul bu konuyu konuştular.</p>

  <p>Mustafa Kemal’in hizmetlisi Ali Çavuş, Zübeyde Hanım’ın Latife ile evliliği çok istediğini anlatıyor:</p>

  <p><i>“Mustafam o kızla evlen, gözlerimi kapamadan mürüvvetini göreyim” diye çok ısrar ediyordu. Bir gün Gazi, köşke erken gelmiş, kendilerine bir kahve, annelerine de süt söyleyerek annesinin odasına girmişlerdi. Biraz sonra kahve ile sütü içeriye götürdüğüm zaman Zübeyde Hanım, oğlunun saçlarını okşuyor ve ona:</i></p>

  <p><i>“Mustafam benim sözümü tut artık ne olursun,” diye rica ediyordu.</i></p>

  <p><i>Bunun üzerine Gazi bana dönerek, “Ali sen ne dersin?” deyince ben de, “Paşam bütün Türkiye bunu bekliyor,” dedim.</i></p>

  <p><i>Bu sözüm üzerine Zübeyde Hanım, “Bak, Ali bile ne söylüyor?” demişti.</i></p>

  <p><i>Fakat ben evlenme konusu açılınca aklıma Fikriye Hanım’dan başkasını getiremiyordum. Nitekim Zübeyde Hanım’la Fikriye Hanım’ın odaları yan yana idi ve arada da bir kapı vardı. Bu odada konuşulanları Fikriye Hanım’ın duymamasına imkân yoktu.</i></p>

  <p><i>Gazi bana, “Fikriye’ye git bak bakalım ne yapıyor?” deyince hemen Fikriye Hanım’ın yanına koştum.</i></p>

  <p><i>Karyolasının üzerine uzanmış elindeki gazeteyi okumaya çalışıyordu. Hakkında verilecek kararın soğukluğunu hissetmiş olduğu endişeli gözlerinden belliydi. Geri dönüp durumu Gazi’ye anlattığım zaman çok üzülmüşlerdi.</i><sup><a href="../Text/Bolum_19_dipnot.xhtml#_edn55" id="_ednref55" title="">[55]</a></sup></p>

  <p>Artık evliliğin yapılacağı belli olmuştu. Latife ile <a href="../Text/Index.xhtml#d000094" id="diz0000586">Fikriye</a> aynı çatı altında olamayacağından bu soruna bir çözüm bulunmalıydı. Zaten sağlığı bozuk olan Fikriye’nin tedaviye gereksinmesi vardı. Bu öneriyi zorlukla ama çaresizce onaylayan Fikriye tüm direnmesine karşın Avrupa’ya yollandı. Siirt milletvekili <a href="../Text/Index.xhtml#d000194" id="diz0001214">Mahmut Soydan’ın</a> eşliğinde Almanya’ya gitmesi kararlaştırıldı ve bir akşam Ankara’dan İsviçre yoluyla Münih’e hareket etti.</p>

  <p>Mudanya ateşkesinden bir hafta sonra Gazi, Bursa’ya gitmişti. Çekirge’de, Yağcızade Cemal Bey’in köşkünde kalıyordu. Doktor Adnan Adıvar ve <a href="../Text/Index.xhtml#d000260" id="diz0001539">Refik Saydam</a> Fikriye’nin kısa bir tedaviden sonra bir süre hava değişimi için İsviçre’ye gitmesini önermişlerdi. Fikriye de Bursa’ya geldi. Tüberküloz tedavisi için yurtdışına gidecekti. <a href="../Text/Index.xhtml#d000274" id="diz0001597">Salih Bozok</a>, cüzdanından çıkardığı üç bin lirayı Fikriye’ye verdi.<sup><a href="../Text/Bolum_19_dipnot.xhtml#_edn56" id="_ednref56" title="">[56]</a></sup></p>

  <p>Mudanya ateşkesi henüz imzalanmıştı, <a href="../Text/Index.xhtml#d000117" id="diz0000666">Halide Edip</a> Bursa’dan ayrılırken Mustafa Kemal’le karşılaştı.<sup><a href="../Text/Bolum_19_dipnot.xhtml#_edn57" id="_ednref57" title="">[57]</a></sup></p>

  <p>“Ben Fikriye Hanım’ı sanatoryuma götürüyorum. İyi değil.”</p>

  <p>Fikriye veremdi. Doktorlar sanatoryum önermişlerdi. Fakat bu gidişte İzmir’in etkisi vardı.</p>

  <p>“Veda edebilir miyim?” dediği zaman Mustafa Kemal Paşa arkasındaki otomobilin kapısını açtı. Kendisi geri çekildi.</p>

  <p>Fikriye, kürklere sarılmış, oturuyordu. Halide Edip’in ellerini yakaladı. Kürkünün içinde çok zayıf görünüyordu. Değişmişti. Hasta olduğu anlaşılıyordu. Gülümsemek için güçlük çekiyordu. Bu yüz bir ıstırap maskesiydi.</p>

  <p>Sanatoryuma götürülmesine karar verildiği andan itibaren ağlamaya başlamıştı.</p>

  <p>“Ben Avrupa’da bir sanatoryuma gideceğim. Doktorlar iyi olursun diyorlar.”</p>

  <p>“İnşallah Fikriye Hanım. Keşke bu kadar uzatmasaydınız.”</p>

  <p>“Ben gitmek istemedim. Fakat Paşa ısrar etti. Bir-iki gün İstanbul’da kalacağım.”</p>

  <p>“Ondan sonra sanatoryuma değil mi?”</p>

  <p>“Birkaç gün de Paris’te kalıp, daha önce kendime esvap yaptırmak istiyorum.”</p>

  <p>Halide Edip, “Zavallı, nasıl bir endişe ile yüzümü inceliyor, Paris modeli esvaplarla göze gireceğini umuyor,” diye düşündü. O kadar acıdı ki, gözyaşlarını zor tutabildi. Boynuna sarıldı.</p>

  <p>“İyi olacaksınız!” dediği zaman Fikriye de, “İnşallah!” diye onun boynuna sarıldı, yanaklarından öptü. Bu, Halide Edip’in Fikriye’yi son görüşüydü.</p>

  <p>Kılıç Ali anılarında, “Hâlâ hatırımdadır,” diye anlatırken, “Size ne hediye vereyim?” diye sormuştum der.</p>

  <p>“Benden Ahmet Rasim’in tarih kitaplarını istemişti, ben de istasyonda uğurlama esnasında bu kitapları kendisine verdiğim zaman çok memnun olmuştu.”<sup><a href="../Text/Bolum_19_dipnot.xhtml#_edn58" id="_ednref58" title="">[58]</a></sup> Fikriye’nin gidişinden sonra <a href="../Text/Index.xhtml#d000067" id="diz0000361">Çankaya’da</a>, fotoğraf subayı Esat’ın çektiği fotoğraflardan başka bir şey kalmadı.<sup><a href="../Text/Bolum_19_dipnot.xhtml#_edn59" id="_ednref59" title="">[59]</a></sup></p>

  <p>Artık <a href="../Text/Index.xhtml#d000183" id="diz0001102">Latife’nin</a> önünde engel kalmamıştı. Fakat o yine de kuşku içindedir. Salih Bozok’a yazdığı mektuplardan bunu okumak olasıdır. Mustafa Kemal’e de yazdığı 25 Ekim 1922 tarihli mektupta oldukça önemli şeyler yazmıştır. Sonunu “Latif” diye imzalamıştır.</p>

  <p><a href="../Text/Index.xhtml#d000357" id="diz0002046">Zübeyde Hanım’ın</a> hastalığı her geçen gün ilerliyordu. Doktorlar deniz kenarında bir yerde dinlenmesinin uygun olacağını söylemişlerdi. Latife de, hastanın kendisine gönderilmesini, ona kendi annesi gibi bakacağını mektupta yazmıştı. İzmir’e gitmesinde yarar görüldü. Bu tesadüf iyi oldu, çünkü, Zübeyde Hanım gelin adayını görecekti.</p>

  <p>Zübeyde Hanım’ın İzmir’e gidişine karar verildikten sonra, Gazi, başyaverine Valiyle birlikte oradan bir ev bulunmasını ama Rumların terk ettiklerinden olmamasına dikkat etmesini özellikle tembihlemişti. Fakat beklenmeyen bir durumla karşılaşıldı. Treni Latife’nin kâhyası Ahmet Ağa karşıladı ve Zübeyde Hanım’ın yaşaması için Muammer Uşakîzade’nin Karşıyaka’daki evi döşendi. O günlerde Latife’nin ailesi de Avrupa’dan dönmüştü.</p>

  <p>Salih Bozok durumu her gün Gazi’ye rapor ediyordu. Zübeyde Hanım bu evde çok dikkatli ve ihtimamla bakılacaktı. Bozok’un yazdığı olumlu mektuplar ve şifreli telgraflar hep Latife’nin lehineydi. Gazi’nin Latife’yle evlenmesini İsmet Paşa da destekliyordu. Onların varsayımlarına göre bu evlilik Gazi’nin yaşamını düzene sokacak, gece sofralarında içmeyecekti. Bu evliliğin doğru olmadığını söyleyen tek kişi Ali Fethi Okyar olmuştur. Ona göre Latife, Paşayı idare edebilecek yeterlilikte bir kadın değildi ve olamayacaktı da. Öngörüsü doğru çıktı.</p>

  <p>Bir aralık Zübeyde Hanım’ın sağlığı ciddileşti. İzmir’e gidemeyecekti. Latife bundan olumsuz anlamlar çıkarıyordu. Salih Bozok kendisini güç teselli etti. Ankara’ya döndüğünde durumu Gazi’ye anlattı, bunun sonucu olarak, Mustafa Kemal, muharebede bindiği Sakarya adındaki atı ile birkaç teneke de bal hediye olarak kendi maiyetindeki muhafızlarından iki üç neferi İzmir’e gönderdiği gibi, Salih’e de Latife’yi memnun edecek bir mektup yazması talimatını verdi.</p>

  <p>Armağanlar İzmir’e gittikten birkaç gün sonra bir gece yarısı Salih, telefonla Gazi tarafından uyandırıldı.</p>

  <p>“Validem, behemehâl İzmir’e gitmek istiyor. Ne doktorları ne beni dinliyor. Ölürsem İzmir’de öleyim, diyerek yatağından kalkıp çarşafını bile giymiştir. Hemen şimdi İzmir’e gideceğiz, emir verdim. Bir özel tren hazırlanıyor. Sen de ona göre hazırlanarak annemle birlikte İzmir’e gideceksin. Yalnız şunu da söyleyeyim ki, şayet anneme yolda emr-i hak vaki olursa Ankara’ya yakın iseniz buraya gelirsin. İzmir’e yakın iseniz orada benim her zaman ziyaret edebileceğim bir yere defnedersiniz.”<sup><a href="../Text/Bolum_19_dipnot.xhtml#_edn60" id="_ednref60" title="">[60]</a></sup></p>

  <p>Kendisini tedavi eden doktor yüzbaşı Asım ile birlikte İzmir’e hareket etti. Gazi, bu seyahatlerinde annesine başyaver Salih (Bozok) ve eşi Pakize Hanım’ın eşlik etmesini istedi. Zübeyde Hanım yanına evlatlık&nbsp;<a href="../Text/Index.xhtml#d000006" id="diz000037">Abdurrahim Tunçak</a>’ı da almıştı. Zübeyde Hanım’ın İzmir’e gidişinde Basmane’den bir istasyon önce trene <a href="../Text/Index.xhtml#d000183" id="diz0001103">Latife</a> gelmiş, tanışmışlar. Bu kısa görüşme sonucu Zübeyde Hanım tedirgin olmuş ve Bozok’a dönerek, “<b>Salih bu tren Ankara’ya geri dönmez mi?</b>” diye sormuştur.<sup><a href="../Text/Bolum_19_dipnot.xhtml#_edn61" id="_ednref61" title="">[61]</a></sup> Bunun için artık çok geçti. İzmir’e gelip yerleştikleri Karşıyaka’daki köşkte kendisine çok iyi bakıldı.</p>

  <p><a href="../Text/Index.xhtml#d000357" id="diz0002047">Zübeyde Hanım’ın</a> içine düşen sıkıntı ve Latife’ye karşı olumsuz duygusu evlatlıkları Abdurrahim ve Yaver Salih arasında bir sır olarak kalmadı, başkaları da duydu. Kılıç Ali’nin anılarına göre; “Karşıyaka’da Latife Hanım’ı gördükten ve kendisi ile birkaç gün temas ettikten sonra Salih Bozok’u gizlice yanına çağırmış, yavaşçacık, ‘<i>Salih… Benim gördüğüme göre bu kızcağız ile oğlum mesut olamazlar. Derhal beni geriye götür. Mustafamı bu işten vazgeçirteyim,</i>’ demiş. Fakat çok ısrar etmesine rağmen Zübeyde Hanım’ın bu arzularını yerine getirmek mümkün olmamış. Bu esnalardaki telaş ve teessürden dolayı tabiî Zübeyde Hanım’ın görüş ve arzularını Salih, Gaziye intikal ettirmemişti.”</p>

  <p>Hasta yatağından kalkamayacağını anlayan Zübeyde Hanım İzmir Valisi Kâzım Bey ile müftüyü çağırttı. Vasiyetini yazdırdı. Vasiyetinin sonunda bir elmas yüzüğü ayırarak, “Bu da Mustafa’nın olsun,” demesi herkesin gözünü yaşarttı.<sup><a href="../Text/Bolum_19_dipnot.xhtml#_edn62" id="_ednref62" title="">[62]</a></sup></p>

  <p>Çavuş Ali Metin, Gazi’nin emri üzerine Ankara’ya hareket ederken iki doktor da İzmir’e gidiyordu. Ankara’ya varır varmaz Meclis’e giden Çavuş, Latife’nin mektubunu kendisine verdi. Mustafa Kemal’in ilk sözleri, “Annem nasıl?” oldu.</p>

  <p>Ali Metin gördüklerini, duyduklarını anlattı. Fakat daha önce Zübeyde Hanım’ın, “Ali bu hanım Mustafa’mı mesut edebilir mi acaba?” diye belirttiği endişesini aktaramadı.<sup><a href="../Text/Bolum_19_dipnot.xhtml#_edn63" id="_ednref63" title="">[63]</a></sup></p>

  <p>Zübeyde Hanım’ın Latife hakkındaki olumsuz görüşünü ya da hissettiklerini, hem <a href="../Text/Index.xhtml#d000274" id="diz0001598">Salih Bozok’un</a> hem de Ali Metin’in Gazi’ye anlatamayışlarından dolayı bu büyük kumandanın evlilikte yaşayacağı sıkıntı, üzüntü ve dedikoduların önü alınamamış oldu. Kimisi buna kader diyor; kimisi de basiret bağlanması…</p>

  <p>4 Ocak 1923 tarihinde Azerbaycan Sefaretinde verilen bir davette Mustafa Kemal, Latife’yle yani İzmirli bir kızla neden evlenmek istediğini açıklıyordu:</p>

  <p>‘<i>Pek öyle ahım şahım değil,</i>’ diyor. ‘<i>Fakat öyle zeki ve samimi konuşuyor ki… Ailece ahdetmişler, eğer ben <a href="../Text/Index.xhtml#d000159" id="diz0000948">İzmir’i</a> alırsam mutlaka kendi köşklerinde misafir edilecekmişim</i>…’</p>

  <p>Misafirliği kabul ettiğini, kızın piyanosunu, dört-beş dil bildiğini, açık bir samimiyetle daha çok noktaları anlattıktan sonra devam ediyor:</p>

  <p>‘<i>Kızın en büyük meziyeti insanın kafasından geçen şeyi bile keşfedecek kadar feraseti oluşudur</i>…’</p>

  <p>‘<i>Ben sadece evlenmek için evlenmek istemiyorum. Vatanımızda yeni bir aile hayatı yaratmak için önce kendim örnek olmalıyım. Kadın böyle umacı gibi kalır mı?</i>..’<sup><a href="../Text/Bolum_19_dipnot.xhtml#_edn64" id="_ednref64" title="">[64]</a></sup></p>

  <p>Bu konuşmadan anlaşılan, Gazi’nin stratejik bir tercih yaptığıdır. Yeni sosyal yaşam alanında devrimler yapılacaktır ve ‘Toplumun önünde model kadın olarak <a href="../Text/Index.xhtml#d000094" id="diz0000587">Fikriye</a> yeterli olamayacak,’ düşüncesi baskın olmuş demektir. Latife’ye de âşık olmamıştır.</p>

  <p>Zübeyde Hanım iyileşemedi, İzmir’e gelişinden bir ay sonra 14 Ocak 1923 tarihinde öldü.&nbsp;<a href="../Text/Index.xhtml#d000006" id="diz000038">Abdurrahim Tunçak</a>’ın anlattığına göre, ölüm anında bile odada bir doktor yüzbaşı vardı. Çocuk da hep Zübeyde Hanım’ın yanındaydı. Bir aralık doktor çocuğun elinden tutup dışarı çıkardı. Zübeyde o anda yaşamını yitirmişti ve doktor, çocuğun görmesini istememişti. Mustafa Kemal annesinin ölümünü Eskişehir’de askerî birlikleri denetlerken aldı fakat ara vermedi. 14 Ocak 1923’te gece saat on birde trenle hareket etti. Geceleyin Biçer istasyonuna gelindiğinde annesinin ölüm telgrafını aldılar. Çavuş Ali Metin telgrafı veremedi.</p>

  <p>Çavuşu sabaha yakın çağırdı ve haber alıp almadığını sordu. O da, ‘Şifre var, açılıyor,’ dedi. Bunun üzerine, ‘Annem öldü biliyorum,’ dedi ve gördüğü rüyayı anlattı. Rüyasında annesi ile birlikte yeşil kırlarda gezerlerken birden ortaya çıkan bir sel annesini yanından alıp götürmüştü.<sup><a href="../Text/Bolum_19_dipnot.xhtml#_edn65" id="_ednref65" title="">[65]</a></sup></p>

  <p>‘Çocuk şifreyi al, getir,’ demesi üzerine Çavuş şifreyi getirdi. Daha içeri girer girmez, ‘Ölmüş değil mi?’ diye sordu ve, ‘Siz sağ olun Paşam!’ yanıtını alınca gözlerini havaya kaldırarak yanaklarından sel gibi akan gözyaşlarını içine akıtmak istercesine, ‘Millet sağ olsun. Milletin annesi benim annemdir,’ dedi.<sup><a href="../Text/Bolum_19_dipnot.xhtml#_edn66" id="_ednref66" title="">[66]</a></sup></p>

  <p>Yurt gezisini iptal etmeyen Mustafa Kemal, 22 Ocak’ta Bursa’ya geldi. Hotel d’Anatolie’de verilen bir partiye katıldı. Orada bir hanımefendinin (Laika Manyas) evlilikle ilgili sorularıyla karşılaştı ve ilk kez evleneceği kadının adını Latife olarak açıkça söyledi.</p>

  <p>“Latife Hanımefendi güzel mi Paşam?”</p>

  <p>“<b>Hanımefendi çok güzel olsa ben zaten almam. Ben kıskanç bir adamım. Zekâsını, bilgisini, terbiyesini beğendim.</b>”<sup><a href="../Text/Bolum_19_dipnot.xhtml#_edn67" id="_ednref67" title="">[67]</a></sup></p>

  <p>İngiliz gazeteci <a href="../Text/Index.xhtml#d000113" id="diz0000634">Grace Ellison</a>, cesaretini toplayarak, bazı arkadaşlarının ona, Gazi’nin bir prensesle evlenmesinden endişe ettiklerini dile getirdiklerini söyleyince, “Bu hiçbir şekilde gerçekleşmeyecek,” yanıtını verdi. “Ben kendi halkımdan, okumuş bir kadını seçmiş bulunuyorum, tüm işlerimde ‘gerçek ortağım’ olabilecek karakterde bir kadın. Karakterinin sadece yarısı ve yaşamının sadece yarısı için oluşan bir birleşmeden mutluluk beklenemez. Ben demokrasinin yanında yer aldım, mevkinin ve rütbenin benim için hiçbir zaman çekiciliği olmamıştır.”<sup><a href="../Text/Bolum_19_dipnot.xhtml#_edn68" id="_ednref68" title="">[68]</a></sup></p>

  <p>Mustafa Kemal’in Karlsbad günlüğünden okuyabildiğimiz, Madam Heiniche ile konuşmasında dikkat çeken bir konu da gençken Avrupalı bir kadınla evlenmek düşlerini süslerken sonradan bundan vazgeçip evleneceği kadının Türk olmasına karar verdiğidir.<sup><a href="../Text/Bolum_19_dipnot.xhtml#_edn69" id="_ednref69" title="">[69]</a></sup></p>

  <p>Eskişehir’den <a href="../Text/Index.xhtml#d000159" id="diz0000949">İzmir’e</a> gelirken 26 Ocak 1923 günü Karşıyaka’da yaverler kendisini karşıladı. Başyaver Salih’i kompartımanına yalnız olarak davet etti.</p>

  <p>“<i>Ben <a href="../Text/Index.xhtml#d000183" id="diz0001104">Latife</a> Hanım’la evlenmeye karar verdim. Şimdi babası burada ise</i> (Paşa o güne kadar Muammer Bey’i görmediğinden tanımıyordu) <i>kendisini bu kararımdan haberdar edersin ve hiç kimseye bir şey söylememesini de ilâve edersin.</i>”<sup><a href="../Text/Bolum_19_dipnot.xhtml#_edn70" id="_ednref70" title="">[70]</a></sup></p>

  <p>Başyaver, Paşa’nın emrini yerine getirdi. “Muammer Bey’e, Gazi Mustafa Kemal Paşa’nın kayınpederi olacaklarını söylediğim zaman boynuma sarıldılar ve içini çekerek beni kokladılar. Biraz sonra Paşa Hazretleri de vagonlarından inerek Muammer Bey’le tanıştılar…”<sup><a href="../Text/Bolum_19_dipnot.xhtml#_edn71" id="_ednref71" title="">[71]</a></sup></p>

  <p>Sabah Karşıyaka’da trenden inerek <a href="../Text/Index.xhtml#d000357" id="diz0002048">Zübeyde Hanım’ın</a> mezarı başında Fevzi (Çakmak) ve <a href="../Text/Index.xhtml#d000170" id="diz0001057">Kâzım Karabekir’in</a> de katıldığı bir küçük grupla 27 Ocak 1923 tarihinde yaptığı konuşma sıkıntılı, güç, mücadeleli yaşamının ve annesinin kendisi yüzünden çektiği acıların, yitirdiği sağlığının bir çeşit günah çıkarması yanı sıra siyasi tarihin de özeti gibidir:</p>

  <p><b>“Zavallı Validem bütün millet için mefkûre olan İzmir’in mukaddes topraklarına vücudunu vermiş bulunuyor. Arkadaşlar, ölüm yaratılışın en doğal bir yasasıdır. Fakat böyle olmakla beraber bazen en hazin tecelliler arz eder. Burada yatan validem, zulmün, cebrin bütün milleti felaket uçurumuna götüren keyfi bir idarenin kurbanı olmuştur. Bunu izah etmek için müsaade buyurursanız ıstıraplı hayatının bariz birkaç noktasını arz edeyim. Abdülhamid devrinde idi. 1905 tarihinde mektepten henüz kurmay yüzbaşısı olarak çıkmıştım. Hayata ilk adımı atıyordum. Fakat bu adım hayata değil, zindana tesadüf etti. Hakikaten beni bir gün aldılar ve müstebit idarenin zindanlarına koydular. Orada aylarca kaldım. Validem bundan ancak hapisten çıktıktan sonra haberdar olabildi. Ve derhal beni görmeye koştu. İstanbul’a geldi. Fakat orada kendisiyle ancak üç-beş gün görüşmek nasip oldu. Çünkü tekrar müstebit idarenin hafiyeleri, casusları, cellâtları evimizi sarmış ve beni alıp götürmüşlerdi. Validem ağlayarak arkamdan takip ediyordu. Beni sürgün yerime götürecek vapura bindirilirken benimle görüşmekten men edilmiş olan validem gözyaşlarıyla Sirkeci rıhtımında elemler ve kederler içinde terk edilmiş bulunuyordu. Sürgün yerinde geçirdiğim mücadeleler onun hayatını ıstıraplar ve gözyaşları içinde geçirtmiştir.</b></p>

  <div class="picture"><img alt="" src="../Images/59.jpg"/><div class="caption">Zübeyde Hanım’ın mezarı başında (27 Ocak 1923)</div>
</div>

  <p class="p2"><b>Başka bir nokta daha: Mütareke zamanında Anadolu’ya geçtiğim vakit, validemi mustarip bir halde İstanbul’da terke mecbur olmuştum. Yanımda kendisinin refakatime verdiği bir adamım vardı. Bunu Erzurum’dan İstanbul’a gönderdiğim zaman validem bu adamın yalnız olarak geldiğinden haberdar olduğu dakikada, benim hakkımda halife ve padişah tarafından verilmiş olan idam kararının infaz edildiğini zanneylemiş ve bu zan kendisini felce uğratmıştı. Ondan sonra bütün mücadele seneleri onun hayatını elem, ıstırap içinde geçirtmişti. Padişah ve hükümetin ve bütün düşmanların daima baskı ve işkencesi altında kalmıştı. Evi bin türlü sebep ve vesilelerle basılır ve aranır, kendisi rahatsız edilirdi. Validem üç buçuk senelik bütün gece ve gündüzlerini gözyaşları içinde geçirdi. Bu gözyaşları ona gözlerini kaybettirdi. Nihayet pek yakın zamanda onu İstanbul’dan kurtarabildim. Ona kavuşabildim ki, o artık maddeten ölmüştü, yalnız manen yaşıyordu.</b></p>

  <p><b>Validemin kaybından şüphesiz çok üzgünüm. Fakat bu üzüntümü gideren ve beni teselli eden bir husus var ki, o da anamız vatanı mahv ve haraplığa götüren idarenin artık bir daha dönmemek üzere yokluk mezarına götürülmüş olduğunu görmüştür. Validem bu toprağın altında, fakat millî hâkimiyet ilelebet devam edecektir.</b></p>

  <p><b>Validemin ruhuna ve bütün ecdat ruhuna ahdetmiş olduğum vicdan yeminimi tekrar edeyim. Validemin kabri önünde ve Allahın huzurunda yemin ediyorum, bu kadar kan dökerek milletin elde ettiği ve sağlamlaştırdığı hâkimiyetin muhafaza ve müdafaası için icap ederse validemin yanına gitmekte asla tereddüt etmeyeceğim. Millî hâkimiyet uğrunda canımı vermek, benim için vicdan ve namus borcu olsun.”</b></p>

  <p class="p7">&nbsp;</p>

  <p>Karşıyaka’dan Göztepe’de bulunan eve gelindi. Kendisini karşılayanlardan bazılarını ertesi günü evde verilecek çaya davet etti. Muammer Bey’e de <a href="../Text/Index.xhtml#d000159" id="diz0000950">İzmir</a> müftüsünü davet etmesini söyledi. Görünüşte çay ziyafeti olan bu toplantı, aslında bir nikâh merasimiydi.</p>

  <p><a href="../Text/Index.xhtml#d000036" id="diz0000250">Asım Gündüz</a> anılarında bu karardan en yakınlarının bile haberdar olmadığını ortaya koymakta. Mustafa Kemal’in hayalindeki evlenme şeklinin tam bir romantiğe yakışan türden olduğunu da yazmaktadır. Başyaverin, “Müftü Rahmettullah Efendi geldi!..” uyarısının ardından Gazi, “Eğer genç olsaydım bu töreni başka türlü yapmak isterdim. <a href="../Text/Index.xhtml#d000183" id="diz0001105">Latife</a> Hanım’ı bir ata bindirir, ben de bir ata binip koşturur, kaçırtır alırdım; ama şimdi bunu yapacak kadar genç olmadığımı anlıyorum.” (<a href="../Text/Index.xhtml#d000092" id="diz0000569">Fevzi Çakmak’a</a> dönerek) “Paşam, siz benim, Abdülhalik (Renda) Bey de Latife Hanım’ın şahitliğini kabul buyurun da bizim şu mihri müeccel ve mihri muaccelleri tayin edip nikâhımızı kıyıverin.”<sup><a href="../Text/Bolum_19_dipnot.xhtml#_edn72" id="_ednref72" title="">[72]</a></sup></p>

  <p>Gazi işi ucuza getirmiş, on dirhem gümüş mihri müeccel ve mihri muaccel ile evliliği onaylatmıştı.<sup><a href="../Text/Bolum_19_dipnot.xhtml#_edn73" id="_ednref73" title="">[73]</a></sup> Bu miktar en yoksul insanın vereceği tazminattı. Müftü dualarıyla töreni uzatırken, Mustafa Kemal, arkadaşlarına dönerek, “<i>İnşallah zaman olur, nikâhı Vali bey kıyar,</i>”<sup><a href="../Text/Bolum_19_dipnot.xhtml#_edn74" id="_ednref74" title="">[74]</a></sup> dedi. Bu söz yakında başlayacak sosyal yaşam alanlarındaki devrimlerin habercisiydi.</p>

  <p>Mustafa Kemal’in üstünde lacivert kruvaze bir elbise vardı. Aynı renkte, içinde kırmızı kıvılcımlar yanan bir kravat bağlamıştı. Ceketinin küçük cebinde titizlikle yerleştirildiği halde, rasgele konmuş gibi görünen keten bir mendil vardı. Gri, astragan bir kalpak giymişti.<sup><a href="../Text/Bolum_19_dipnot.xhtml#_edn75" id="_ednref75" title="">[75]</a></sup></p>

  <p>Latife, vücut hatlarını belli etmeyen bol bir füme kıyafet giymişti. Saçlarını mor bir eşarp ile örtmüş, mor eldivenler giymişti; elinde bir beyaz gül tutuyordu.</p>

  <p>Yüzük <a href="../Text/Index.xhtml#d000190" id="diz0001194">Lozan’da</a>, delegeler tarafından, bu işi yaparken okul çocukları gibi heyecanlanılarak, onun adına satın alınmış.<sup><a href="../Text/Bolum_19_dipnot.xhtml#_edn76" id="_ednref76" title="">[76]</a></sup></p>

  <p>Bekârlık konusundaki fikrini bilen bir milletvekilinin “Niçin evlendiniz?” sorusuna verdiği yanıt hangi düşüncelerle evlendiğini ortaya koyuyor:</p>

  <p>“<b><i>Bundan sonra birçok devrimler yapacağız. Bunlar arasında kıyafet devrimi de olacaktır. Kadınlarımızın da çarşafını atacağız. Kızlarımızın güzelliği meydana çıkacaktır. Bu güzel yüzlü millete kara çarşaf ve peçe yakışmaz. Ben herkesin karısının ve kızının başını açarken, onlar diyecekler ki, kendisi bekâr, herkesin çarşafını çıkarttı. Bunu dedirtmemek için evlendim!</i></b>”<sup><a href="../Text/Bolum_19_dipnot.xhtml#_edn77" id="_ednref77" title="">[77]</a></sup></p>

  <p><a href="../Text/Index.xhtml#d000094" id="diz0000588">Fikriye</a> evlilik haberini Münih’teki sanatoryumda aldı. Üzüntüsü sonsuzdu. Tedaviyi erken bitirip dönmeye karar verdiğinde, tren garında kendisini yolcu eden tek bir kadın vardı. Oysa geldiğinde ne kadar çok kalabalık karşılamıştı. Türkiye’ye dönüşünde neler olacağını zaman gösterecekti.</p>

  <p>Gazi ve Latife yaklaşık bir ay sonra Ankara’ya gittiler. Lozan’dan dönen İsmet Paşa’yla Eskişehir’de buluşup 20 Şubat’ta Ankara’ya ulaştılar.</p>

  <p>Yeri gelmişken Latife’nin eş olmak için can attığı Mustafa Kemal’in daha sonradan her ikisinin de sıkıntı çekeceği, şikâyetçi olacağı günlük yaşam alışkanlıklarının yanıtını genel sekreteri veriyor:</p>

  <p>“<i>Çocukluğundan beri temizliğe ve iyi giyinmeye meraklı idi. Bazı sıcak günlerde iki-üç kez yıkandığı olurdu. Savaş sırasında en sıkışık cephelerde bile ne yapıp yapmış, mutlaka her gün yıkanabilecek bir yer sağlamıştır.</i></p>

  <p><i>Kendisine her çeşit elbise yakışırdı; bilhassa askerî üniforma.</i></p>

  <p><i>Yemek meraklısı değildi; sabahları bir şey yemez, yalnız bir kahve ve sigara içerdi.</i></p>

  <p><i>Öğle yemeklerini bazen sadece bir dilim ekmekle bir bardak ayran veya limonata teşkil ederdi. Ekmeği, uzun uzun parçalar halinde doğrar, bardaktaki ayran veya limonataya hatıra hatıra yerdi. Sevdiği ve istediği sayılı yemeklerin başında sadeyağlı kuru fasulye (buna kendisi yağlı fasulye derdi) ve pilav gelirdi; bunlar mutfakta daima hazır bulundurulurdu. Geceleri, çok geçe kaldığı zamanlar, fasulye ve pilav yer öyle yatardı.</i></p>

  <p><i>Bunlardan başka yağ ve yumurta ile ezilmiş beyaz peynirden yapılan bir nevi omleti, etli taze bamyayı ve meyvelerden kavunu severdi.</i></p>

  <p><i>Erken veya geç; uykudan uyanır uyanmaz derhal kalkar, odadaki geniş koltuğuna bağdaş kurar, bir taraftan getirilen kahve ile sigarasını içerken, bir taraftan da günlük gazeteleri gözden geçirirdi. Ondan sonra banyoya girer, tıraş olur, yıkanır ve derhal giyinerek ya gezmeye çıkar, yahut kütüphanesine geçerek çalışmaya veya kitap okumaya koyulurdu.</i></p>

  <p><i>Yatak odasında uzun süre kalmak alışkanlığında değildi; pijama kullanmazdı, beyaz keten entari ile yatar, yataktan çıkınca üzerine bir ropdöşambır giyerdi. Ancak fazla rahatsız olup da geniş koltuğunda istirahat etmeye mecbur olduğu zamanlar pijama giydiği olurdu ki, bu da pek nadirdi; çünkü sıhhatine, lüzumu kadar itina etmez, ufak tefek hastalıklara aldırmaz, doktorların tavsiyelerine pek kulak aşmazdı. 38 derece ateşle giyinip gezmeye çıktığı ve sofraya indiği çok olmuştur.</i></p>

  <p><i>Tütün ve kahveye çok düşkündü; bilmem ama, herhalde günde 10-15 fincan kahve ve 40-50 sigara içerdi.</i></p>

  <p><i>Burada tütüne olan düşkünlüğünü, hem de geniş hak bilir ve hoş görürlüğünü belirten bir olay: Tekel İdaresi sigara kâğıdının satışını yasak etmişti. Kaçak tütün içenlerden parası olanlar bu kâğıdı karaborsadan tedarik edebiliyorlardı. Fakat halkın ve bilhassa köylülerin büyük kısmı sigaralarını gazete kâğıdı ile sarmak zorunda kalmışlardı.</i></p>

  <p><i>Bir gün vatandaşın biri kasaba veya köy kahvesinde böyle hazırladığı bir sigarayı içerken, fena kokusundan şikâyet ediyor ve bütün iyilik ve kötülükleri en başta bulunana atfetmek alışkanlığıyla Atatürk aleyhinde ağzına geleni söylüyor. Kahvede bulunanlar bir zabıt tutuyorlar, iş hükümete intikal ediyor. Cumhurbaşkanına karşı işlenen suçlardan dolayı takibatta bulunmak O’nun iznine bağlı olduğu için ilgili bakan sorunu kendisine arz ediyor, takibat için izinlerini istiyor.</i></p>

  <p><i>Atatürk bakana soruyor:</i></p>

  <p><i>“Sen hiç gazete kâğıdı ile sarılmış sigara içtin mi?”</i></p>

  <p><i>Bakan, “Hayır efendim, ” yanıtını veriyor.</i></p>

  <p><i>“Ben içtim,” diyor, “O kadar berbat bir şeydir ki. Adam haklıdır, ben de olsam aynı şeyi yapardım. Takibata lüzum yoktur. Zavallıyı serbest bırakınız.”</i></p>

  <p><i>Kumardan hoşlanmazdı, kumarcı arkadaşlarını bu alışkanlıktan vazgeçirmeye çalışırdı. Bununla beraber bazı geceler evinde ya da davetli bulunduğu yerlerde, zaman geçirmek için poker oynardı; fakat sonunda mutlaka ortadaki fişleri harman eder, herkese parasını iade ederdi.</i></p>

  <p><i>Yine eğlenmek için pek nadir olarak, arkadaşları ile tavla oynadığı da olurdu.</i></p>

  <p><i>İçki olarak rakıyı tercih ederdi. Başka içkileri, mesela bira, şarap, viski ve şampanyayı nadiren içerdi. Baş mezeleri leblebi, beyaz peynir ve kavundu. İçkiden sonra yemek yerdi.</i></p>

  <p><i>İçki sofrasında konuşulanların, yazılanların, hatta verilen kararların üzerinde, sonradan ciddiyetle durduğuna hiç şahit olmadım. Böyle sofralarda olanlar ve konuşulanlar, “orada kalır ve kalmalıdır” derdi.</i></p>

  <p><i>Askerî, siyasi, büyük ve önemli meselelerin cereyan ettiği veya konuşulacağı zamanlarda hiç içmezdi. Gündüz içmenin de aleyhindeydi. Yanında bulunduğum uzun yıllar zarfında yalnız iki defa, gündüz birkaç kadeh konyak veya rakı içtiğini gördüm.</i></p>

  <p><i>Maiyetinde çalışanların, vazifeli oldukları saatlerde, içki kullanmalarını da hoş görmez, men ederdi.</i>”<sup><a href="../Text/Bolum_19_dipnot.xhtml#_edn78" id="_ednref78" title="">[78]</a></sup></p>

  <p>Gazi ile <a href="../Text/Index.xhtml#d000183" id="diz0001106">Latife</a> evliliğinin hemen hemen hep yakınında bulunmuş olan Kılıç Ali, Başyaver <a href="../Text/Index.xhtml#d000274" id="diz0001599">Salih Bozok</a> gibi kişiler pek çok olayın da tanığı olmuştur.</p>

  <p>İlk zamanlar Ankara’da bıraktığı görüntüye göre Latife çok iyi yetişmiş, iyi öğrenim görmüş, zeki ve yabancı dil bilen genç bir kadındı. Ankara’ya geldikten sonra mükemmel bir ev hanımı olarak da kendini gösterdi. Olumlu davranışlarıyla Gazi’yi mutlu edeceği ümidi, çevrede çok çabuk sevilmesini sağlamıştı.<sup><a href="../Text/Bolum_19_dipnot.xhtml#_edn79" id="_ednref79" title="">[79]</a></sup></p>

  <p>Latife <a href="../Text/Index.xhtml#d000067" id="diz0000362">Çankaya’ya</a> yerleşir yerleşmez hareketleriyle herkeste çok olumlu bir etki bırakıyordu. Gazi kimi severse ona yakınlık gösterir, neden hoşlanırsa hoşlandığı şeylere yadırganlık göstermeden çabucak uyum sağlardı. Çevresine Gazi’ye yakın arkadaşların ailelerini toplardı. Sık sık aileleri bir araya getirirdi.</p>

  <p>Akşamları zamanında yemek yemek, zamanında sofradan kalkmak, yemekten sonra Gazi ile birlikte yakın arkadaşların evlerine ziyaretler yapmak, sohbetlerle zaman geçirmek, hemen hemen alışkanlık haline geldi. Gazi uymakta olduğu bu yeni hayat tarzından memnun görünüyordu.</p>

  <p>İlk zamanlar evlilik sorunsuz gidiyor, Latife bu ağır yükün altında ezilmiyor görüntüsü veriyordu. Fakat kısa bir süre sonra durum değişti. Sanki evlendiği kişi Gazi Mustafa Kemal değil de sıradan birisiymiş gibi hareket etmeye başladı. Davranışları kraliçe tavırlarına döndü.</p>

  <p>Kısa bir süre sonra Latife bu olumlu davranışlarından uzaklaşıp, doğasında var olan bazı davranış bozukluklarını göstermeye başladı. Önce hırçınlık olarak başlayan hareketleri sonradan kalıcı huysuzluk olarak devam etti.</p>

  <h3 id="sigil_toc_id_101"><a href="../Text/TOC.xhtml#toc164">Ecelin Davetiye Çıkardığı Kadın</a></h3>

  <p>Bu arada olan <a href="../Text/Index.xhtml#d000094" id="diz0000589">Fikriye’ye</a> olmuştu.</p>

  <p>Gazi’nin evlendiği haberini Fransızca gazeteden öğrendikten sonra dünyası başına yıkılınca, Münih’ten apar topar dönen genç kadın, 6 Mart 1923’te Sirkeci Garı’na ulaşıyordu. Nereye gideceğini, ne yapacağını bilemiyordu. Tedaviyi yarım bırakmış, üzüntü verem hastalığını daha da kötüleştirmişti.</p>

  <p>Almanya’ya giderken Mudanya’dan İstanbul’a birlikte geldiği <a href="../Text/Index.xhtml#d000258" id="diz0001534">Refet (Bele)</a> Paşa’nın evine gitti. Ankara günlerinden dostlukları vardı, iyi karşılandı. Ankara’ya gitmek istiyordu, Refet Paşa telgrafla durumu sormanın doğru olacağını söyledi. Çünkü Gazi’yi gelişmelerden bilgilendirmek gerekiyordu.</p>

  <p>Adnan Adıvar Büyük Millet Meclisi’nin İstanbul temsilciliğine getirilmişti. Onun aracılığıyla telgraf çekildi.</p>

  <p><i>Gazi Paşa Hazretleri’ne,</i></p>

  <p><i>Fikriye Hanım bugün geldi. Yarın hemen Ankara’ya hareket etmek istiyor. Yüksek emirlerinizi beklemekteyim.</i></p>

  <p>Ankara’dan gelecek yanıtı beklerken, Fikriye ertesi gün Cevat’ın (Abbas) eşi Memduha’ya gitti.</p>

  <p>Gazi, Fikriye’yi düş kırıklığına uğratacak içerikte hemen karşılık vermişti:</p>

  <p><i>Adnan Beyefendi’ye,</i></p>

  <p><i>Fikriye Hanım’ı tedavi için Almanya’ya göndermiştim. Benden izin almadan neden dolayı İstanbul’a gelmiştir? Kesinlikle Ankara’ya gelmesine izin veremem. Kendisine gereği kadar para vermiştim. Orada otursun ve bana açıklama yapsın. Benden izin almadan hareketine müsaade olunmaması için gerekenlere emir buyurmanızı ve bildirmenizi rica ederim. Gazi Mustafa Kemal.</i></p>

  <p>Refet Paşa bu telgrafın içeriğini değiştirerek Fikriye’ye, Gazi’nin İstanbul’a geldiğinde görüşeceklerini bildirdi. Fikriye istenmemişti. Kendisinin dışında herkes bunu biliyordu ama ondaki saplantıya dönüşmüş aşk, gerçeği görmesini engelliyordu.</p>

  <p>Cevat Abbas’ın evinden de ayrıldı, Mehmet amcasının dul eşi Belkıs Hanım’ın evine geçti, ancak kısa zamanda sıkıldı. Oradan ayrıldı, onun kızı Hayriye’nin evine taşındı. Onun evinde de rahat edemedi. Oradan Mecidiye Teyzesi’nin evine geçti. Hiçbir yerde duramıyordu. Eski ev sahibi Macit’in Yerebatan’daki konağına geçti. Üç yıl önce Ankara’ya gitmeden önce de bu konakta kalmıştı. Burada ona dostça davranılıyordu, evin kızı Handan da 18 yaşına gelmişti, iyi arkadaştılar. Bir süre sonra Macit Bey Gelibolu Valiliğine atandı. Fikriye’nin Handan ve annesi Nimetle dostlukları orada da devam etti. Bir yıla yakın Gelibolu’da kaldı, mayıs ayının sonlarına doğru evin hizmetlisi <a href="../Text/Index.xhtml#d000079" id="diz0000446">Emine’nin</a> fotoğrafsız kimliğini alarak İstanbul’a geldi. Ankara’ya gitmeyi kafasına koymuştu. Bir bohçadaki mektupları dâhil her şeyini Gelibolu’da bırakıyordu, bu nedenle, nasılsa erken döner diye gidişi pek yadırganmadı.<sup><a href="../Text/Bolum_19_dipnot.xhtml#_edn80" id="_ednref80" title="">[80]</a></sup></p>

  <p>1924 yılı son derece yoğun geçiyordu. Lozan imzalanmış, cumhuriyet kurulmuş, biraz rahatlık gelmişti ama evliliğinde sorunlar başlayan Mustafa Kemal kalp spazmı geçirecek, 1924 başında <a href="../Text/Index.xhtml#d000159" id="diz0000951">İzmir’e</a> gidecek ve <a href="../Text/Index.xhtml#d000183" id="diz0001107">Latife’nin</a> evinde yaklaşık 50 gün dinlenecektir. Cumhuriyetin ilanı tartışmaları yatışmamışken, Hilafetin kaldırılması tartışmalarının yaşanacağı en hararetli günler de gelip çatmıştır. Gazi, Latife’nin olaylar yarattığı yurtiçi seyahatlerinde yanında hep eşiyle birliktedir.</p>

  <p>Fikriye’nin geldiği Ankara’nın havası budur.</p>

  <p>Fikriye Ankara’da trenden inince önce kuzeni <a href="../Text/Index.xhtml#d000099" id="diz0000608">Fuat Bulca’nın</a> evine gider. Ama aksilik onlar da o gün İstanbul’a gitmiştir. Ağabeyi Enver’le dargın oluşu nedeniyle gidecek başka bir yer aklına gelmez, faytonla Çankaya’ya gelir. Umudu Gaziyi görmektir.</p>

  <p>Köşke ilk geliş anını yılların emektarı Gazi’nin emir eri Ali Çavuş (Metin) şöyle anlatıyor:</p>

  <p>“<i>Salona aldıktan sonra Gazi (Atatürk’e) ve Latife Hanım’a haber verdim. Latife Hanım derhal ayağa kalkarak, ‘Paşam, size bu kadar hizmetleri olan hanımı bekletmeyelim,’ diyerek birlikte Fikriye Hanım’a, ‘Hoş geldin,’ dediler. Fikriye Hanım’ı o gece misafir ettiler.</i></p>

  <p><i>Ertesi günün akşamüzeri Fikriye Hanım’da bir gitme hazırlığı görmeyen Latife Hanım bana, ‘Ali, bu hanım ne zaman gidecek?’ diye sinirli sinirli söylendiler.</i></p>

  <p><i>Ben ilk gece kararlaştırıldığı üzere Fikriye Hanım’a verilecek para ile Fikriye Hanım’ın İstanbul’a yerleşmesini temin için Fikriye Hanım’ı ikna etmeye çalışıyordum. Fakat Fikriye Hanım sözlerimi zor dinliyor, buğulu gözlerle uzaklara bakıyordu.</i></p>

  <p><i>İkinci gece de Fikriye Hanım köşkte kaldı. Fakat Latife Hanım’ın da neşesi büsbütün kaçmıştı. Üçüncü gece de Fikriye Hanım’da gitme hazırlığı görmeyen Latife Hanım bana sinirli ve yüksek sesle, ‘Ali, bu hanım ne zaman gidecek?’ diyerek salondan ayrıldı.</i></p>

  <p><i>Fakat bu yüksek sesle söylenen sözleri Fikriye Hanım gibi Gazi de duymuşlardı. Gazi yatma zamanı geldiği halde yatmamış, ayrı bir odada gece yarısına kadar oturmuşlardı. Çok üzüldükleri belliydi. Ertesi günü Fikriye Hanım’ı erken saatlerde uğurladık.</i>”<sup><a href="../Text/Bolum_19_dipnot.xhtml#_edn81" id="_ednref81" title="">[81]</a></sup></p>

  <p>Gazi, Fikriye’nin hastalığını görüyor, Ankara’da kalmasının olanaksız olduğunu bildiğinden ona İstanbul’da bir ev alınması ve geçiminin sağlanması amacıyla gerekli paranın da kendisi tarafından verileceğini söylüyordu.</p>

  <p>Fikriye, Latife tarafından kovulunca, Karaoğlan çarşısında bildik bir otele yerleşti. Hastalıktan mecali kalmamıştı.</p>

  <p>Ertesi sabah (21 Mayıs) eşyalarını yanına alarak Çankaya’ya çıktı, çantasında, Ankara günlerinde kendisini koruması amacıyla <a href="../Text/Index.xhtml#d000155" id="diz0000849">İsmet İnönü</a> tarafından verilmiş Browning tabancası da vardı. Köşkün kapısında faytoncuya, “Beni bekle, Paşa Hazretlerine veda edip döneceğim,” dedi.</p>

  <p>Yaver <a href="../Text/Index.xhtml#d000222" id="diz0001389">Muzaffer Kılıç</a>, bundan sonrasını şöyle anlatıyor:</p>

  <p>“Ben nöbetçi yaverdim. Arap Nesim, Fikriye’nin geldiğini haber verdi… Gazi yukarıda Latife Hanım’la oturuyordu. Kendilerine sormadan Fikriye Hanım’ı onların yanına bırakamazdım. Davranışlarında da heyecan ve sinirlilik göze çarpıyordu. Gazi’nin dinlendiğini, çıkıp haber vereceğimi, kendisini kabul edebileceği zamanı soracağımı söyleyerek onu yatıştırmaya çalıştım.</p>

  <p>Nöbetçi ile Arap Nesim’i de ben aşağı ininceye kadar Fikriye Hanım’ı yukarı bırakmamaları konusunda uyardım. Yanlarına çıkıp durumu Gaziye bildirdim. Latife Hanım birden bire, ‘Niye gelmiş, ne işi var? Kovunuz, dışarı atınız!’ diye öfkeyle söylenmeye başladı. Paşa da buna karşı bir şey diyemedi, aynı görüşü benimsedi. Aşağı indim, Fikriye Hanım’a Paşa’nın kabul edemeyeceğini, uygun zamanı daha sonra kendisine bildireceğimi söyledim. Kadın büsbütün öfkelendi. ‘Ne demek efendim, Paşa beni muhakkak kabul eder. Siz yalan söylüyorsunuz. Burası benim evim demektir!’ gibi sözlerle direnince bu işin içinden yalnız çıkamayacağımı anlayarak Kurmay Albay Tevfik (Bıyıklıoğlu) Bey’le Yüzbaşı Rüsuhi Bey’i telefon edip yanıma çağırdım.</p>

  <p>Tevfik Bey kadını soğukkanlılıkla yatıştırmaya çalışırken, öteki yaver Rüsuhi öfkelenip tehdit etmeye başladı. Hatta girdiği tuvaletin kapısını çalarak ‘Çık dışarı!’ diye bağırdı. Sonunda kadını dışarıda bekleyen arabaya bindirerek yola çıkardık.”<sup><a href="../Text/Bolum_19_dipnot.xhtml#_edn82" id="_ednref82" title="">[82]</a></sup></p>

  <p>Kısa bir süre sonra tek el silah sesi duyuldu. Köşk görevlileri hemen koştular. Fikriye’nin göğsünden kan sızıyordu. Durum Gazi’ye bildirildi. Fikriye Memleket Hastanesi’ne kaldırıldı. Hem Başhekim Ömer Bey hem de Sıhhiye Bakanı Refik (Saydam) Bey harekete geçirildi. Başarılı bir ameliyat ile kurşun çıkarıldı. Fakat hasta iyileşemedi, kaldırıldığı hastanede dokuz gün sonra 30 Mayıs 1924 tarihinde yaşama veda etti.</p>

  <p>Bu olay, o günden bugüne pek çok spekülasyona yol açmıştır. Başyaver Rüsuhi’nin Çankaya’dan Fikriye’yi kendi kararıyla kovamayacağı ortada olduğuna göre, Latife ve Gazi’nin ortak kararını uygulamıştır. Fikriye’nin kuşağında ikinci bir tabanca sakladığı söylenmiştir. Ancak ikinci tabancanın varlığı çok kolaylıkla açıklanabilecek ve kabul ettirilebilecek gibi değildir. Kısacası ikinci tabanca bir uydurmaca gibi görünüyor. Otopsi yapılmaması, vurulduğu yere doktorun getirilmemesi, ameliyat sonrası birkaç gün hastaneye kimsenin sokulmaması gibi gerçekler, bu olayın üzerindeki sis perdesini kaldıramayacağından, hep istismar edilecektir. Arabacı hayatta olduğuna göre bu bir intihardı. Eğer bir cinayet olsaydı, görgü tanığı olarak arabacı sağ bırakılmazdı. Bu olayın kimilerine göre cinayet ya da intihar oluşunun dışında, Latife’nin tavrı gazeteci-yazar Yakup Kadri Karaosmanoğlu’ndan alıntıyla şöyle anlatılıyor:</p>

  <p>“Fikriye hastaneye kaldırılınca Paşa, Latife Hanım’dan tekrar rica ediyor:</p>

  <p>‘Ne olur gidip bir bakıver, kızcağız ölüyor!’ diyor.</p>

  <p>Ama Latife Hanım gitmiyor.”<sup><a href="../Text/Bolum_19_dipnot.xhtml#_edn83" id="_ednref83" title="">[83]</a></sup></p>

  <p><a href="../Text/Index.xhtml#d000357" id="diz0002049">Zübeyde Hanım’ın</a> <a href="../Text/Index.xhtml#d000274" id="diz0001600">Salih Bozok’a</a> söylediği öngörüsü doğru çıkmıştı.</p>

  <p>“<b><i>Bak evlatçığım… On gün var otururuz bu kızcağızın evinde… İyidir hoştur fakat tutmamıştır gözüm efendim bu işi!… Bu kızcağız da bilmez benim oğlumu sevmediğini!.. O sever Mustafa Kemal Paşayı… O sever Gazi Paşayı!… O sevmez efendim, Mustafa Kemal Efendiyi!.. O ister, Mustafa Kemal Paşa’nın karısı olsun! O ister, kurulsun Çankaya’da, buyursun ona buna! İster, olsun Büyükhanımefendi! Sevemez o benim Mustafamı… Sever Mustafa Kemal Paşa’yı, Gazi Paşa’yı!.. Sen beni çabuk götüresin evlatçığım Ankara’ya… Söyleyeyim Mustafa’ya bu iş olamaz!</i></b>”<sup><a href="../Text/Bolum_19_dipnot.xhtml#_edn84" id="_ednref84" title="">[84]</a></sup></p>

  <p>Evet, Zübeyde Hanım haklı çıkmıştı; Latife, büyük başkumandan, Gazi Mustafa Kemal Paşa’yı sevmişti. Zübeyde’nin oğlu Mustafa Kemal değildi âşık olduğu. Ama, Zübeyde Hanım da oğlu Mustafa Kemal’i unvansızken seven, ona gerçekten âşık olan kadını, Fikriye’yi benimsememişti.</p>

  <p>Yıllar sonra kız kardeş <a href="../Text/Index.xhtml#d000195" id="diz0001243">Makbule (Atadan)</a> gazeteci Şemsi Belli’ye aynen şunları söyleyecektir: “Ağabeyim her zaman şöyle derdi. <b>Beni (Latife) mevkiim ve param için sevmiştir. (<a href="../Text/Index.xhtml#d000094" id="diz0000590">Fikriye</a>) de yalnız ben olduğum için sevmiştir. Yani biri mevkiimi ve paramı, diğeri de hakikaten beni sevmiştir.</b>”<sup><a href="../Text/Bolum_19_dipnot.xhtml#_edn85" id="_ednref85" title="">[85]</a></sup></p>

  <p>Üç kadın arasında sıkışıp kalan Mustafa Kemal ise duygu dünyasında hırpalanmıştı, yenilmişti.</p>

  <p class="p9">***</p>

  <p>Fikriye’nin aralarından ayrılışından üç-dört gün sonra Gazi ve Latife salonda oturuyordu. Ali Çavuş da gramofon çalıyordu. Savaş zamanında cephede bir otomobilde bulup adını Trikopis koydukları köpek de yavrulamış, iki yavrusu ile oynuyordu. Gazi, evin havasından memnun olmuş, rakısını ağır ağır yudumluyordu. Köpeklerin oynaşmalarını ve çok sevimli hallerini gören Gazi, Latife’ye dönerek, “Bak Fikriye ne güzel oynuyorlar…” deyince, Latife fena halde bozularak baygınlıklar geçirdi.<sup><a href="../Text/Bolum_19_dipnot.xhtml#_edn86" id="_ednref86" title="">[86]</a></sup></p>

  <p>Bu olay üzerine <a href="../Text/Index.xhtml#d000159" id="diz0000952">İzmir’e</a> babasına telgraf çekip Ankara’ya gelmelerini istedi. El yazısıyla kaleme aldığı telgrafı devriyelere vererek <a href="../Text/Index.xhtml#d000067" id="diz0000363">Çankaya</a> postanesinden gönderdi. Gazi ses çıkarmadı ama bu duruma çok üzülmüştü.</p>

  <div class="picture"><a href="../Text/Index.xhtml#d000183" id="diz0001108"><img alt="" src="../Images/60.jpg"/></a><div class="caption">Gazi Mustafa Kemal ve Latife Hanım (Mart 1924)</div>
</div>

  <p>Sonunda durum o şekle girdi ki, Gazi neden hoşlanıyorsa onu yapan Latife, Gazi neden hoşlanmıyorsa onu yapmaya, Gazi kimleri seviyorsa onları sevmemeye, onlara adeta düşman olmaya ve birtakım hırçınlıklara başladı.<sup><a href="../Text/Bolum_19_dipnot.xhtml#_edn87" id="_ednref87" title="">[87]</a></sup></p>

  <p>Evliliğin yakın tanıklarından genel sekreterin serinkanlı değerlendirmesine göre Gazi, beraber yaşadıkları müddetçe, eşine daima saygı göstermiştir; kendisini hiçbir suretle rencide etmemek için büyük gayretler de harcadığı muhakkaktır. Fakat, bilindiği gibi O, kişisel yaşamında, ne durumda ve nasıl olursa olsun, bir kayıt altına girecek adam değildi; yaratılışı buna engel idi, bu itibarla, evlendikten sonra da, alıştığı tarzda yaşamaya devam etmişti.<sup><a href="../Text/Bolum_19_dipnot.xhtml#_edn88" id="_ednref88" title="">[88]</a></sup></p>

  <p>Latife ise çoğu zaman eşinin ” fevkaladeliğini” unutuyor, O’na karşı herhangi bir koca muamelesi yapmaya, hareketlerine, biraz da yersiz ve yakışıksız şekillerde, müdahale etmeye yelteniyordu. Gazi’nin bu hallerden pek muzdarip olduğu görülüyordu.<sup><a href="../Text/Bolum_19_dipnot.xhtml#_edn89" id="_ednref89" title="">[89]</a></sup></p>

  <p>Gazi de insandı. Her insan gibi O’nun da neşeli ve neşesiz zamanları vardı. Latife her iki durumda da Gazi’ye eza etmekten özel zevk alıyor gibiydi. Bu hareketleri muhakkak ki herkesin dikkatini çekiyor ve herkesi üzüyordu.<sup><a href="../Text/Bolum_19_dipnot.xhtml#_edn90" id="_ednref90" title="">[90]</a></sup></p>

  <p>Herkesi üzen başka bir olay daha oldu. Gazi 11 Kasım 1923’te kalp krizi geçirdi. Birinci kriz öğle yemeğinden sonra, daha sofradan kalkmadan gelmişti. O günlerde eşi Latife hastaydı, zatürre geçiriyordu. Onu tedaviye gelen Doktor <a href="../Text/Index.xhtml#d000260" id="diz0001540">Refik Saydam</a> da sofrada idi ve yanında, gerektiğinde kullanmak için bazı yürek güçlendirici ilaçlar da bulunuyordu. Gazi’nin durumunu görünce derhal müdahale ederek kendisine bir morfin şırıngası yapmış, krizin geçmesini sağlamıştı.</p>

  <p>Ziyarete gelen Ali Fuat’a sağlık durumunu anlatırken, yaşadıklarından endişe ettiği izlenimi vermektedir:</p>

  <p>“<i>Takriben yirmi gün kadar önce, bir sabah köşkün bahçesine inmiştim. Bahçede gezindim ve bir kahve içtim. Bu sırada büyük bir yorgunluk hissettim. Köşke girip istirahat edeceğim sırada, kendimi tamamıyla kaybetmişim. Bundan sonra ne olduğunu bilemiyorum… Gözlerimi açtığım zaman, kendimi yatağımda uzanmış, halsiz buldum. Etrafımdakileri teşhis edebildim. Fakat kapıda duranları tanıyamıyordum. Kimseye bir şey sormadım, neler olduğunu, kendim bulmak istiyordum. Bana öyle geldi ki, ben önce öbür dünyaya gitmişim, sonra mucize olarak tekrar bu dünyaya dönmüşüm… Ahireti görecek kadar öbür dünyada kaldığıma kani olmuştum. Fuat Paşa kardeşim cidden büyük bir tehlike atlatmışım. Bünyem çok sağlammış ki hem bu krizden kurtuldum, hem de az zamanda ayağa kalkabildim. Bundan sonra günde iki sigara, o kadar kahve içebileceğim. Mümkün olursa, bunları büsbütün terk edeceğim, içki ağzıma koymayacakmışım. Doktorların düzenledikleri listeye göre, yemek yiyorum. Latife’nin yemek ve perhiz konusunda ne kadar ciddi ve dikkatli olduğunu bilirsin. Onunla oynamaya gelmez. Çocuk gibi kendisine itaat ediyorum.</i>”<sup><a href="../Text/Bolum_19_dipnot.xhtml#_edn91" id="_ednref91" title="">[91]</a></sup></p>

  <p>Ali Fuat anlatılanları inandırıcı bulmaz. Kendisine böbrek ağrıları nedeniyle gittiği <a href="../Text/Index.xhtml#d000335" id="diz0001947">Viyana</a> dönüşü tedaviye uymadığını anımsatır. Gerçekten de hiçbir zaman sağlığına dikkat etmeyecektir.</p>

  <p>İki gün sonra yine öğle yemeğinin ardından bahçede gezinirken, aynı şekilde fakat daha hafif bir fenalık geçirdi.</p>

  <p>Bunun üzerine İstanbul’dan uzman Neşet Ömer (İrdelp) Ankara’ya davet edildi. Doktor, bu krizlerin çok çalışmadan ve yorgunluktan ileri gelen bir “elemi asabi” olduğunu tespit ederek birkaç gün istirahattan sonra hava değişimi için Akdeniz kıyılarında bir yere gitmesini önermişti.</p>

  <p>Bu konuda resmî bir tebliğ yayımlanmamasına karşın hastalık haberi her tarafta yayılmıştı. Hatta İstanbul’da çıkan muhaliflerin sesi <i><a href="../Text/Index.xhtml#d000146" id="diz0000798">İkdam</a></i> gazetesi ülke dışındaki medya yayınlarından da söz ederek, hükümetten gerçeği soran bir eleştiri yazısı yayınlamıştı.</p>

  <p>Hükümet yerine açıklamayı doktoru yapmış, ‘yorgunluktan’ başka bir şey olmadığını söylemiştir. Mustafa Kemal’in sağlığını hiçe sayan davranışlarına bir örnek olmak üzere, bu hastalığı sırasında doktorun önerisine karşı takındığı çocuksu tavrı, <i>genel sekreteri</i> şöyle anlatıyor:</p>

  <p>“Yapılan öneri arasında, tütün ve kahveyi azaltmak da vardı; hatta eşi her gün tabakasına ancak 10 sigara koyuyordu. Fakat O, Köşkteki hizmetçilerden birini kandırarak özel sigaralarından yüzlük bir, iki paket almış, öğleden sonraları düzenli devam ettiği, İstasyondaki özel çalışma binasının üst katındaki çalışma salonundaki masasına gizlemişti. Bir gün salona girdiğim zaman bu paketlerden biri, açık olarak masanın üzerinde duruyordu. Beni görünce paketi orada unuttuğunun farkına varmış, utanır gibi olmuş, telaşla alıp, çekmeceye koyduktan sonra bana hafif bir tebessümle: ‘Misafirlere veririm diye getirmiştim de’ demişti…”<sup><a href="../Text/Bolum_19_dipnot.xhtml#_edn92" id="_ednref92" title="">[92]</a></sup></p>

  <p class="p9">***</p>

  <p>Mustafa Kemal anlaşılan onun için yalnızca sıradan bir kocaydı. <a href="../Text/Index.xhtml#d000183" id="diz0001109">Latife’nin</a> şımarıklığı ve Gazi’yle yarışma içinde olduğunu anlatan en ilginç olaylarından birisini, 29 Ekim 1923 tarihinde cumhuriyet ilan edildiğinde Köşkün muhafız alayı komutanı yaşamıştır.</p>

  <p>“…Cumhuriyet ilan edildi. Ben de Mecliste’ydim. Karar alır almaz hemen topların başına koştum. Sekizinci Tümen’den emrime iki batarya verilmişti. Topları, Meclis’in altındaki yola çıkardım. Namluları istasyona doğru çevrilmişti. ‘Ateş!’ emrini verdim. Toplar, yeri göğü inletip yeni bir devletin, Türkiye Cumhuriyeti’nin doğuşunu âleme duyuruyordu.</p>

  <p>Tekrar Meclis’e döndüm. Cumhurbaşkanlığı seçimi yapılıyordu. Atatürk cumhurbaşkanı seçilir seçilmez hemen <a href="../Text/Index.xhtml#d000067" id="diz0000364">Çankaya</a> Köşkü’ne telefon ettim ve eşi Latife Hanım’a haberi ulaştırdım. Teşekkür bile etmediği gibi hiçbir sevinç belirtisi de göstermedi.</p>

  <p>‘Aaaa ne yapayım İsmail Hakkı Bey! Reisicumhur olmuşsa olmuş! Ne yapayım yani!’ dedi.</p>

  <p>Kendisine, ‘Efendim kocanız (zevceniz) şerefli bir vazife almış bulunuyor. Siz de (refikasısınız) eşisiniz, haberdar ettim,’ dedim ve telefonu kapattım.”<sup><a href="../Text/Bolum_19_dipnot.xhtml#_edn93" id="_ednref93" title="">[93]</a></sup></p>

  <p><a href="../Text/Index.xhtml#d000183" id="diz0001110">Latife</a> hırçınlaştıkça, Çankaya’da yapılan toplantılarda salondaki neşeli havayı çekemiyor, üst katta topuklu pabuçlarıyla ter ter tepinmeye başlıyordu. Konuklarına mahcup olan Gazi’nin başyaverle yaptığı uyarılara da kulak asmıyordu. Otomobilde oturduğu yeri sorun yapıyor, kalabalıklar ortasında bağırıp çağırmaktan geri durmuyordu. Çevresinde kim olduğuna aldırmadan, Köşkün korumasıyla görevli ve Gazi’nin hayatı boyunca birlikte olmaktan hatta onlarla güreşmekten zevk aldığı askerlerin arasında, “<i>Kemal!… Kemal!…</i>” diye bağırmaktan çekinmiyordu. Yaverlerin konuk kabul programına ve şekline bile müdahale etmeye çalışıyordu.</p>

  <p>Yabancı elçilerin kendisi tarafından da kabul edilmesi yönünde adım atmıştır. Örneğin “Almanya Büyükelçisi (Nadolni), Cumhurbaşkanı tarafından olağan bir törenle kabul olunduktan sonra Latife ertesi gün de elçiyi kendisinin kabul edeceğini bildirmiş. Hatta bu iş için bando ve tören birliği hazırlanmasını bile emretmiş. Ancak olayı zamanında öğrenen Gazi bu işin önüne geçmiş.”<sup><a href="../Text/Bolum_19_dipnot.xhtml#_edn94" id="_ednref94" title="">[94]</a></sup> Elçi kabullerinde kraliçelerin bile yapmadığı bu tür bir kabul törenini bir cumhurbaşkanı eşinin yapmaya kalkması, içinde bulunduğu psikolojik durumu açıklamaktadır.</p>

  <p>Yurt gezilerinde çarşafı ve peçesi ile halka nutuklar söylemeye kalkmıştır. Çankaya Köşkü’nün bahçesinde sesini, davranışlarını eğitip düzeltmek için Demostenes gibi hitabet çalışmaları yaparmış. Meclis’teki muhalif milletvekilleri ile iletişim kurmaktan zevk aldığını da yine Gazi anlatmıştı.<sup><a href="../Text/Bolum_19_dipnot.xhtml#_edn95" id="_ednref95" title="">[95]</a></sup></p>

  <p>Gaziye karşı halkın sevgisi, kadınların ilgisinin çılgına çevirdiği, sinirlerine hâkim olamayan Latife’nin davranış bozuklukları ve haddini aşan tavırları nedeniyle Adana’da, Konya’da, Samsun’da, <a href="../Text/Index.xhtml#d000319" id="diz0001852">Tokat’ta</a>, Sarıkamış’ta bu nedenlerden dolayı fırtınalar kopmuştu. 8 Ekim 1924 Erzurum seyahati boşanmanın artık kaçınılmaz olduğunu da kanıtlıyordu.</p>

  <p>Latife’nin karakterini ortaya koyan tipik olaylardan birisine örnek, 12 Mart 1923 tarihinde Adana’ya yapılan seyahatte yaşanmış; Mustafa Kemal’in çocukluk arkadaşı Asaf İlbay anlatıyor.</p>

  <p>Konya’nın Çumra istasyonunda tanıştırılmışlar. Gazi’yi beklemekteler. Latife hiç konuşmadan elindeki Fransızca dergi ile oyalanıyor, İlbay’ın konuşturma çabaları boşa gidince susuyor. Latife birden elindeki dergiyi bırakıyor ve Paşa ile nereden tanıştıklarını soruyor. O da kısaca Selanik’te doğduklarını, aynı sokakta oynayıp aynı okula gittiklerini anlatıyor. Latife, <a href="../Text/Index.xhtml#d000286" id="diz0001711">Selanik</a> kentinin medeni olup olmadığını, halkın durumunu sorup İzmir’le karşılaştırmasını istiyor. İlbay da, “İzmir’den daha ileridedir,” diyor.</p>

  <div class="picture"><img alt="" src="../Images/61.jpg"/><div class="caption">Ankara, 1924</div>
</div>

  <p>Konuşma sürerken Gazi geliyor. <a href="../Text/Index.xhtml#d000183" id="diz0001111">Latife</a>, “Senin arkadaşların hep böyle bilgili ve mağrur mudur?” diye sorup, “Bakınız, arkadaşınız, Selanik’i en ileri kent ve Selaniklileri de en medeni vatandaşlardan; hatta <a href="../Text/Index.xhtml#d000159" id="diz0000953">İzmir’den</a> ve İzmirlilerden ileri olduğunu söylüyor! Doğrusu dostunuzdan müştekiyim (şikâyetçiyim)”. İlbay ne yapacağını şaşırmıştır; Gazi derhal, “Arkadaşım hakikati ifade etmiştir,” dedi.<sup><a href="../Text/Bolum_19_dipnot.xhtml#_edn96" id="_ednref96" title="">[96]</a></sup></p>

  <p>Latife her seferinde yaptıklarından kısa bir süre sonra pişmanlık duyuyor, ya ‘ikinci babam’ dediği <a href="../Text/Index.xhtml#d000274" id="diz0001601">Salih Bozok’a</a> ya da Gazi’nin çevresindeki en yakınlarına yalvarıp yakarıyor, mektuplar yazıyor, ilişkinin bitirilmemesi için aracılık rica ediyordu. Gazi de sevecenlikle, olgunlukla hareket ediyor, hiçbir olay yaşanmamış gibi bağışlıyordu.</p>

  <p>Gazi’yle evlenmesini sağlayan tek kişi olan Salih Bozok’u da ‘haşlamaktan’ uzak duramamıştır. “Büyükada’da Splendit Oteli sahibi İsmail, Gazi’yi ziyaret etmek için eski köşke gitmiş. O sırada Latife de yanlarındaymış. Biraz sonra Salih Bozok içeriye girmiş. Latife’nin Bozok’u aşağılayıcı bir biçimde odadan kovması İsmail Bey’i utandırmış, Gazi’yi de çok sinirlendirmiş.”<sup><a href="../Text/Bolum_19_dipnot.xhtml#_edn97" id="_ednref97" title="">[97]</a></sup></p>

  <p>İşin gerçeği, Gazi için boşanma kararı almak da uygulamak da kolaydı. Ancak anlaşılan o ki, Latife buna pek olasılık vermiyordu. Bu konuda boşanmanın üzerinden yıllar geçtikten sonra, Dolmabahçe Sarayı’nda Gazi bazı gazeteci ve eşlerine Latife’nin yanılgısını anlatmıştır:</p>

  <p>“<i>Evlilikte kadının arzularını yerine getirmek çok güç. Mesela siz kitap okumak istersiniz; o, o sırada kitap okumanızı istemez. Bizim evliliğimizde de bu çeşit anlaşmazlıklar çok olurdu. Asıl tuhafı, Latife Hanım, benim kendisinden ayrılabileceğime hiç ihtimal vermezmiş. Bir gün bu ihtimalden söz ederek bana, ‘Nasıl olur? Dünyaca tanınan Mustafa Kemal, dünya önünde eşini nasıl boşar?’ diyerek ayrılığın imkânsız olduğunu anlatmak istemişti. Kendisine, ‘Gayet basit,’ dedim. ‘Öyle bir durum olsun istemem. Fakat mecbur kalırsak, zile basarım, genel sekreter Tevfik (Bıyıklıoğlu) Bey’i çağırırım. Anadolu Ajansı’na iki satır vererek, ‘Gazi, Latife Hanım’dan ayrılmıştır,’ derim ve iş olur biter’. Latife Hanım, bu cevap karşısında hayretler içinde kalıp, ‘O kadar basit mi?’ diye sordu. ‘Evet, o kadar basittir,’ dedim.</i>”<sup><a href="../Text/Bolum_19_dipnot.xhtml#_edn98" id="_ednref98" title="">[98]</a></sup></p>

  <p>Erzurum dönüşünden yaklaşık bir ay sonra yeniden kavga kopar. Gazi, sofradan sonra bahçeye çıkmış. Köşkün kapısında otururken, Latife balkona çıkarak yakışıksız bir tavırla niçin yatmadığını sormuş. Çevredeki sofracılar, muhafızlar ve posta erleri önünde Gazi’nin kişiliğiyle bağdaşmayacak laubali sözler söylemiş. Gazi bunları yana yakıla anlattığı Yaver Muzaffer ve Salih ile Kılıç Ali’ye bağırarak, “<i>Bu evden kaçayım, yoksa gaz döküp bu evi yakacağım!</i>”<sup><a href="../Text/Bolum_19_dipnot.xhtml#_edn99" id="_ednref99" title="">[99]</a></sup> diyordu.</p>

  <p>Artık Latife <a href="../Text/Index.xhtml#d000159" id="diz0000954">İzmir’e</a> babasının evine gönderiliyordu ve boşanmışlardı. Tarih, 5 Ağustos 1925, resmi tebliğ ise 12 Ağustos’ta yapılacaktı. Latife’nin olanaksız dediği şey olmuştu, iki satırlık bir resmi bildiriyle halledilmişti.<sup><a href="../Text/Bolum_19_dipnot.xhtml#_edn100" id="_ednref100" title="">[100]</a></sup></p>

  <p>Mustafa Kemal üç haftada evlenmeye karar verdi. Kendisi zaman zaman karar verme sürecini ve mantığını açıklamıştır ancak anlaşılmaz olan annesinin, <a href="../Text/Index.xhtml#d000117" id="diz0000667">Halide Edip’in</a>, Fransız gazeteci Sertha’nın gördüğü gün, ‘İşte ilk yenilginiz..’ dediği Latife’nin davranış bozukluklarını [İstanbul Ticaret Üniversitesinin iki değerli bilim insanı Prof. Haluk Yavuzer ve Özcan Köknel, bu kitap için yaptıkları ortak değerlendirmede, Latife Hanım’ın davranışlarına psikiyatri bilim dalının tanı koyduğunu ve tanımlamanın ne olduğunu uzun uzun anlatmışlardır], hırsının sınır tanımazlığını, şımarıklığını -anılara göre Mustafa Kemal kayın biraderinin <a href="../Text/Index.xhtml#d000067" id="diz0000365">Çankaya’da</a> konukların yanındaki şımarıklığı ve görgüsüz tavırlarını da sineye çekmiştir- görmeyişidir.</p>

  <p>Kesin olan, Mustafa Kemal’in Latife’yi duygusal anlamda sevmediği ve ona âşık olmadığıdır; ama hayranlıkla karışık ilgi duymuştur. Latife’nin gönderdiği mektupları bile kendisi okumuyor, yaverine okutup uygun yanıtları yazmasını söylüyordu. Bu, şarklı (doğulu) bir erkeğin doğru bir tercihle garplı (batılı) gibi davranma isteğidir. Belki de bir Müslüman <a href="../Text/Index.xhtml#d000286" id="diz0001712">Selanik</a> çocuğu olması nedeniyle içine gömdüğü kompleksin tatmini olarak da açıklanabilir.</p>

  <p>Latife için, iyi bir aile olan Uşakîzadelerin kızı değerlendirmesini hemen her kitapta okumak olasıdır. Ancak, buradaki “iyi” nedir, hangi ölçütlere göre tanım ya da tarif getirilmektedir, bunu kimse ortaya koymuyor. Latife ve ailesi Kurtuluş Savaşı veren bir ülkenin seçkin insanları olarak neden Avrupa’dalar? Bu hiç sorgulanmıyor. Binlerce insanın öldüğü, yaşadıkları kentin yakılıp yıkıldığı sırada ülkelerinden uzakta olmaları çok normal bir durummuş gibi algılanıyor [gerçi Latife o sırada Avrupa’da öğrenciymiş]. Bu durumu Mustafa Kemal de pek umursamıyor. Eğer Gazi bu soruyu sorup yanıtını arasaydı, daha baştan bu denli stratejik bir hata yapmayabilirdi.</p>

  <p><a href="../Text/Index.xhtml#d000094" id="diz0000591">Fikriye’nin</a> Mustafa Kemal’e hem âşık olduğu hem de onu bedelsiz ve karşılık beklemeden sevdiği ortada. Mustafa Kemal de onu seviyor. İlgi ve ilişki zaten oldukça eski. Buradaki sorunun kaynağı anne <a href="../Text/Index.xhtml#d000357" id="diz0002050">Zübeyde Hanım</a> ve onu destekleyen kıskanç kız kardeş <a href="../Text/Index.xhtml#d000195" id="diz0001244">Makbule’dir</a>. Ya Fikriye’yi çekememezlik ya da onu küçümsemek söz konusu; oğluna yakıştırmamak bir bahane. Ortada duran gerçeğe göre, Fikriye tıbben sağlığına kavuşabilirdi, Mustafa Kemal’e sorunsuz bir evlilik yaşatırdı. Ama Gazi gerçekten böyle bir evlilik ve eş arıyor muydu? Bunun yanıtını ancak kendisi verebilir. Ama annesinden bu yönde ışık görseydi tereddütsüz evlenirdi gibi görünüyor. Fikriye’nin intiharının ve mutsuz evliliğin en önemli aktörü, Zübeyde Hanım’ın pişmanlığını aktaramayan, <a href="../Text/Index.xhtml#d000183" id="diz0001112">Latife’nin</a> ustaca yüklediği manevi baba rolüne kanan yaver <a href="../Text/Index.xhtml#d000274" id="diz0001602">Salih Bozok</a> görünüyor. Fikriye’nin ölümünden Mustafa Kemal’in vicdan azabı çekip çekmediğini bilemiyoruz. Başka olaylara bakıp değerlendirme yaptığımızda bu duygunun onda gelişmediğini söyleyebiliriz. Ama etkilenmiş olduğunu yavru köpeklerle oynarken ki hitabından anlıyoruz.</p>

  <p>Bu yıpratıcı evliliğin, Mustafa Kemal’e oldukça prestij kaybettirdiğini, dedikodu kaynağı olduğunu söylemek için ‘falcı’ olmaya gerek yok. Davranış bilimi uzmanları, bu evlilik sürecinin ve ayrılık sonrasının yarattığı travmanın Mustafa Kemal’de daha fazla içkiye ve gece toplantılarına yoğunlaşmanın, dar çevrenin içine gömülmenin, gittikçe toplumdan kopuşun ortaya çıkmasına neden olduğunu söylemekteler. 1927’den itibaren ama özellikle çok bariz şekilde 1930 sonrası halktan neredeyse tamamen kopmasının, onların arasına katılıp önceki yıllardaki kadar dertlerini dinlememesinin nedeni belki böyle açıklanabilir.</p>

  <p>Evlilik denemesi başarısızlıkla sona ermişti, iki buçuk yıllık evlilik süresince ikilinin geçimsizlikleri, kavgaları dayanılmaz haldeyken, hem yurtdışında hem de ülkenin içinde çok önemli olaylar oluyordu. Yani bir yanda gergin bir ev ortamı öte yandan gergin bir siyasi ortam. Bunlarla başa çıkmaya çalışan kişi de savaşların en yorgunu olan Mustafa Kemal, sorunları çözmeye uğraşırken, <a href="../Text/Index.xhtml#d000322" id="diz0001881">Trabzon</a> milletvekili Ali Şükrü’nün siyasi cinayeti, meclisin muhalefeti, iç isyan girişimleri, Türkiye’yi laikleştiren yasaların kabulü, şapka devrimi girişimi, karşısında dağ gibi duruyordu.</p>
</body>
</html>