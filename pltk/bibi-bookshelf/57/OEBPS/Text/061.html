<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.4" name="Generator" />
  <link href="../Styles/style.css" rel="stylesheet" type="text/css" />

  <title>Otuzdokuzdaki Aydınlık</title>
</head>

<body>
  <h2 class="h21"><a id="a118"></a>Otuzdokuzdaki Aydınlık</h2>

  <p class="p11"><span class="t9">6</span> Aralık 2002&rsquo;de Paris Ulusal Doğa Tarihi Müzesi&rsquo;nde paleontolojik bir doktora tezinin jürisine seçilmiştim. Beni seçen, Müze&rsquo;nin Paleontoloji Bölümü&rsquo;nün yeni müdürü, dünyaca şöhretli omurgalı paleontologu Dr. Şevket Şen. Jürisine seçildiğim öğrenci ise İTÜ&rsquo;den Paris&rsquo;e transfer olan Nuran Sarıca. Jüride Şevket&rsquo;in davet ettiği bir Türk daha var: Sivas Cumhuriyet Üniversitesi Antropoloji Profesörü Engin Ünay. Nuran, Şevket&rsquo;in yönetiminde Batı Anadolu havzalarının Üçüncü Zaman çökellerinden topladığı fosiller hakkındaki doktorasını büyük bir başarıyla savunarak &ldquo;onur ve jürinin tebriklerini&rdquo; içeren en yüksek başarı mertebesinde bilim doktoru oldu. Hem Şevket&rsquo;le birlikte yaptıkları güzel çalışma hem Nuran&rsquo;ın dünyanın en önemli otoriteleri önünde yaptığı başarılı savunma hem de diğer jüri üyesi Engin Hanım&rsquo;ın bilgisi ve saygınlığı beni çok mutlu etti. Aklımdan, bilim dünyasına her şeyleriyle tamamen entegre olmuş bu Türkleri görmek Atatürk&rsquo;ü ne kadar mutlu ederdi diye geçti. Bu düşüncemi sonra Şevket&rsquo;e söyledim. Bunun üzerine &ldquo;Sana bir şey göstereceğim&rdquo; dedi. Odasına gidince kütüphanesindeki bilimsel makaleler arasından Atatürk<span class="t13">&rsquo;</span>ün ölümünden sadece iki ay sonra yayımlanmış, dünyanın saygın antropoloji dergilerinden Revue <span class="t9">Antropologique</span>'den bir ayrı baskı çıkardı. Yazarı meşhur antropolog Eugene Pittard. Bu bilimsel dergide yayımlanan makalenin başlığı ise &lsquo;Antropoloji ve Prehistoryayı destekleyen bir devlet başkanı: Kemal Atatürk&rsquo;&rsquo;. Bunu görür görmez neredeyse kırk yıl önce <span class="t9">Hayat Ansiklopedisi</span>'nin Atatürk&rsquo;e hasrettiği fotoğraflardan birinde, onu Pittard ile haşhaşa gösteren enstantaneyi hatırladım.</p>

  <p class="p11">Akşam otelime gidince makaleyi okudum. Pittard, <span class="t9">Ravue Antropologique</span>&lsquo;in politik konularda yayın yapan bir dergi olmadığını söyleyerek söze başlıyor. Ama diyor, zaten bu yazıya konu ettiğim insanın politik tarafından bahsetmek niyetinde değilim. Anlatmak istediği, bilime ilgi duyan, onu destekleyen Atatürk. Pittard, sırasıyla Atatürk&rsquo;ün dil ve harf reformunu, Türklerin kökenine gösterdiği bilimsel ilgiyi ve Anadolu&rsquo;nun tüm geçmişinin incelenmesine verdiği büyük destek ve heyecanı anlatıyor. Atatürk&rsquo;ün 1939&rsquo;da yapılacak Uluslararası Arkeoloji ve Antropoloji Kongresini Türkiye&rsquo;ye davet ettiğini hatırlatarak, kongrenin kendisine şeref başkanlığı vermeyi düşündüğünü, ama Atatürk'ün diğer devlet başkanlarının tersine sırf onursal bir unvan ile yetinmeyip bizzat kongrenin çalışmalarına iştirak edeceğinden emin olduklarını söylüyor. Ne yazık ki, diyor, ölüm onu bu zevkten mahrum etti. Ama diyor, kongreye katılanlar bilimlerine benzeri olmayan bir destek veren bu büyük kişinin anısını unutmayacaklardır.</p>

  <p class="p11">Türkiye&rsquo;ye döndüm. Televizyon ve gazetelerde Avrupa Birliği bizi alacak mı almayacak mı tartışmaları. Kimse sormuyor ki, biz Avrupalı olmayı hak ettik mi? Yalvaçlı Şevket Şen niçin Paris&rsquo;te şöhret oluyor da Türkiye&rsquo;de olamıyor? Nuran&rsquo;a Paris&rsquo;teki gibi bir tezi biz niçin yaptıramıyoruz ülkemizde? Niçin ulusal gelirimiz adam başına yılda ortalama 2000 dolar gibi yüz kızartıcı düzeylerde sürünüyor? Yok mu aklımız dünyanın beğeneceği ürünleri yapmaya yetecek? Yok mu bilgimiz bunları pazarlayacak? Nerede uluslararası bilim adamlarıyla kendi konularında fikir alış-verişi yaparak onları kendine hayran eden yöneticilerimiz? Avrupa kapısında dilenci mi olmalıydı, Pittard&rsquo;ı kendisine hayran bırakan Mustafa Kemal&rsquo;in Türkiye&rsquo;si? Türban mı olmalıydı tartışma konumuz, bilim, teknoloji, sanat, uluslararası ticaret ve sanayi yerine? Karafatmalar gibi mi dolaşmalıydı kadınlarımız, kürsülerde ders verecek, şirketler yönetecek yerde?</p>

  <p class="p11">Üniversite müsveddeleri mi olmalıydı yükseköğrenim kurumlarımız? Bilimsel başarımız ticari bir şirketin saydığı atıf sayısına mı bağlanmalıydı, uluslararası ödüller ve patentlerle taçlanacak, ulusumuzu refaha taşıyacak yerde? Bizi bu hale getirenlere anıt mezarlar mı dikmeliydik, tarihten ders alacak yerde? Nerede kaldı Türkiye&rsquo;yi yönetirken Pittard&rsquo;ı kendine hayran bırakan o eleştirel akıl? Nerede? Nerede o 1939&rsquo;da kalan aydınlık?</p>

  <p class="p11"><a id="a119"></a><span class="t9">&nbsp;</span></p>
</body>
</html>
