<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.4" name="Generator" />
  <link href="../Styles/style.css" rel="stylesheet" type="text/css" />

  <title>İslâm ve Bilim</title>
</head>

<body>
  <h2 class="h21"><a id="a34"></a>İslâm ve Bilim</h2>

  <p class="p11">İslam dünyasının bilime katkılarının ortaya konması konusunda Prof. Dr. Fuat Sezgin&rsquo;in yarattığı ve bin küsur cildi çoktan geçmiş olan dev eser, her bilim insanı için bir hayranlık kaynağı ve övünç vesilesidir. Fuat Bey&rsquo;in Türkiye kökenli olması Türkiye Cumhuriyeti vatandaşlarının bu dev başarıdan kendilerine övünç payı çıkarmalarına ne yazık ki yetmez. Zira, Türkiye Cumhuriyeti 1960 yılında Fuat Bey&rsquo;i üniversitesinden kovmuş, elinden bilim yapma ve bilim yaparak yaşama imkanlarını almıştır. Ülkemizin yetiştirdiği önemli bilim insanlarından olan, Fuat Bey&rsquo;in dostu ve hayranı Prof. Dr. Kazım Çeçen &ldquo;İyi ki Fuat&rsquo;ı kovdular, yoksa burada bu dev eseri yaratması için ona fırsat verilmezdi&rdquo; demişti. Fuat Bey, kendisini İstanbul Üniversitesi&rsquo;nde yetiştiren hocası büyük Arabist Helmut Ritter&rsquo;in de sonunda Türkiye&rsquo;yi terke mecbur bırakıldığını, büyük bilim insanının ağlayarak ülkesine döndüğünü anlatmıştı bir kez. Yani Türkiye bugün Fuat Bey&rsquo;in insanlığa hediye ettiği muhteşem eserin &ldquo;yaratılamaması&rdquo; için elinden geleni yapmıştır.</p>

  <p class="p11">Bugün durumun pek de farklı olduğunu söyleyemeyeceğim. YÖK beni üniversiteden atmak amacıyla hakkımda dinci gazetelerin iftiralarına ve imzasız &ldquo;ihbar&rdquo; mektuplarına dayanarak iki tane soruşturma açtı! Bunu yaparken emirlerini uyguladığı merci de dinci yöneticilerimizdir. Demek İslam&rsquo;ın &ldquo;bilimi korumak ve kollamak&rdquo; gibi bir özelliği yoktur. Abdülhak Adnan Adıvar, çok hoşgörülü diye bizlere anlatılan Osmanlı&rsquo;nın yalnızca bilimsel düşüncelerinden ötürü katlettirdiği bilim insanlarını anlatır. Takiyüddin&rsquo;in Rasathanesi&rsquo;nin de din adamlarının tavsiyesiyle bizzat Osmanlı Donanması tarafından topa tutularak yok edildiği herkesin malumudur.</p>

  <p class="p11">Peki Fuat Sezgin&rsquo;in belgelediği o muazzam medeniyetin kökleri nerededir? Fuat Bey tüm eserlerinde büyük bir titizlikle her bilim dalının Müslüman dünyasına önce nasıl girdiğini, nasıl bir kuluçka dönemi geçirdiğini ve nasıl yaratıcı bir döneme geçtiğini büyük bir detayla anlatır. Hemen her durumda en önemli kaynak antik putperest Yunan bilimi ve daha az bir nispette ve özellikle matematikte de Hindistan'dır. Müslüman ordular doksan yıl gibi kısacık bir sürede ispanyadan Orta Asya'ya kadar bir alanı işgal edince oralarda çok değişik kültürlerle karşılaştılar. Bizans ve eski Roma topraklarından Yunan medeniyetinin ürünlerini, Iran ve Hindistan&rsquo;dan da doğu kültürlerinin eserlerini topladılar. Bu kökeni barbar göçebe toplumların (ör. Hun işgalleri, Moğol işgali), büyük bir hızla, işgal ettikleri yerleşik toplumların kültürlerinin tesirlerinde kaldıkları bilinen bir gözlemdir. Arapların ise Hun ve Moğol toplumlarına nazaran bir üstünlükleri vardı: Başından beri insan kültürlerinin doğduğu ve geliştiği merkezlere komşu olmak ve şiir hayranlığı dolayısıyla çok gelişmiş, zengin bir dile sahip bulunmak. Zengin dilli ve neredeyse önyargısız Müslüman Araplar inançları gereği &ldquo;yaratılmış olan dünyayı&rdquo; öğrenmek için büyük bir bilgi açlığı ile hızlı bir öğrenme dönemine girdiler. Bu öğrenmenin en büyük aracı tercüme eserlerdi. Yunan ve Hint klâsiklerinin pek çoğu hızla Arapçaya kazandırıldı. O kadar ki, bütün dünya bazı Hint masallarını hemen yalnızca Arapların onlara verdiği şekilleriyle tanır (ör. gemici Sinbad&rsquo;ın maceraları). Ancak İslam&rsquo;ın ikinci yüzyılı ile birlikte Araplar öğrendiklerine eleştirel bir gözle bakarak bazılarının yanlış olduğunu gördüler. Benim konum olan yer bilimlerinde Arapların bu safhadan sonra kendi yarattıkları bilim, Fuat Sezgin&rsquo;in ortaya koyduğu gibi, eşsizdir. Hiçbir kültür çevresi, Orta Çağ teknik imkânlarıyla, matematik coğrafyaya Müslüman toplumlar kadar büyük katkılar yapmamıştır.</p>

  <p class="p11">Fuat Sezgin, Müslüman toplumların, geçmişlerindeki bu dev bilimsel abideyi, onun batı biliminin gelişmesine yaptığı katkıyı öğrenerek aşağılık kompleksinden ve onun yarattığı yobazlıktan kurtulmalarını arzuluyor, yine bilim üretmelerini istiyor. Kendi ülkesi Fuat Hoca'yı geçmişte çok üzmüştür ve ne yazık ki hâlâ da üzmeye devam ediyor. Gelin bu büyük insanımızı artık anlayalım ve onun bize öğretmek istediklerini öğrenerek onun hayâlindeki bilimsel toplumu yaratalım. Fuat Hoca hâlâ hayatta: Bizler için yaptıkları sanırım böyle bir hediyeyi çoktan hak etmiştir.</p>

  <p class="p11"><a id="a35"></a><span class="t9">&nbsp;</span></p>
</body>
</html>
