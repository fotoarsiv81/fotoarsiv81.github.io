<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.4" name="Generator" />
  <link href="../Styles/style.css" rel="stylesheet" type="text/css" />

  <title>Uzun Süre Akıllı Tasarım Yapılabilir mi!</title>
</head>

<body>
  <h2 class="h21"><a id="a78"></a>Uzun Süre Akıllı Tasarım Yapılabilir mi!</h2>

  <p class="p11">İki yıl kadar önce, sevgili dostum Kemâl Gürüz&rsquo;le birlikte bizim tekneyle ailece yaptığımız bir Boğaz gezisi esnasında Kemâl, İngiliz ve Kıta Avrupası hukuk sistemlerinin bir doğa bilimci olarak beni çok ilgilendiren bir karşılaştırmasını yapmıştı. Aslen Roma Hukuku&rsquo;nun bir ürünü olan Kıta Avrupası hukuku, tüm suçların &ldquo;öngörülmesi&rdquo; esasına dayanıyor. Yasalar bu &ldquo;öngörülen&rsquo;&rsquo; suçlara göre düzenleniyor ve yargıçlar kararlarını karşılarına gelen suçları bu &ldquo;öngörülen&rdquo; suçlardan uygun birisine benzeterek oluşturuyorlar. Böyle bir sistemin sakatlığı tüm suçların öngörülmesinin olanaksızlığından kaynaklanıyor. Örneğin, gelişen teknoloji nedeniyle ortaya yepyeni bir suç türü çıkınca yargı çaresiz kalabiliyor veya saçma sapan bir karar alabiliyor veya almaya çanak tutabiliyor (örneğin Özdemir Sabancı&rsquo;nın katili Fahriye Erdal&rsquo;ın cürüm silâhının tam otomatik olup olmaması katili kollayan &ndash;ve en azından bana tamamen zırva gelen&ndash; bir kararda rol oynamıştı). İngiliz hukuk sistemi ise hukukçuların geçmişte gerçekten meydana gelmiş olan suçları ve bunlar için alınmış kararları temel almalarını gerektiren, öngörüye değil, gözleme dayanan bir sistem. Burada mesleği hukukçu olmayan sıradan vatandaşlardan oluşan bir jüri önce ortada bir suçun olup olmadığına karar veriyor. Suçun işlenmiş olduğuna bir kez karar verilince, hâkim, geçmişteki benzer durumları inceleyerek ve kendi zamanının şartlarını da değerlendirerek bir karar veriyor. Bu şekilde İngiliz sistemi Kıta Avrupası sistemine nazaran çok daha gelişmeye açık, çok daha elastik ve sonunda çok daha âdil olabiliyor.</p>

  <p class="p11">İngiliz hukukunun bu &ldquo;zamana ve şartlara uyabilme&rdquo; özelliği aslında tüm tasarımlar için önem arz eder. Her şeyi mükemmelen tasarlamadan bir şey yapmamaya azimli kişiler sonunda hiçbir şey yapamazlar, zira asla mükemmel bir tasarıma ulaşılamaz. Her tasarım uygulamada görülen aksaklıkların düzeltilmesi suretiyle giderek mükemmele yaklaşır. Bu aslında hepimizin günlük yaşamımızdan da bildiğimiz deneme-yanılma yöntemidir.</p>

  <p class="p11">Biyolojik evrimde olan çalkalanmalar, bazen yaşayan hayvanların çok büyük bir kısmının aniden yok olup gitmesi, doğanın da aynı deneme-yanılma yöntemiyle körlemesine çalıştığını göstermektedir. Akıllı bir tasarım, mükemmel değilse bile, tasarladığı iş için kullanılırken çok büyük değişikliklere gereksinim göstermez. Ama ortada tasarım yerine plânsız-programsız körlemesine bir gidiş varsa, bu gidiş esnasında çok büyük kazaların olması işten bile değildir. İşte biyolojik evrim bize böyle plânsız-programsız bir gidiş manzarası sunmaktadır. Zaman içinde tesadüflerin yarattığı organizmalar stabil dönemlerde aynen İngiliz hukukunun yöntemlerine benzer bir şekilde değişip ortama bazen neredeyse mükemmelen uyarak dinozorlar gibi son derece başarılı hayvan türleri ortaya çıkarmaktadırlar. Ama ortama bu denli güzel uyan hayvancıklar (veya bitkiler) ortamda olan ani bir değişiklik nedeniyle, Mesozoyik sürüngenlerinden veya Paleozoyik&rsquo;in trilobitlerinden bildiğimiz gibi, silinip süpürülebilmektedirler.</p>

  <p class="p11">İçinde yaşadığımız evren son derece hareketli bir ortamdır. Dünyamızın doğal tarihinin bize öğrettiği en önemli şey, akıllı tasarımın çok kısa süreler hariç yapılamayacağıdır. Her yeni durum, yeni tasarımlar gerektirir. Bu nedenle, en geniş bilgisi ve tecrübesi olan bile bazen tamamen yanılabilir. Dünya tarihinde büyük yok oluşlar doğanın &ldquo;büyük yanılgılarını&rdquo; temsil etmektedirler. Şans her zaman önemli bir faktördür evrende. Akıllı tasarım biyolojik evrimde çalışmadığı gibi, sosyal evrimde de çalışmaz. Bu nedenle tüm dinler, Marksizm, Nazizm gibi tüm &ldquo;akıllı tasarımlar&rdquo; insanlık tarihinin en büyük başarısızlık ürünleri olarak karşımızda durmaktadırlar. Yine aynı nedenle, her an kendini yenileyen, sürekli bir alçakgönüllülük içinde daima öğrenmeye çalışan bilim, insanlık tarihinin en başarılı ve en uluslararası faaliyetini oluşturmuştur. Belki de gelmiş geçmiş en başarılı sosyal deneyci olan Atatürk boşuna mı &ldquo;hayatta en hakiki kılavuz bilimdir fendir, ondan ayrılmak aymazlıktır, sapkınlıktır&rdquo; demişti? Seçim bizlerindir: Aymazlıkla başarı arasında seçim yapmak bu denli zor mu?</p>

  <p class="p11"><a id="a79"></a><span class="t9">&nbsp;</span></p>
</body>
</html>
