<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.4" name="Generator" />
  <link href="../Styles/style.css" rel="stylesheet" type="text/css" />

  <title>Eğitim-Araştırma İlişkileri ve Bilimin Gelişmesi</title>
</head>

<body>
  <h2 class="h21"><a id="a67"></a>Eğitim-Araştırma İlişkileri ve<br />
  Bilimin Gelişmesi</h2>

  <p class="p11">Yazı ve konuşmalarımda, sohbetlerimde sık sık dile getirdiğim bir görüşü tekrarlayarak başlamak istiyorum bugünkü yazıma: Araştırma yapmayan eğitim ve öğretim yapamaz; eğitim ve öğretim de araştırmaya sürekli yeni sorun ve bakış açıları kazandırarak araştırmanın gelişmesine yardımcı olur. Bu nedenle, üniversitelerde araştırma yapmayan öğretim üyesine tahammül edilemez, edilmemelidir.</p>

  <p class="p11">Bu yıl College de France&rsquo;da vereceğim dersimin konusu, en eski geçmişten günümüze tektoniğin tarihçesi. Hitap edeceğim zümre ise halk. Noel tatilimin çoğunu İstanbul&rsquo;da derslerimin görsel malzemesini hazırlamakla geçirdim. Bu hazırlık esnasında fark ettim ki, tektoniğin tarihinde çoğumuzun modern Batı Avrupa dillerinden Türkçeye dercedildiği şekliye Steno diye bildiği Danimarkalı Niels Stensen&rsquo;in (Latincesi Nicolaus Stenonius) bir keşfi tam bir devrim yaratmış. Steno&rsquo;nun çok önemli olduğu hep bilinir; ama tabaka kavramını keşfetmiş olduğunu daha önce hiç okumamıştım. Steno&rsquo;dan önceki tüm jeolojik eserlerde kayaçlar yığın şeklinde ele alınıyordu. Buna tek istisna içinde maden yatakları bulunan sokulumlar ve kömür içeren yataklardı. Steno ilk kez tüm çökel kayaçlarının tabakalı olduğunu ortaya attı. Tabaka kayaç kütlesine bir doku kazandırır. O doku sayesinde kayacın içyapısı bir mostradan (yani kayacın yüzeyde görüldüğü yerden) diğerine izlenebilir hale gelir, dolayısıyla ilk kez Steno&rsquo;yla bir bölgenin kayaç mimarîsi, yani tektoniği ortaya çıkarılabilir olmuştur. Üstelik tabakaların akışkan bir ortamda çökelme ile oluştukları kabul edildiğinden, belli özellikleri olması gerekir: Alt ve üst yüzeyleri yerçekimine dik yönde (yani yatay) olacak; tabaka, çökelme ortamının sınırlarına kadar sürekli olacak; bir tabaka altındakinden sonra çökelmiş olmak zorunda, üstündekinden de önce. Böylece konumu yataydan çok farklı bir tabakanın, o konumu çökelmeden sonra meydana gelmiş olması gereken bir yer değiştirmeyle edinmiş olacağı görülüyor. Konumu bozulmuş bir tabakanın üzerine yatay duran bir tabaka gelip çökelirse, aralarındaki açısal yüzey, birincinin konum bozulması geçirdiğine işaret ettiği gibi, o yüzeyin altındaki tabakalar konum bozulmasından önce, üstündekiler ise sonra oluşmuş olmak zorundalar.</p>

  <p class="p11">Steno&rsquo;dan önceki tüm jeoloji bu basit kuralları bulamadığı için önemli bir gelişme kaydedememiş. Ama kaydettiği yerler de var. Örneğin, jeomorfoloji. Ta Aristo ve öğrencisi Teofrast&rsquo;dan beri dünya yüzeyinin dinamik bir yüzey olduğu farkedilmiş, yani bir yandan aşınır giderken diğer yandan yükseltilip yerine konuyor. Bunun fark edilebilmesinin nedeni de yeryüzünün bir başvuru yüzeyi oluşturması. Ona neler olduğunu izleyebiliyoruz. Tabaka daha soyut bir kavram ama onun da vazifesi başvuru hatları oluşturmak.</p>

  <p class="p11">Fakat tabaka yapıları karmaşık, kayaç türleri çok çeşitli ve gözlenebilen mostralar arasındaki mesafeler doğrudan deneştirmeyi olanaksız kılacak kadar fazla olunca Steno&rsquo;nun öğrettikleri de yetmemiş. Bu sefer (College de France&rsquo;daki seleflerimden) Georges Cuvier belli fosil türlerinin kayaçlar içerisindeki dağılımının oluşturduğu hacimlerin (ki bunlara daha sonra öğrencisi Alcide d&rsquo;Orbigny ve pek genç yaşında ölen büyük Alman paleontologu Albert Oppel, &ldquo;zon&rdquo;, yani &ldquo;bölge&rdquo; adını vermişti) deneştirilmesini önerdi. Cuvier, tabakaların tersine bu hacimlerin aynı zamanda zamanı temsil ettiklerini iddia ederek, kayaç kütlelerinin aslında kayaç tür ve yapısından bağımsız olarak deneştirilebileceğini gösterdi. Cuvier&rsquo;nin arkadaşı Alexander von Humboldt&rsquo;un 1823&rsquo;de işaret ettiği gibi, bu iddia tam olarak doğru değildir, ama bugüne kadar jeolojinin en temel gereçlerinden biri olarak kullanılır. Aslında Cuvier de jeologa başvuru hatları sağlıyordu. Daha sonra kayaç mıknatıslanmasına, denizel çökel kayalarının kimyasal özelliklerine veya tabakalanmada görülen döngüselliklere dayanan çeşitli başvuru yöntemleri geliştirildi.</p>

  <p class="p11">Bunlardan anladım ki, jeolojinin en temel görevi, kayaç kütlelerinin mimarîsini anlamamıza yardım edecek başvuru hatlarının bulunmasıdır. Bundan sonra İstanbul Teknik Üniversitesi&rsquo;nde vereceğim muhtelif jeoloji derslerine bu görüşü temel yapacağım, zira jeolojinin amaç ve yöntemlerinin anlaşılmasında büyük bir birlik ve kolaylık sağlıyor. College de France beni tektoniğin entelektüel evrimini halka anlatmaya zorlamasaydı belki de bu görüşü asla geliştiremeyecektim. Zaman zaman en temel olan ve en iyi bildiğimizi zannettiğimiz kavramları bunları hiç bilmeyenlere anlatmanın kendimiz için de büyük pedagojik yararları vardır. Sanırım üniversite hocalığının bir bilim adamı için en güzel ve en yararlı tarafı da budur.</p>

  <p class="p11"><a id="a68"></a><span class="t9">&nbsp;</span></p>
</body>
</html>
