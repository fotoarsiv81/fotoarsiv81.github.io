<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.4" name="Generator" />
  <link href="../Styles/style.css" rel="stylesheet" type="text/css" />

  <title>Cehennemdeki Üniversiteliler</title>
</head>

<body>
  <h2 class="h21"><a id="a52"></a>Cehennemdeki Üniversiteliler</h2>

  <p class="p11">Türkler ve cehennemdeki ateş kuyuları fıkrasını duymayan sanırım pek azdır: Cehennemde günahkârların içinde kaynatıldığı kuyuların başında zebaniler nöbet tutarlarmış. Bir gün cehennemi ziyarete gelen misafirlerden biri kuyulardan birinin başında nöbetçi olmadığını fark ederek bunun sebebini sormuş. Ziyaretçileri dolaştırmakta olan şeytan: &ldquo;Ha orası mı?&rdquo; diye cevap vermiş, &ldquo;orada Türkler kaynatılıyor. Aralarından biri kaçacak bir fırsat yakalasa diğerleri onun ayağından yakalayıp tekrar kuyunun içine çeker. Onun için onların başına ayrıca bir nöbetçi koymak gereğini duymadık.&rdquo;</p>

  <p class="p11">Geçen Cuma (23 Ocak) evde üç lisansüstü öğrenciyle ders yapıyoruz. Saatler geçti. Jeolojiden başka herhangi bir şeyi konuşmak aklımıza gelmedi. Ders bittikten sonra veya verilen aralarda bile aklımıza gelenler ve konuştuklarımız hep jeoloji ve onun çağrıştırdıklarıydı. Daha on gün otursak, on gün yine aynı şeyleri konuşurduk, diye düşünüyorum. Çünkü konuşulanlar hem çok zevkli hem de insanın bilgisini arttıran şeylerdi.</p>

  <p class="p11">Kemal Gürüz&rsquo;ün (demediği halde) Amerikancıyım dediği şayiasının ortaya çıkmasından sonra aralarında hatta saygı duyduğum öğretim üyeleri bile olan büyük bir öğretim üyesi grubundan bir elektronik posta yağmuru geldi. Kemal bahane edilerek uzun uzun üniversite/politika ilişkileri tartışılıyor ve herkes, herkes tarafından çeşitli nedenlerle suçlanıyor, hatta yer yer tahkir ediliyordu. İnsanlar adını bile bilmediğim kişileri çekiştiriyor, detaylı benzetmeler yapılıyor, kırk yıl düşünsem aklıma gelmeyecek politik ilişkiler öne atılıyordu.</p>

  <p class="p11">Bunları okurken bu mesajları yazan insanların nasıl bir heyecan bunları yazmış olmaları gerektiğini düşündüm: Bu heyecan bütün benliklerini sarmasa bu kadar detaylı ve bu kadar uzun mesajlar, bunlara cevaplar vs. kaleme alınamazdı.</p>

  <p class="p11">Sonra düşündüm de Türkiye Bilimler Akademisinden dolaştırılan elektronik posta mesajlarının da çoğu politik içeriklidir. Mesela son mesajlaşmalar Filistin ile ilgiliydi!</p>

  <p class="p11">&ldquo;Birbirimizi yemeyi ve insanların birbirini yemesiyle ilgili konuları ne kadar seviyoruz!&rdquo; diye düşündüm. Halide Edip, İstiklâl Savaşı bittikten sonra ne yapacaklarını Atatürk&rsquo;e sorunca, büyük adam dönüp: &ldquo;Birbirimizi yiyeceğiz&rdquo; diye cevap vermiş. Atatürk milletini ne kadar iyi tanımış.</p>

  <p class="p11">Düşünüyorum da, öğretim üyelerimiz politik konulara verdikleri dikkat ve mesainin yarısını bilime verseler, muhakkak Türkiye sık sık uluslararası çapta büyük bilimciler çıkarır. Politika hakkında sık fakat boş konuşuyoruz, zira bilimimiz güçlü olmadığı için politikacılarımız bizi ciddiye almıyorlar. Üniversitemiz hallaç pamuğu gibi atılıyor, sesimizi etkin bir şekilde duyuramıyoruz. Kafamıza akademik geçmişleri yeterli düzeyde olmayan YÖK başkanları, rektörler atanıyor, gık diyemiyoruz, zira atayan dönüp çoğumuza dese ki &ldquo;aç çıkınını bakayım sende neler var?&rdquo;, büyük birçoğumuzun mahcup olacağı kesin.</p>

  <p class="p11">Bu boşluk, bilim dünyamızı oluşturanların ne yazık ki çoğunun aslında bilime merakları nedeniyle değil, bunu bir iş olarak görüp girmelerinden kaynaklanıyor. Beni ne yapacağım yayının alacağı atıf, ne üniversitedeki rütbem ne de ne yalan söyleyeyim- YÖK&rsquo;ün beni üniversiteden atıp atmayacağı ilgilendiriyor. Beni, meselâ, dizi stratigrafisi içerisindeki hata paylarının nasıl değerlendirilebileceği, geçmişte levha hızlarında büyük salınımlar olup olmadığının nasıl irdelenebileceği, büyük yok oluşların mekanizmalarının nasıl tespit edilebileceği falan ilgilendiriyor.</p>

  <p class="p11">Öğrencilerimle ders yaparken bile problem konuşup onların problem teşhis güçlerini arttırmaya çalışıyorum. Onun için yaptığımız dersler daha zevkli oluyor ve konuşmalar dersten sonra da sürüyor. Bu sorunların onların tüm benliklerini kaplamasını istiyorum. Ne Kemal Gürüz&rsquo;ün &lsquo;'Amerikancı&rdquo; olup olmadığı, ne Kemal Alemdaroğlu&rsquo;nun &ldquo;Ergenekoncu&rdquo; olup olmadığı veya Celâl Şengör&rsquo;ün YÖK tarafından atılıp atılmayacağı onları ilgilendirsin ve kendilerine üniversitede bu sorularla yaklaşanlara &ldquo;yahu senin ciddi düşünecek bir şeyin yok mu?&rdquo; cevabını vererek terslesinler.</p>

  <p class="p11">Bunları hiç konuşmayalım demiyorum. Tabii konuşalım, ama üniversite kurumunun esas işi bilimin üretileceği yer olmaktır, üniversite politik mastürbasyon yeri değildir. Esas işini adam gibi yapamayanın fikrine iltifat caiz değildir ve zaten edilmez de. Ülkemizde üniversitenin adam yerine konmamasının en önemli nedeni budur. Önce adam olalım, sonra fikrimizi beyan edelim.</p>

  <p class="p11"><a id="a53"></a><span class="t9">&nbsp;</span></p>
</body>
</html>
