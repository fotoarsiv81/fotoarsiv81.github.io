<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>TESKILATIN_IKI_SILAHSORU.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="TESKILATIN_IKI_SILAHSORU.html" xml:lang="tr-TR">
    <div class="story">
      <p class="bolum-ad-"><span class="bolum-ad-" style="font-size:1em;" xml:lang="tr-TR">Giriş</span></p>

      <p class="duz-yaz--ilk-paragraf-2"><span class="duz-yaz-" style="font-size:1em;" xml:lang="tr-TR">“Soner Bey beni arıyormuşsunuz!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tanışmamız telefonda bu cümleyle başladı...</span></p>

      <p class="duz-yaz--son-paragraf"><span class="duz-yaz-" style="font-size:1em;" xml:lang="tr-TR">Tarih 16 haziran 1999.</span></p>

      <p class="duz-yaz--son-paragraf"><span class="duz-yaz-" style="font-size:1em;" xml:lang="tr-TR">“Sizi tanımıyorum, gazeteci ağabeyin ısrarıyla arıyorum. O ağabeyime güvenimden dolayı konuşuyorum. Size bazı bilgiler vereceğim. Sadece bir tek isteğim var; adımı, kim olduğumu sormayacaksınız. Sanırım siz de o gazeteci ağabeye güveniyorsunuzdur.”</span></p>

      <p class="italik-yaz-"><span class="duz-yaz-" style="font-size:1em;" xml:lang="tr-TR">Doğan Yurdakul’la birlikte</span> <span class="italik-yaz-" style="font-size:1em;" xml:lang="tr-TR">Bay Pipo</span> <span class="duz-yaz-" style="font-size:1em;" xml:lang="tr-TR">kitabı üzerinde çalışıyorduk. Hiram Abas’ın ASALA operasyonlarında görev aldığını öğrenmiştik. Fakat elimizdeki bilgiler kısıtlıydı.</span></p>

      <p class="duz-yaz-"><span class="italik-yaz-" style="font-size:1em;" xml:lang="tr-TR">Hürriyet</span> <span class="duz-yaz-" style="font-size:1em;" xml:lang="tr-TR">gazetesindeki ağabeyimiz sayesinde Torun “Yakub Cemil”e ulaştım. Daha doğrusu o beni buldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O gün telefonda yirmi dakika konuştum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Sizi bir daha aramayacağım. Lütfen siz de beni bulmaya çalışmayın. Söylediklerime inanırsanız yazarsınız, yoksa siz de diğer meslektaşlarınız gibi birkaç çapulcunun halkı kandırmasına alet olursunuz” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Söylediklerinin bir bölümünü</span> <span class="italik-yaz-" style="font-size:1em;" xml:lang="tr-TR">Bay Pipo</span> <span class="duz-yaz-" style="font-size:1em;" xml:lang="tr-TR">kitabında yazdık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O yirmi dakikalık telefon görüşmesinden sonra bir daha aramadı.</span></p>

      <p class="duz-yaz-"><span class="italik-yaz-" style="font-size:1em;" xml:lang="tr-TR">Bay Pipo</span> <span class="duz-yaz-" style="font-size:1em;" xml:lang="tr-TR">kitabı çıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir akşam yine telefonla aradı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“İlginç bir kitap yazdığınız söyleniyor. Bana bir tane gönderir misin?” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">PTT’den kiraladığı posta kutusuna gönderdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O günden sonra kitapla ilgili konuşmaya başladık. Söylediklerini yazmamak üzere anlaşmıştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu görüşmelerde beni en çok şaşırtan yanı, onun Yakub Cemil’in torunu olduğunu öğrenmem oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir telefon görüşmemizde, “Beyrut’ta ben neden Yakub Cemil kod adını kullandım, biliyor musun?” diye sordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“İttihat ve Terakki’nin yiğit bir silahşorunun adı olduğu için” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Sence yiğit biri miydi?” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne demek istediğini anlamamıştım. Sorusuyla bir yere gelmek istiyordu ama...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Hayatı konusunda fazla bir bilgim yok, ama yiğit biri olduğunu biliyorum” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra anladım ki “yiğit” lafı çok hoşuna gitmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yakub Cemil benim dedemdir, o nedenle adını kullandım” dedi.</span></p>

      <p class="duz-yaz--ilk-paragraf-2"><span class="duz-yaz-" style="font-size:1em;" xml:lang="tr-TR">Aklıma faili meçhul cinayete kurban giden Binbaşı A. Cem Ersever geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara’da Zafer Çarşısı’nda oturup sohbet ederken, “Biliyor musun biz Arnavut göçmeniyiz, Resneli Niyazi yakın akrabamızdır” demişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aldırmamıştım, aslında doğru veya yalan olup olmadığını bile araştırmamıştım. Bu nedenle yazdığım</span> <span class="italik-yaz-" style="font-size:1em;" xml:lang="tr-TR">Binbaşı Ersever’in İtirafları</span> <span class="duz-yaz-" style="font-size:1em;" xml:lang="tr-TR">adlı kitabıma da sohbetin bu bölümünü koymadım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sekiz yıl sonra, Bedrettin Dalan’la yediğimiz bir öğle yemeğinde konu Binbaşı Ersever’e geldi. Dalan, Ersever’i tanıyordu. “Ben araştırdım Ersever’in Resneli Niyazi’nin soyundan olduğunu öğrendim. Kan davası nedeniyle Rumeli’den göçüp Erzurum’a yerleşmişler” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Resneli Niyazi, meşrutiyet için dağa çıkmış, 31 Mart gerici ayaklanmalarını bastırmak için İstanbul’a gelmiş, hiçbir makam, rütbe istememiş, çiftliğine çekilmiş ve orada hasımları tarafından kan davası nedeniyle öldürülmüştü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1908 yılında Resneli Niyazi gibi Enver Paşa da dağa çıkmıştı. Yakub Cemil her daim olduğu gibi yine bu macerada da Enver’in yanındaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O tarihte dağa çıkan Resneli Niyazi’nin akrabası Binbaşı Ersever’in anlatımlarını kitap yapmıştım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şimdi Yakub Cemil’in torununun anlattıklarını neden kitap yapmayayım diye düşünmeye başladım.</span></p>

      <p class="duz-yaz--ilk-paragraf-2"><span class="duz-yaz-" style="font-size:1em;" xml:lang="tr-TR">Binbaşı Ersever anlattıklarının yazılmamasını istemişti. Öyle yapmıştım. Ancak o öldürüldükten sonra yazdım. Öyle yapmak zorundaydım, bu her gazeteci için tarihsel bir sorumluluktur.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Torun “Yakub Cemil”de durum daha farklıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bırakın söylediklerinin yazılmasını, benimle yüz yüze gelmek bile istemiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Telefon numarasını bile vermiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aramak istediğinde akşamları işyerime değil evime telefon ediyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Belki bir gün ikna ederim diye, telefon sohbetlerini ayrıntılarıyla not almaya başladım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada Dede Yakub Cemil’i araştırmaya başladım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Artık telefon sohbetlerinde Dede Yakub Cemil’le ilgili sorular da soruyordum. Çok hoşuna gidiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün dedim ki: “Yakub Cemil’in hayatını yazmak istiyorum, bana yardımcı olur musunuz?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çok sevindi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">2000 yılının nisan ayı sonları.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara’da buluşmaya karar verdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sözleştik, lüks bir otelin lokantasında akşam yemeği yiyeceğiz...</span></p>

      <p class="duz-yaz--ilk-paragraf-2"><span class="duz-yaz-" style="font-size:1em;" xml:lang="tr-TR">“İriyarı gövdesi, geniş omuzları, kırmızı yüzü, kimi zaman saf ve temiz, kimi zaman sert ve ateşli bakışları, şiddetli imanlı konuşmaları ve ataklığı ona arkadaşları arasında özel bir yer sağlamıştı.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yakub Cemil’i anlatan kitaplar söz birliği etmişçesine onu bu cümlelerle tanıtır.</span><a href="#x1"><span class="dipnot-no" style="font-size:0.76em;" xml:lang="tr-TR">1</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O gece Ankara’da, Yakub Cemil sanki o tarihî kitapların sayfalarından çıkıp karşıma gelivermişti! Tıpkı dedesine benziyordu.</span></p>

      <p class="duz-yaz--ilk-paragraf-2"><span class="duz-yaz-" style="font-size:1em;" xml:lang="tr-TR">Takım elbiseliydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tedirgindi. Ben de öyleydim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk dakikalarda ikimiz de hissettirmeden birbirimizi inceliyoruz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benim gibi onun da kafasında aynı soru vardı: ne kadar güvenilir?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunu zaman gösterecekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rakı içmeye karar veriyoruz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve gece yarısına kadar sürecek sohbetimiz başlıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kâh Dede Yakub Cemil’in, kâh Torun Yakub Cemil’in hikâyesini konuşuyoruz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yüzündeki tebessüm sadece bir konuya geldiğinde asılıyor: “ASALA’yı biz bitirdik” diyen eski Ülkücülere. Bazen kendini tutamayıp küfür bile ediyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben inadına üzerine gidiyorum: “Siz susarsanız, meydanı onlar doldurur.” Susuyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tekrar aile hikâyesine dönüyoruz. Her cümlesi beni şaşırtıyor. Örneğin, babasının eski bir subay olduğunu öğrendiğimde olduğu gibi. Üstelik babası da, 27 Mayıs (1960) ve 22 Şubat (1962) ve 21 Mayıs (1963) askerî hareketlerine karışmıştı. Türk Silahlı Kuvvetleri’nden atılmıştı. Ama istihbarat servisinde çalışmaya başlamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sohbetten oldukça keyifli hale gelmişti. Ancak saatler gece yarısını geçmişti ve lokantada bizden başka kimse kalmamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kahvelerimizi içerken evinin telefon numarasını verdi. Anlaşılan artık bana güveni gelmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’a döndüğümde telefonla sohbetlerimiz sürdü.</span></p>

      <p class="duz-yaz--ilk-paragraf-2"><span class="duz-yaz-" style="font-size:1em;" xml:lang="tr-TR">Ankara’ya gittiğimde kafelerde, lokantalarda, otel lobilerinde görüşüyoruz. Ama geceleri mutlaka bir lokantaya gidip rakı içiyoruz...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün evine misafir oldum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ev askerî müze gibiydi. Her duvarında babasının, dayısının ve özellikle dedesi Yakub Cemil’in fotoğrafları, beratları, ödülleri, kamaları, porselen tabakları asılıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Salonda Yakub Cemil’den kalma iki adet kahve fincanı ve likör bardakları vardı. O tarihî fincanlar ve bardaklarla Türk kahvesi ve likör içtik.</span></p>

      <p class="duz-yaz--ilk-paragraf-2"><span class="duz-yaz-" style="font-size:1em;" xml:lang="tr-TR">Ve beklediğim gün geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara’da, Anayasa Mahkemesi binasının bulunduğu semtteki ünlü bir lokantada yemek yerken onu ikna ettim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dedesi Yakub Cemil’i anlatırken, bazen torununun katıldığı operasyonlardan da kısaca bahsedebilecektim. Ancak ismini saklayacaktım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir kamu kuruluşunda çalışıyordu, emekliliğine az bir süresi vardı. Başına “çorap örülsün” istemiyordu. Ayrıca anlatmayı övünme sayıyor ve bunun ayıp olduğunu söylüyordu.</span></p>

      <p class="duz-yaz--ilk-paragraf-2"><span class="duz-yaz-" style="font-size:1em;" xml:lang="tr-TR">İkna olacağını hiç düşünmemiştim. Son dönemlerde de umudum iyice azalmaya başlamıştı. Ama “izni koparabilmiştim” işte.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aylardır yaptığım uğraşın mükâfatını almıştım. Keyifle İstanbul’a döndüm.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Telefonda ve sohbetlerde anlattıklarını bilgisayara aktarıyordum. Notları yazdıkça heyecanlanmaya başladım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada sohbetlerimiz derinleşti. Güvendiği kadarıyla her olayın ayrıntısını anlatmaya başlamıştı. Kitabın sonunda hâlâ kendine sakladığı, söylemeye çekindiği anıları var. Ancak kitabın tümünü okuduğunuzda da bunların sadece bir teferruat olduğunu göreceksiniz...</span></p>

      <p class="duz-yaz--ilk-paragraf-2"><span class="duz-yaz-" style="font-size:1em;" xml:lang="tr-TR">Torun Yakub Cemil’in anlattıklarının ne kadarı doğru, ne kadarı abartılı ve ne kadarı yalan? Karar okuyucunun!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama şundan eminim; ASALA’ya karşı yapılan eylemler bir devlet operasyonuydu ve o, bu operasyonun bir parçası olarak görev almıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Belki haklı olarak kimliğinin ortaya çıkmaması için zaman, mekân ve isimleri değiştirmiş olabilir. “Olabilir” diyorum çünkü kendisi gerçeği olduğu gibi anlattığını belirtiyor. Belki de benimki salt gazetecilik kuşkuculuğu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öyle veya böyle, bence bunun pek önemi yok.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Olayın “biçimi” değil, “özü” önemli.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O da bunu anlattı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gelelim kitapla ilgili bazı notlara. Öncelikle diline. Torun Yakub Cemil olayları nasıl anlattıysa, sözcüklerini bile değiştirmeden olduğu gibi yazdım. Anlatımlarına katkıda bile bulunmadım. Kitabı önceden okuyan bazı arkadaşların “Olayları biraz süsleyerek anlat” ikazlarına rağmen bunu yapmadım. Yaşanan olayları ben nasıl dinledimse, okuyucunun da öyle doğal okumasını istedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstedim ki, okuyucu bu anlatımdan ve onun kendi dilinden Torun Yakub Cemil’in kişiliği hakkında bilgi sahibi olsun.</span></p>

      <p class="duz-yaz--ilk-paragraf-2"><span class="duz-yaz-" style="font-size:1em;" xml:lang="tr-TR">Dede Yakub Cemil’in anlatımlarına gelince... Okuyucuyu o günlere götürmek için elimden geldiğince “eski Türkçe”yi kullanmaya çalıştım. Ancak yine de anlaşılır olmaya gayret ettim. Örneğin, zaman, mekân ve uzunluk birimi gibi ölçütlerde günümüz dilini kullandım.</span></p>

      <p class="duz-yaz--ilk-paragraf-2"><span class="duz-yaz-" style="font-size:1em;" xml:lang="tr-TR">Dede Yakub Cemil’in yaşamöyküsünü, torunun anlatımlarından ve o dönemle ilgili kitaplardan derledim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dede Yakub Cemil’in anlatımlarında olayların arkasındaki İngiliz, Fransız, Rus ve Alman “parmaklarını” göremeyeceksiniz. Örneğin Sadrazam Mahmud Şevket Paşa’nın suikast sonucu öldürülmesinde, İngilizlerin muhaliflere yardım ettiği iddiaları o günlerde ve o günleri yaşayan kişilerin anılarında fazlasıyla yer alır. Bunlara yer vermedim. Çünkü Dede Yakub Cemil’in donanımı bunları anlamaya müsait değildi. O sadece bir silahşordu. Siyasetle ilgili değildi. Onun ağzından paylaşım kavgalarının iç siyasetteki izdüşümünü anlatmak abartılı olacaktı. Bu konulara hiç girmedim. Sadece bir silahşorun gördüklerini yazmaya çalıştım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Torun Yakub Cemil’de de benzer üslubu kullandım. Bu kitap Dede Yakub Cemil ve Torun Yakub Cemil’in bakış açılarıyla kaleme alındı. Benim katılmadığım, hatta beni zaman zaman rahatsız eden bölümler, olaylar oldu. Ancak bunları yine de yazdım. Benim görevim yaşananları değiştirmek değil, olduğu gibi, aktarıcıların anlatımıyla sizlere sunmaktır. Kızalım, üzülelim, beğenelim, karşı çıkalım, ne yaparsak yapalım, o hayat onların hayatı. Ve bunlar yaşamın, tarihin katı gerçekleri...</span></p>

      <p class="duz-yaz--ilk-paragraf-2"><span class="duz-yaz-" style="font-size:1em;" xml:lang="tr-TR">Bu kitap ne bir öykü, ne de bir roman.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir akademisyenin çalışması hiç değil.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu bir gazeteci kitabı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gazeteci bu kitapta tarihsel gerçeklerden yola çıkarak, yaşadıkları dönemin önemli tanıkları, dede-torun iki silahşorun yaşamöyküsünü yazmaya çalışmıştır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yazarın kuşkusuz bir iddiası vardır; rejimler, sistemler ve isimler değişse de, hep bir “Teşkilat” vardır! Bunun adı Teşkilatı Mahsusa da olur, Özel Harp Dairesi de!.. Bugün bu iki teşkilat tarihteki yerlerini alsalar da, onların görevini başka devlet birimleri yerine getirmektedir...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Objektif olmaya çalıştım; Türk, Kürt, Ermeni, Rum, Müslüman, Hırıstiyan, Musevî kimliklerden sıyrılmaya gayret ettim. Ne derece başardım bilmiyorum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yazarın bazen duygusallaştığı anlar olmadı değil. Belki bu da, yazarın “1908 Devrimi”ne (İkinci Meşrutiyet) inanmasından ileri gelmektedir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu tür tartışmalara girmeden sizleri kitapla baş başa bırakıyorum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Takdir kuşkusuz okuyucunun...</span></p>

      <p class="duz-yaz--ilk-paragraf-2"><span class="duz-yaz-" style="font-size:1em;" xml:lang="tr-TR">Gelelim teşekkür safhasına... Feza K. Yalçın, bazı bölümlerin yazılmasını bizzat üstlendi. Özellikle Dede Yakub Cemil’in Rumeli’de, Trablusgarp’ta, Kafkasya’da süren ve Kâğıthane’de biten yaşamöyküsünün yazılmasında büyük katkıları oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beste Önkol, “Kim kimdir” bölümünün yazılmasına ve kaynak araştırılmasına yardımcı oldu. Cihan Yavuz, başta Cemal Kutay olmak üzere bazı “tarihi kaynaklarla” görüştü. Bir teşekkür de Bahadır Özdener’e yardımlarından dolayı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve Cüneyt Özdemir. Herhalde o olmasıydı kitabı yazmak için gerekli zamanı bulamazdım. Ayrıca sürekli teşvik etti, moral verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir teşekkür de tüm Doğan Kitapçılık çalışanlarına.</span></p>

      <p class="duz-yaz--son-paragraf"><span class="duz-yaz-" style="font-size:1em;" xml:lang="tr-TR">Artık söz, Teşkilat’ın iki silahşorunda!..</span></p>

      <p class="duz-yaz--sagdan-blok--altta-bo-luk"><span class="duz-yaz-" style="font-size:1em;" xml:lang="tr-TR">Soner YALÇIN</span></p>

      <p class="dipnot" xml:lang="en-GB"><span class="dipnot-bold" style="font-size:1.33em;" xml:lang="tr-TR"><a id="x1"></a>1</span> <span class="dipnot-italik" style="font-size:1.33em;" xml:lang="tr-TR">Hasan İzzettin Dinamo,</span> <span class="dipnot-bold" style="font-size:1.33em;" xml:lang="tr-TR">Kutsal İsyan,</span> <span class="dipnot-italik" style="font-size:1.33em;" xml:lang="tr-TR">1. cilt, s. 533.</span></p>

      <p class="bolum-ad--tek-sat-r"><span class="bolum-ad-" style="font-size:1em;" xml:lang="tr-TR">Makedonya’da dede Yakub Cemil</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benim hikâyem 1319 (1903) senesinde başlıyor...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">20 yaşındaydım...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pangaltı’da, Mektebi Harbiye’nin müdürü Albay İbrahim Bey, “Mülazım</span><a href="#x1-2"><span class="dipnot-no" style="font-size:0.76em;" xml:lang="tr-TR">1</span></a> <span class="duz-yaz-" style="font-size:1em;" xml:lang="tr-TR">Yakub Cemil, Manastır, 6. Nizamiye Piyade Tümeni Makineli Bölük Komutanlığı’nın emrine” diye bağırınca neredeyse esas duruşu bozup havaya fırlayacaktım...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nihayet ben de silah kuşanıp savaşacaktım...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Künyem hemen yazılmıştı deftere: “Ahmed oğlu Yakub Cemil; İstanbul-Yenibahçe. 1319-Manastır.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yapılan törenlerden sonra, askerî rüştiyeden beri birlikte olduğumuz arkadaşlarla hep bir ağızdan üç defa “Padişahım çok yaşa” diye bağırıp okula veda ettik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Arkadaşlarla ayrılmamız güç olmuştu. Ama çoğunluğu Makedonya’ya geliyordu. Mektepten arkadaşlarla hafta sonu gizlice gittiğimiz Beyoğlu’ndaki Alman Zeuve Birahanesi’nde değil, eşkıya takiplerinde karşılaşacak, hasret giderecektik!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ailemle de vedalaşmak için doğup büyüdüğüm Yeniköy’deki evimizin yolunu tuttum. O gün nereden bilebilirdim, bunun babam Ahmed’le son görüşmemiz olacağını...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babama “Ayıngacı” (tütün kaçakçısı) derlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bursa’dan, Manisa’dan kaçak yollardan İstanbul’a tütün getirirdi. Düyunu Umumiye</span><a href="#x2"><span class="dipnot-no" style="font-size:0.76em;" xml:lang="tr-TR">2</span></a> <span class="duz-yaz-" style="font-size:1em;" xml:lang="tr-TR">devletten alacağı borçlarına karşı köylünün ekim sahasına ve mahsulüne el atmıştı. Reji İdaresi kontrol için, bizim jandarmaya güvenmeyip, Hıristiyan ekalliyetten seçtikleri ceberut, insafsız kolcuları kullanıyorlardı. Türkler, başta tütün olmak üzere mahsullerini hep kaçak yollardan elde ediyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben Makedonya’da eşkıya takibindeyken Düyunu Umumiye’nin inzibatları babam ve arkadaşlarıyla çatışmaya giriyorlar. Zavallı babam vuruluyor. Bana çok sonradan haber verdiler. Söylemekten çekinmişler; İstanbul’a gelip intikamını alırım diye korkmuşlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ailemizin yükünü kardeşim Mehmed Hüsnü çekiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babamın ikinci eşinden de Sabri adında oğlu vardı. Aslında üvey oğlu da sayılmazdı. Babamın tütün kaçakçılığı yaptığı günlerde en yakın arkadaşı Sabri isminde biriymiş. O da Düyunu Umumiye inzibatlarınca öldürülünce, babam yakın arkadaşının hamile eşini yanına alıyor. İşte o hanımdan doğan çocuğa da babasının ismi olan Sabri</span><a href="#x3"><span class="dipnot-no" style="font-size:0.76em;" xml:lang="tr-TR">3</span></a> <span class="duz-yaz-" style="font-size:1em;" xml:lang="tr-TR">veriliyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben Manastır’a giderken Sabri çok küçüktü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Annem Nazik Hanım ile babam Ahmed’in elini öpüp, kardeşim Mehmed Hüsnü ve kız kardeşim Edare’yle vedalaştıktan, Sabri’yi ise kucağıma alıp biraz okşadıktan sonra Manastır’ın yolunu tuttum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eve üç beş kuruş para bırakmayı ne çok istemiştim. Maaşım 250 kuruştu. Yalnız bunun 12,5 kuruşu kesintiye gidiyordu. Fakat o günlerde ara ki maaşı bulabilesin. Sadece birkaç kuruş harcırah vermişlerdi...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir hafta sonra birliğime teslim oldum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rumeli barut fıçısı gibiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Makedonya kaynıyordu: Sırp, Bulgar, Yunan, Karadağ komitacıları her yanı sarmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mektepte (Harp Okulu) cephane ve tam teçhizatlı silahların bulundurulmasını Zatı Şahane II. Abdülhamid yasaklamıştı. Dersler tahtaya çizilen şekiller yahut numunelik malzeme ve vasıtalar üstünden yürütülüyordu. Top atışı yapamadan mezun olmuştuk! Sadece mektep avlusunda birtakım eski Mantelli toplarla talim görmüştük.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şimdi ateşin ortasındaydım. Makedonya’da hayat hiç de tahtaya çizilenlere benzemiyordu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kefenimi boynuma dolamıştım...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Komutanım Enver Bey benden tam bir yıl önce 23 ekim 1902’de Manastır’da 13. Topçu Alayı 6. Batarya Komutanlığı’na gelmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Belki talihim, belki talihsizliğim bilemiyorum, göreve yeni başladığım günlerde, Makedonya İhtilal Komitesi 1903 yılını, ihtilalin başlangıç tarihi seçmişti. Bu nedenle çatışmalar çoktan kızışmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hayatım savaşlar içinde geçti ama ilk girdiğim çatışmayı hiç unutamadım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey’in komutasında, 18 kişilik Bulgar çetesini tamamen yok ettik. Mektepteki noksanlıklarımızı burada Enver Bey gibi komutanlar sayesinde hemen gideriyorduk. Ben silahlara karşı zaten oldum bittim her zaman becerikliydim. Harp Okulu’nda öğretmediler, ama babam sayesinde küçüklüğümden beri silah kullanıyordum. İyi atıcı olduğum söylenirdi hep.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey’le tam bir ekip olmuştuk. Artık hep onunla beraberdik. Yediğimiz içtiğimiz ayrı gitmiyordu. Kendisini bize sevdirmesini bildi. Bizimle birlikte oturup kalkması çok hoşumuza gidiyordu. Askerlik kademelerini hak etmeden yüksek yerlere getirilen Saray uşaklarına, şakşakçılarına ve casuslarına kin doluyduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Makedonya topraklarında; Üsküp, Koçana, İşti, Ohri, Cuma, Osmaniye, Çarova’da ayak basmadığımız yer kalmamıştı. Çete takiplerinin bazen bir, bazen iki ay sürdüğü oluyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">3. Ordu birliklerine “avcı taburları” denirdi. Makedonya’yı saran çetecilere karşı mücadele ettiğimiz için bu ad bize uygun düşüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Giritli Kaptan Skalidis’in, Bulgar Petso’nun, Rum Pirlepe’nin, Arnavut Istaryalı Kâmil Bey’in ve “Vardar Güneşi” denilen Apostol’un çetesini de yok eden bizdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bazen kar altında kalmaktan ayaklarımız donardı. Bazen güneşte kavrulurduk. Kurşun yediğimiz de olurdu. Yılmadan mücadele ederdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz kim miydik?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz, Ohrili Binbaşı Eyüp Sabri, Binbaşı Hakkı Bey, Resneli Kolağası Niyazi, Albay Selahaddin, Cafer Tayyar, Sapancalı Hakkı, Mülazım Atıf, Mustafa Necib, Yenibahçeli Şükrü, ağabeyi Nail, Kuşçubaşızade Eşref, Süleyman Askerî Bey, Filibeli Halim Cavid, Halil Bey ve niceleri...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Makedonya bize bir şey öğretmişti: gerilla savaşı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mektepte hep cephe savaşları anlatılırdı. Halbuki Makedonya dağlarında çete savaşı yapılıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çete savaşında istihbaratın ne kadar önemli olduğunu da biz, bu topraklarda öğrendik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Makedonya’da üç vilayet vardı: Selanik, Manastır ve Kosova.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nüfusu çok karışıktı. İslam, Rum, Bulgar, Ulah ve Sırp yaşardı. Manastır’da 260 000 İslam, 291 000 Rum, 188 000 Bulgar ve 30 000 Ulah ile Sırp vardı.</span><a href="#x4"><span class="dipnot-no" style="font-size:0.76em;" xml:lang="tr-TR">4</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çeteler aynı zamanda birbirleriyle de savaşıyorlardı: Bulgarlar ile Sırplar; Bulgarlar ile Yunanlılar; Sırplar ile Arnavutlar...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bulgarlar kendi aralarında da ikiye bölünmüşlerdi: Makedonya’nın Bulgaristan’a ilhakını isteyenler; Makedonya’nın istiklalini savununlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birinci grubun başında Teğmen Boris Saranov ve yardımcısı Gavranov vardı. İkinci grubun reisliğini ise General Zençev ile Mihaylovski yapıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İkinci grup komünistti. Bunlar Türkleri, Müslümanları bile kandırmaya başlamışlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Her iki grubun da ortak sloganı şuydu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Her yerde ve hiçbir yerde!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bence bu söz, gerilla savaşının ne olduğunu çok güzel anlatıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çeteler, Makedonya’yı beş bölgeye ayırmışlardı: Üsküp, Manastır, Serez, İstımoca, Pirlepe. Her bölgenin bir komitesi vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başta biz Osmanlı zabitleri olmak üzere, yabancı konsoloslara, demiryollarına, köprülere, köylere, kasabalara, şehirlere saldırılar düzenliyorlardı. Akla gelecek her yöntemle suikast yapıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mesela, Fransız bandıralı yolcu gemisini içindekilerle birlikte batırdılar. Grand Otel, Yorgi Boğdan ve Yeni Konak gazinolarını bombaladılar. Tüm bunların zararını Osmanlı Hazinesi ödüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fransız maden müdürü Chevalier’yi güpegündüz kaçırdılar, 15 000 altın fidye istediler. Tabiî hemen ödeniyordu, çünkü çıkan para Osmanlı’nın kasasındandı. Keza İngiliz rahibe Miss Stene için ödenen 16 000 altın gibi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz ise artık 250 kuruşluk maaşımızı alamaz olmuştuk. Ama parayı kim düşünürdü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gece gündüz, dağ taş demeden komitacıların peşinde dolaşıyorduk. Yakaladığımız eşkıyaların hepsinin bize tek söylediği, “Neznam”dı. Yani “Bilmem”.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türkçe biliyor musun?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Neznam!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Silahlar nerede?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Neznam!”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Özellikle kiliseler ve papaz evleri komitacıların silah deposuydu. Ancak biz ne zaman silah ele geçirsek, Rus Konsolosluğu anında müdahale ediyordu. Üstelik yakaladıklarımızı gelip cezaevinden çıkarıyordu. Bu komitacılar evlerine, davul zurna eşliğinde bizim Türk mahallelerinden oynayarak dönüyorlardı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rusların gücü şuradan geliyordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İngiltere Kralı VII. Edward, Avusturya-Macaristan Hükümdarı Franz-Joseph ve Alman İmparatoru II. Wilhelm, “Mürzsteg Programı” denilen bir anlaşmaya imza atmışlardı. Anlaşmaya göre, üç Makedonya vilayetine bir Osmanlı umum müfettişi tayin edildi. Bunun yanında da, biri Rus, diğeri Avusturyalı iki müşavir yardımcı olarak verildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bütün Makedonya, tıpkı Bulgar komitacılarının yaptığı gibi, beş bölgeye bölünmüş ve jandarma ıslahı için her bölgeye bir yabancı uzman verilmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tüm jandarma bölgelerinin komutanlığını ise bir İtalyan general yapıyordu. Onun yanında 25 yabancı subay bulunuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vilayet bütçesini Osmanlı Bankası kontrol ediyordu. Anlaşıldığı gibi Makedonya’daki Osmanlı toprağı en geniş bir şekilde yabancı kontrolüne bırakılmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">II. Abdülhamid bu istekleri hemen kabul etmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bölgeye Osmanlı umum müfettişi olarak Hüseyin Hilmi Paşa gönderilmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paşa gelir gelmez ne yapmıştı dersiniz?.. Biz Türk zabitleriyle uğraşmaya başlamıştı... Paşa, Bulgar, Yunan, Arnavut, Sırp komitacılarıyla uğraşma yerine İttihat ve Terakki Cemiyeti üyelerinin peşine düşmüştü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yıldız Sarayı, İttihat ve Terakki Cemiyeti’ni</span><a href="#x5"><span class="dipnot-no" style="font-size:0.76em;" xml:lang="tr-TR">5</span></a><span class="duz-yaz-" style="font-size:1em;" xml:lang="tr-TR">, hayatı için en tehlikeli varlık görüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama Zatı Şahane bilmiyordu ki, artık uyanmıştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz Osmanlı zabitleri artık Zatı Şahane’nin emir kulları değildik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onun her isteğine köleler gibi gözü kapalı boyun eğemezdik... Artık kul olmak istiyorduk...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Korkulan cemiyet İttihat ve Terakki her geçen gün büyüyordu. Makedonya’da bulunan zabitlerin gönüllü, koşarak cemiyete girmemizi hızlandıran olay, 1903 yılının mayıs ayında meydana geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Manastır’daki Rus başkonsolosu Rostkovkiy her zaman âdeti olduğu üzere, elinde kamçısıyla cadde ve sokaklarda dolaşırdı. Rastladığı Türk askerlerine hakaret ederdi. Hatta döverdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün, bir resmî binanın kapısında nöbet bekleyen Türk askerine saldırdı. Askeri kamçıyla dövmeye başladı. Sebebi kendisine selam verilmemesiydi. Bizim asker dayanamadı, silahını çekip başkonsolosu öldürdü. Aslında asker vazifesini yapmıştı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fakat ne oldu dersiniz?.. Harp Divanı kuruldu; hem başkonsolosu vuran Halim adındaki asker, hem de o sırada kapıda bulunan diğer Türk asker idama mahkûm edildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üzerinde Osmanlı üniforması bulunan ve hakarete uğradığı, dövüldüğü için kendisini savunan Türk askerini, bizim yüce Osmanlı Devletimiz, yabancılardan çekindiği için darağacına gönderdi. Harp Divanı’nda Enver Bey de görevliydi. Hiçbir şey yapamamanın ezikliğini, o da, o gün gördü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve iki Türk askeri asıldı...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Haksızlıklardan ve hakaretlerden kurtulmalıydık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Dinimiz, vatanımız ve milletimiz” için çarpıştığımızı sanıyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama bu vatan neresiydi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Milleti Osmaniye kimdi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dindaşlarımız kimlerdi?</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bırakın diğer cepheleri, Makedonya’da, Rumeli’de çarpıştıklarımız, düşmanlarımız kimlerdi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ordu, Makedonya’da milleti Osmaniye’nin bir parçasıyla savaşmıyor muydu? Bulgar, Sırp, Rum bizim milletimiz miydi? Arnavutlar bizim dindaşımız değil miydi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onlar bizi, bizim gördüğümüz gibi görmüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Vatanı Osmanî”, “milleti Osmaniye” hatta “din birliği” kavramlarında bir yanlışlık yok muydu?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Arap Araplığını, Yunan Rumluğunu, Yahudi Musevîliğini, Bulgar Bulgarlığını korumuştu. Biz kendi benliğimizden uzaklaştırılmıştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kafamızın karışıklığı hepimizi korkutuyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Makedonya dağlarında kimliğimizi arıyorduk...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dağ başlarında, çete savaşlarında soluk aldıkça bu düşüncelerimizi tartışıyorduk. Kurtuluşu İttihat ve Terakki Cemiyeti’nde görüyorduk. Biliyorduk ki, yönetimdeki kötülük devleti yönetenlerden çok yönetim biçimindeydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rumeli’de İttihat ve Terakki’nin ilk tohumları 1900 yılında atılmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cemiyet’in bölgedeki en güçlü ismi Talat Bey’di. Ben tanıdığım zaman Selanik- Manastır seyyar posta memurluğu yapıyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yıldız Sarayı, İttihat ve Terakki Cemiyeti’nin Hıristiyan dinine mensup, hatta çoğunun Allahsız, İslamiyet düşmanı olduğu dedikodularını yayıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunların doğru olmadığını biliyordum. Cemiyet’e girmek için sabırsızlanıyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki’ye girmemde, birlikte görev yaptığım zabit arkadaşım Sapancalı Hakkı’nın etkisi oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve o beklediğim gün geldiğinde ne kadar heyecanlanmıştım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı’yla Selanik’e gitmiştik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tahlif (yemin) merasimi için geceyi beklemek gerekiyordu. Bekledik. Hava karardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Namzet (aday) gözleri bağlı olarak arka sokaklardan yemin töreninin yapılacağı eve faytonla götürülürmüş; bana da aynen öyle yaptılar, gözlerimi bağladılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Burada koluma arkadaşım Sapancalı Hakkı girdi. O, bana kefil olmuştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Arabadan inmiş, biraz yürüdükten sonra bir evin önünde durmuştuk. Gözlerim bağlı olduğu için etrafı göremiyor, ama hissediyordum. Yıllar sonra gittiğim evin adresini öğrendim. Burası Selanik’te Yalılar denen mahallede Baron Hirş Hastanesi’nin yanındaki iki katlı evdi. Evin sahibi Midhat Şükrü’ydü! Kapı iki kez çalınırdı. Parola böyleydi. İçerden “Kimsiniz?” sualini duymuştum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı, “Halas” (kurtuluş) cevabını vermişti. “Demek parola buydu” demiştim içimden.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İçeriden, “Nereye, niçin geldiğinizi biliyor musunuz?” sualine, bu kez, “Evet, bir cemiyeti mukaddeseye vatan ve millet için hizmete geldik” karşılığını verdi Sapancalı Hakkı. Kapının arkasındaki sesin, “Bu cevabınızın doğruluğuna yemin eder misiniz?” sualine de, Sapancalı Hakkı, “Allah, bayrak, namus üzerine yemin ederim” tasdikini verince kapı açılmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Holden geçip bir odaya girince yemin merasimine geçildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yakub Cemil, sağ elini Kuranı Azîmüşşan’a, sol elini tabancanın üzerine koy.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gözlerim hâlâ bağlıydı. Sapancalı Hakkı’nın yardımıyla istenileni yapmıştım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yemin merasimi bitince gözlerimin bağını çözdüler. Karşımda siyah peçeli, kırmızı örtülü üç kişi bulunuyordu. Oda yarı aydınlıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cemiyet’in gizli işaretlerini, parolalarını söylemişlerdi. Verilen vazifelerin yerine getirilmemesi, bir sırrın ifşası veya ihanet hallerinde Cemiyet’in âli makamlarının kararıyla ölüme kadar uzanan cezaların tatbikinde hiçbir haksızlık isnat edilmeyeceğini dair taahhütte bulunmamı istemişlerdi. Hepsini tek tek kabul etmiştim!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cemiyet’in silahşor üyelerden meydana gelen fedaî şubeleri vardı. Ben bunların arasındaydım. Fedaîlik, idare heyetlerinin denetimi altında yapılıyordu. Bunların gösterdikleri süre içinde görev mutlaka, ne pahasına olursa olsun yerine getiriliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fedaî olmak gönüllülüğe bağlıydı, ama gönüllü olduktan sonra görevi yapmak zorunluydu. Hürriyet ve eşitlik için ölüm, ölümlerin en şereflisiydi bizim için. İlk kez bir iç meselede milletin çıkarı için ölüme koşuyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yemin merasiminin ardından gururumu okşayan sözleri dinledikten sonra evden çıkmıştık.</span><a href="#x6"><span class="dipnot-no" style="font-size:0.76em;" xml:lang="tr-TR">6</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İçim içime sığmıyordu. Bağırmak istemiştim:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yaşasın vatan!.. Yaşasın millet!.. Yaşasın hürriyet!..</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim içimizden Cemiyet’e ilk giren kişi Enver Bey olmuştu. Hiç unutmam, kod adı “Suavi”ydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Manastır’da onun liderliğinde örgütlenmiştik. Aramızda kimler yoktu ki; Erkânıharp Yüzbaşı Kâzım (Karabekir), Mıntıka Erkânıharp Reisi Hasan Bey, Manastır cemiyetinin en önemli isimleriydi. Resneli Niyazi de bu merkeze bağlıydı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1906’dan sonra oldukça ünlü isimler de Selanik’te teşkilata kaydoldu; Erkânıharp Kolağası (Önyüzbaşı) Mustafa Kemal (Atatürk), Erkânıharp Kolağası Ali Fuat (Cebesoy) gibi...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Selanik, İttihat ve Terakki’nin fikir gücünü, Manastır ise vurucu gücünü oluşturuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Selanik teşkilatının reisliğini Talat Bey, Manastır’ın liderliğini ise Enver Bey yapıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Her ikisi de Selanik’te, Musevî iken Müslüman olmuş davavekili Emmanuel Karasu Efendi’nin yazıhanesinde buluşuyorlardı.</span><a href="#x7"><span class="dipnot-no" style="font-size:0.76em;" xml:lang="tr-TR">7</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz o tarihte, gerek Talat Bey’in gerekse Emmanuel Karasu Efendi’nin masonluğun üstatlarından olduklarını bilmiyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">2. Ordu’nun merkezi Edirne’deydi. Makedonya bölgesinde bulunan 3. Ordu’daki gizli örgütlenme çalışmalarının 2. Ordu’ya da sıçramaması düşünülemezdi. Cemiyetin 2.Ordu’daki örgütlenmelerini Kolağası İsmet (İnönü) Bey yapıyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meşrutiyet talepleri neden en çok 3. Ordu zabitlerince isteniyordu dersiniz? Kuşkusuz bunun bir nedeni vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı ordusunda iki tür subay vardı: mektepliler ve alaylılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’daki Hassa Ordusu’na (1. Ordu) alaylı subaylar atanıyordu. Çünkü bunlar Saraya sadık, kapıkulu zihniyetindeydiler. II. Abdülhamid’in güvendiği subaylar bunlardı. Terfi ve nişanlar da her zaman bunlara düşüyordu. Aralarında bir tane bile mektepli subay yoktu. Çoğu okuma yazma bile bilmezdi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Harbiye’yi bitiren mektepli bizler, adeta İstanbul’dan sürülürdük. Bu çıkışın dönüşü de öyle kolay olmazdı. Ancak Mabeyin’den (Saray Genel Sekreterliği) yapılacak güçlü bir torpille mümkündü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tabiî ki hürriyet istekleri alaylı subaylardan çıkacak değildi!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak sadece talep etmekle, gizli toplantılarda konuşma yapmakla bu iş olmazdı. Harekete geçmek gerekiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve harekete geçilmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yıldız Sarayı’nın has adamı Selanik Merkez Kumandanı Kaymakam (Yarbay) Nâzım Bey, Enver Bey’in kız kardeşi Hasene’yle evliydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saray’a bildirmek üzere çoğumuzun adının bulunduğu 397 kişilik tevkif listesi hazırladığını, listeyle birlikte İstanbul’a gideceğini öğrenmiştik. Bunu önlemeliydik. Nâzım Bey’in ortadan kaldırılmasına karar vermiştik. Enver Bey bu görevi kendisinin yapacağını söyledi. Ancak Enver’i aile buhranına sürüklememek için vazifeyi başka bir arkadaşımız üzerine aldı.</span><a href="#x8"><span class="dipnot-no" style="font-size:0.76em;" xml:lang="tr-TR">8</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fedaî grubundan arkadaşımız Mustafa Necib sıradan bir zabit değildi. En bilgili arkadaşlardan biriydi. Üstelik iyi nişancıydı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Necib, 29 mayıs 1908 akşamı İsmail Canbulat ve Enver Bey’in yardımıyla, Nâzım Bey’i vurdu ama öldüremedi. Yaralanan Nâzım Bey İstanbul’a götürülürken, Enver Bey Tikveş’e kaçıp saklandı. Çünkü olay sırasında Nâzım Bey kayınçosunu görmüştü!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gemileri yakmıştık ve artık geriye dönüş yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">8 haziran 1908’de Estonya’nın Reval şehrinde, İngiltere Kralı VII. Edward ve Rus Çarı II. Nikolay’ın, “hasta adam” Osmanlı’nın mirasını paylaşmak için anlaştıkları haberi Makedonya’da bomba gibi patladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı topraklarının milletlerarası idareye bırakılmasını, örneğin Irak’ın İngiltere’ye, Boğazlar’ın Ruslara verilmesini istiyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hızlı hareket etmemiz gerekiyordu ve öyle de yapmıştık. 25-30 haziran 1908 tarihleri arasında, beş gün, Manastır’da geceli gündüzlü gizli toplantılar yapıldı. Başlatılacak harekâtın planı inceden inceye gözden geçirildi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Önce Makedonya’daki tüm posta merkezleri kontrol altına alınarak işe başlandı. Sonra, 3 temmuz cuma sabahı şafakla birlikte, Kolağası Resneli Niyazi Bey, “Resne Millî Taburu” adını alacak 200 kişiyle dağa çıktı. Millet malı tabur silahlarını da almışlardı!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hürriyeti sadece biz değil, daha birkaç ay önce çete savaşı yaptığımız Bulgar, Yunan, Sırp komitacıları da istiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sırp, Bulgar, Yunan, Karabağ komitacılarıyla bizimkiler arasında adeta barış yapılmış gibiydi. Komitacılar silah bırakmışlardı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Resneli Niyazi’yle birlikte dağa çıkanlar arasında kimler yoktu ki... Ünlü Sırp komitacı Circis, Arnavut beyi İsa Bolatin (üç yıl sonra Arnavutluk ayaklanmasında, Sırp Circis, İsa Bolatin’i öldürecektir), Yunanlı kaptan Kleftus Kontaris ile Bulgar komitacı Sandanski. Bir de Resneli Niyazi Bey’in uğur getirdiğine inandığı geyiği...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Resneli Niyazi’yi birkaç gün arayla, 200 kişilik “Manastır Millî Taburu”yla Binbaşı Enver Bey ve “Ohri Millî Taburu” adını alacak 300 kişiyle Binbaşı Eyüp Sabri Bey takip etti.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben Enver Bey’in yanındaydım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başta Enver Bey olmak üzere tüm zabitler apoletlerimizi söküp atmıştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ağladığımızı göstermemek için birbirimizin yüzüne bakmamaya çalışıyorduk. Sonumuzun ne olacağını hiçbirimiz bilmiyorduk. O sıcak saatlerde nereden bilirdik, yirmi gün sonra memlekette doğan çocuklara, “Enver”, “Niyazi” adlarının verileceğini...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O ne büyük bir gündü. Bir kutsal amaç uğruna yan yana gelmiş kitleleri hiçbir gücün yok edemeyeceğini ben o gün gördüm. Dağlar, tepeler, ovalar sanki bize o gün daha farklı geliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey üniformayı çıkardı. Beyaz potur, kırmızı kuşak, mintan ve başındaki fesiyle tam bir köylü gibiydi.</span><a href="#x9"><span class="dipnot-no" style="font-size:0.76em;" xml:lang="tr-TR">9</span></a> <span class="duz-yaz-" style="font-size:1em;" xml:lang="tr-TR">Boynunda Fethi (Okyar) Bey’in dağa çıkarken hediye ettiği dürbün vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz de çetecilere benzemiştik. Bıyıklarımızı bile düzeltmiştik.</span><a href="#x10"><span class="dipnot-no" style="font-size:0.76em;" xml:lang="tr-TR">10</span></a> <span class="duz-yaz-" style="font-size:1em;" xml:lang="tr-TR">Tabiî çetecilerden farkımız vardı. Özellikle emrimizde bulunan birliklerin ırz ve namus yolunda dikkatli olmaları şarttı. Kimseye yan gözle bakılmayacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yenice’de Binbaşı Cemal Bey’le</span><a href="#x11"><span class="dipnot-no" style="font-size:0.76em;" xml:lang="tr-TR">11</span></a> <span class="duz-yaz-" style="font-size:1em;" xml:lang="tr-TR">karşılaşmıştık. Biraz erzak yardımı aldık, karşılığında senet veriyorduk. Senet para yerine geçiyordu. Kabul etmeyen devlet memuru İttihat ve Terakki fedaîleri tarafından şiddetle cezalandırılacaktı. Sonra Karacaova’da Enver Bey’in amcası Halil Bey’in birlikleriyle buluşmuştuk. Gittiğimiz yerlerde İttihat ve Terakki’ye adam kazanıyorduk. Özellikle Müslüman Arnavutların hemen hepsi Bektaşîydi. Bizi gönülden, yürekten destekliyorlardı. Talat Bey gibi İttihat ve Terakki’nin önde gelen bazı isimlerinin Bektaşî olmalarının da bunda rolü vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tikveş’te Mustafa Kemal (Atatürk) Bey’le buluştuk. Bize cemiyetin verdiği genel yetkileri kapsayan bir mektup getirmişti. Geceyarısına kadar bütün meseleleri konuşmuştuk. Hepimizin yolu aynıydı: Ya hürriyet, ya ölüm!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizi dağdan indirmek için, Müşir (Mareşal) Şemsi Paşa’nın emrindeki 80 taburla Makedonya yolunda olduğunu öğrenince dehşete kapıldık. Biliyoruz ki oluk gibi kan dökülecekti ve akan kan kardeş kanı olacaktı! Şemsi Paşa okuması yazması olmayan alaylı sert bir komutandı. Zatı Şahane kendisine çok güveniyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dağ başında karar verildi: çok kan döküleceğine bir kişinin kanı dökülmeliydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O da Şemsi Paşa’nın kanı olacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Göreve dört kişi talip oldu. Mülazım Atıf Bey’in</span><a href="#x12"><span class="dipnot-no" style="font-size:0.76em;" xml:lang="tr-TR">12</span></a> <span class="duz-yaz-" style="font-size:1em;" xml:lang="tr-TR">yapmasına karar verildi. İyi nişancıydı. Eşkıya takiplerinde çok başarılar göstermişti. Ali Fethi (Okyar) delaletiyle İttihat ve Terakki’ye girmişti. Cemiyet’in bizim gibi fedaîler grubunda yer alıyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mülazım Atıf herkesle kucaklaştı ve “Bir dakika” deyip, Nâzım Paşa’yı vuran Mustafa Necib’i dışarıya çağırdı. Öğrendik ki, Osmanlı-Yunan Savaşı’nda şehit düşen babasından kalan hatıra saatin, vazifesinden sağ dönemezse annesine verilmesini rica etmiş...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vedalaşırken, “Hangimizin yaşaması memleket için hayırlıysa hayatta o kalsın” dedi...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">7 temmuz 1908.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Manastır’daki postaneden çıkan Müşir Şemsi Paşa, kendisine yaklaşan mahallî giysili, orta boylu, esmer yüzlü, kıvrık bıyıklı gence dikkat bile etmemişti. İki kurşun yiyince, o da anlamıştı İttihat ve Terakki’nin gücünü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mülazım Atıf kardeşimiz kargaşadan kurtulup kaçmayı başardı. Ancak böğründen yaralanmıştı. Teğmen Mahmut Bey’in</span><a href="#x13"><span class="dipnot-no" style="font-size:0.76em;" xml:lang="tr-TR">13</span></a> <span class="duz-yaz-" style="font-size:1em;" xml:lang="tr-TR">evinde tedavi edildikten sonra kadın kıyafetiyle Manastır’dan Resne’ye kaçırıldı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şemsi Paşa’nın öldürüldüğü ve katilinin yakalanamadığı haberi Yıldız Sarayı’na bildirilence Zatı Şahane’nin vesvese ve heyecanı daha da artmıştı. Etrafındakilere, “Demek ki, İttihat ve Terakki söyledikleri gibi müthiş bir cemiyetmiş, bir gün bizi de oturduğumuz yerde öldürebilir!” dediği kulağımıza geldi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O sıcak günlerde kimler vurulmadı ki! 10 temmuzda, Saray’a sürekli jurnaller gönderen Manastır Topçu Alayı Müftüsü Mustafa Şevket Efendi, 17 temmuzda, Zatı Şahane’nin fermanını okurken, Manastır Mıntıka Kumandanlığı erkânıharbiyesinden Osman Hidayet Paşa ve Cemiyet’e düşman oldukları bilinen, Debre Mutasarrıfı Hüsnü Bey, Polis Müfettişi Sami, Avukat Sabir Efendi, Kanun (İnzibat) Yüzbaşısı İbrahim, Süvari Yüzbaşı Ali tek tek öldürüldü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada, öldürülen Şemsi Paşa’nın yerine bölgeye gönderilen Müşir Osman Paşa, Manastır’da Resneli Niyazi Bey’in kuvvetleri tarafından dağa kaldırılıp esir alındı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kazanmıştık!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">23 temmuz 1908 günü Manastır’da 21 pare top atışı yapılarak İttihat ve Terakki Cemiyeti tarafından Meşrutiyet ilan olunmuştu.</span><a href="#x14"><span class="dipnot-no" style="font-size:0.76em;" xml:lang="tr-TR">14</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz bir gün sonra Köprülü’den Tikveş’e ulaştığımızda Selanik merkez heyetinden bir telgraf almıştık. Meşrutiyet’i ilan ettiklerini duyuruyorlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kansız bir ihtilaldi bu!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zamanında zulüm görmüş, tevkif edilmiş, hapsedilmiş, sürgünlere gönderilmiş, öldürülmüş ama yılmamış, korkmamış İttihat ve Terakki Cemiyeti zoru başarmıştı!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başta Enver Bey olmak üzere hemen, “hürriyetin kâbesi” Selanik’e gelmemiz isteniyordu. Artık üzerimizde üniformalarımız vardı. Saat bire doğru Selanik’e vardığımızda bütün şehir halkı tren istasyonundaydı. Tren, coşkun haykırışlar, sevinç çığlıkları içinde istasyona girmişti.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Herkes hep bir ağızdan bağırıyordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yaşasın hürriyet... Yaşasın müsavat (eşitlik)... Yaşasın adalet... Yaşasın uhuvvet (kardeşlik)...”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Kalkın ey ehli vatan” diyenler yanılmamıştı. Millet ayağa kalkmıştı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Herkes Enver Bey’i görmek için birbirini eziyordu, istasyonda tam bir izdiham vardı. Bizleri karşılayanlar arasında Talat Bey, Cemal Bey gibi İttihat ve Terakki’nin önemli şahsiyetleri de bulunuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cemal Bey, Enver Bey’in kulağına eğilerek, “Sen artık Napolyon oldun Enver” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey “Hürriyet Kahramanı” olmuştu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstasyona geldiğini duyan bağırıyordu: “Yaşasın Hürriyet Kahramanı Binbaşı Enver Bey!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey, Enver Bey’e kırmızı ciltli bir “Kanunuesasî” hediye etmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O gün Selanik’in iki alanına, “Hürriyet Meydanı” ve “İttihat Meydanı” adı verildi. Hamidiye Caddesi’nin adı “Terakki Caddesi” olarak değiştirildi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Selanik’ten İstanbul’a hareket etmiş, gösteriler nedeniyle İstanbul’a 3 ağustosta ancak varabilmiştik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’a gelmemizin nedeni şuydu: İttihat ve Terakki’nin Merkezi Umumîsi, Binbaşı Cemal Bey idaresindeki birkaç arkadaşı hükûmetle temasları yürütmek üzere İstanbul’a göndermişti. İşte bu heyeti takviye ve icabında silahlı müdahalede bulunmak üzere bir fedaî müfrezesini de İstanbul’a gönderme kararı aldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu müfrezenin başında Enver Bey’in amcası Halil Bey bulunuyordu. Ayrıca ekipte benden başka, Mülazım Hilmi, Mustafa Necib ve Arnavut Ali vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’da Sirkeci İstasyonu’nda trenden inmiştik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul hürriyetin keyfi içinde yüzüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bahçekapı’da bulduğumuz mütevazı Meriç Oteli’ne giderek Rum sahibinden bir oda istemiş, “Buyrun Paşam” ağırlamasıyla odamıza çıkmıştık. Pelerinlerimizin altında ikişer parabellum tabanca ve el bombaları asılıydı. Pelerinlerimizi çıkardığımız vakit Rum otelcinin gözleri yuvalarından fırladı ve yanımızdan dehşete kapılarak uzaklaştı. Adama aldıracak durumumuz yoktu, yol yorgunluğumuzdan sıyrılmak için başlarımızın altına koyduğumuz tabancalarla derin bir uykuya daldık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabahleyin uyandığımızda telaşlı Rum’un böyle bir zor zamanda başımıza iş açacağını düşünüp Babıâli Yokuşu’ndaki Meserret Oteli’ne yerleştik. Otelin Babıâli’ye yakın olması da bizim için iyiydi. Zaten bizden sonra bu otel ve Meserret Kıraathanesi biz fedaîlerin mekânı oldu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul Makedonya’dan farklıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Milletin çoğunluğu ne olup bittiğinin farkında değildi. Bazı vatandaşlar Makedonya’dan gelecek “Hürriyet”i karşılamak için rıhtıma gitmişlerdi! “Hürriyet”in kadın mı, erkek mi olduğu bile tartışılmıştı...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne yalan söyleyeyim kafam karışmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaten oldum olası bu siyaseti anlamamışımdır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kanunuesasî ilan edildi. Tamam.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Peki Kanunuesasî’yi ortadan kaldıran, Kanunuesasi’yi hazırlayan Midhat Paşa’yı öldürüp, yardımcısı Namık Kemal’i zindana atan kimdi? II. Abdülhamid...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Peki, Kanunuesasî kabul edildiğine göre, Zat-ı Şahane ve onun adamları tam kadro nasıl iktidardaydı?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dağa çıktığımız için bizlere küfreden başta Ferid Paşa olmak üzere, vezirler nazır olmuştu. Eski Sadrazam Kâmil Paşa bile “hürriyet kabinesinde” Meclisi Vükela memuruydu (devlet bakanı).</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazam koltuğunda yine Said Paşa oturuyordu. Şeyhülislam aynı şeyhülislamdı!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hamdi Bey gibi Saray hafiyeleri Zaptiye Nezareti’ne atanıyorlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">II. Abdülhamid’in meşrutiyeti bizim zorumuzla kabul ettiğini millet bilmiyordu. Duyuramamıştık. Zaten 25 temmuz tarihli</span> <span class="italik-yaz-" style="font-size:1em;" xml:lang="tr-TR">İkdam</span> <span class="duz-yaz-" style="font-size:1em;" xml:lang="tr-TR">gazetesi “Padişahım Çok Yaşa” başlığıyla çıkmıştı. Gazeteler bile bilmiyordu, Meşrutiyet’in nasıl ilan edildiğini!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gazetelerin haberinden bir gün sonra, Türk’ü, Ermeni’si, Rum’u, Musevî’si, Kürt’ü, Arnavut’u, Arap’ı, İstanbul’da 50 000 kişi “Padişahım çok yaşa” diye Yıldız Sarayı’nın önünde gösteri yaptı. İçlerinde kadınlar bile vardı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Düşünün ki İstibdat döneminde, kadınların işlek caddelere çıkmaları yasaktı. Kapalıçarşı girişinde, köprübaşlarında polisler ellerinde makasla çarşaf keserlerdi. Bunun nedeni aranan erkek zanlıların çarşafla dolaşmaları ihtimaliydi!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meşrutiyet kadınlara hürriyet getirmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Selim Sırrı (Tarcan), Rıza Tevfik (Bölükbaşı) gibi arkadaşlar at sırtında, İstanbul’u dolaşarak millete meşrutiyeti ve hürriyeti öven nutuk atıyorlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tabiî 33 yıllık acılı dönemin faturası birilerine çıkmalıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">II. Abdülhamid, “Hainler beni bugüne kadar kandırmışlar” diyerek suçu, Başkâtip Tahsin Paşa, Mektepler Nazırı Zeki Paşa, Ebülhüda Efendi, Bahriye Nazırı Hasan Rami Paşa, Dahiliye Nazırı Memduh Paşa, Mabeyinci İzzet Paşa gibi adamlarının üzerine attı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunların bir bölümü de ya Avrupa’ya kaçtılar ya da İttihat ve Terakki’ye servetlerinden büyük paralar bağışlayarak kurtuldular.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kurtulamayanlar da vardı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hafiye teşkilatının başındaki Fehim Paşa, 5 ağustosta ülkeyi terk etme hazırlığı yaparken Yenişehir kazasında millet tarafından tanınıp linç edildi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz niye dağa çıkmıştık, sadece birkaç kişiyi yok etmek için mi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Deniyordu ki, İttihat ve Terakki’nin, Osmanlı Devleti’ni idare edecek kadroları yok. Güya benim gibi küçük rütbeli subaylar, kıdemsiz memurlar devleti yönetemezdi. Bunun için yaşlı başlı devlet adamları gerekiyordu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunu söyleyenler arasında bizim arkadaşlar da vardı. Onlara göre de, ihtilal yapmıştık ama ihtilal hükûmeti nasıl kurulur bunu bilmiyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hayatımızda bir kere olsun bir meclis nasıl toplanır, nasıl karar alır görmemiştik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki Cemiyeti, bu nedenlerle, geçici bir süre, yıpranmış, hayatiyeti bitmiş, meşrutiyeti kalmamış iktidarla işi götürmeye karar verdi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz fedaîler nasıl şaşırmıştık? Dedim ya biz siyasetten anlamıyorduk!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İkinci Meşrutiyet’in ilk Mebusan Meclisi 17 aralık 1908 perşembe günü II. Abdülhamid’in Nutkı İftitahîsi’ni (açış konuşmasını) ayakta saygıyla dinledi!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizi de gösteriş için götürmüştü Cemiyet. Silahşorlarını göstermek istiyorlardı!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hakkımızda jurnal düzenleyenlerle aynı çatı altındaydık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">II. Abdülhamid polis ve cinayet romanlarına bayılıyordu. Sarayda, içinde çoğunlukla yabancı polis romanlarının bulunduğu dört kütüphanesi vardı. Bu kitapların etkisiyle, olur olmaz jurnallere inanırdı. Bu nedenle, bir gün sarayı havaya uçururlar endişesiyle, İstanbul’a elektrik tesisatı yapılmasını, telefon şebekesi kurulmasını istemedi. Hatta Terkos suyunun saraya verilmesi için borular döşenirken de jurnaller yapılmış, ihbarlar üzerine, içlerinde bomba veya suikastçı var mı diye, borular didik didik edilmişti...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kayıtlara göre Saray’a günde ortalama 5-6 bin jurnal geliyordu. Jurnalcilik en makbul ticaret halini almıştı.</span><a href="#x15"><span class="dipnot-no" style="font-size:0.76em;" xml:lang="tr-TR">15</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Peki bu jurnalleri yapanlara cezalarını vermeyecek miydik?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">2 ocak 1909.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yıldız Sarayı’nın has hafiyelerinden İsmail Mahir Paşa, Zatı Şahane’nin fermanı üzerine Yıldız Sarayı’na gelirken öldürüldü. Aslında Saray’dan böyle bir davet yoktu. Beşiktaş Postanesi’nden “Kadim ehibba (eski dost), yarın sabah teşrifiniz” diye gönderilen şifreli telgrafı alan İsmail Mahir Paşa hiçbir şeyden şüphelenmemişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabah Saray’a geldiğinde arabasından çıkar çıkmaz iki kurşunla yere serilivermişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu olaydan sonra, Talat Bey’in bizi, yani fedaîleri öğleyin İttihat ve Terakki’nin merkezine çağırdığı söylendi. Telaşla gitmiştik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talay Bey uzun uzun nasihat verdi. Kati olarak mesuliyetsiz kan dökülmesine mâni olunmasını şahsî cinayet, cürüm, günah işleyenler hakkında Meclis dahil hatırlanan bütün tahkikatın yapılacağını, kanunun ve meşru kuvvetlerin hâkimiyetini hedef almış bizlerin bu gibi hadiselerle kendi kendimizi tekzip ve itibarımızı kaybetmekten başka bir netice alamayacağımızı, kanı kanın kovalayacağını söyledi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir daha benzer olaya neden olmayacağımıza dair bizden yemin etmemizi istemişti. Biz de etmiştik!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sanki masum bir vatandaş öldürülmüştü. İsmail Mahir’in yaptığı muhbirlikle kaç kişi darağacında sallandırılmıştı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne çabuk unutmuştuk bunları!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu olay sonra Meclis’e intikal etti. Ruzname (gündem) harici söz alan Erzurum Mebusu Karakin Pastırmacıyan, “Memlekette huzur ve asayişin zorlukla kurulmaya çalışıldığı günlerde, faili bulunamayan ve bulunmayacak olan cinayetlere esef etmemek kabil değildir” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz bu mebusla çok değil birkaç yıl sonra yine karşılaşacaktık. Bu mebus, Karakin Pastırmacıyan, Ermeni Taşnak Komitesi’nin önde gelen şahsiyetlerindendi. Dünya Harbi çıkınca Rusya’ya kaçtı ve orada başına topladığı Ermeni komitacılarla bize savaş açtı. Kafkasya’da karşı cephelerde çarpıştığımızda yandaşları bu adama “Armen Garo” (Ermeni kahramanı) diyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu adamın Kafkasya’da yaptığı zulüm, İsmail Mahir Paşa’nın öldürülmesi yanında hiç kalır! Aslında bu adamı da vurmak gerekiyordu! Ama gel de İttihat ve Terakki Cemiyeti’ne laf anlat!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O günlerde saf ve temizdik. Henüz siyasetin ayak oyunlarının farkında değildik. Başta Talat Bey olmak üzere bizden kurtulmak isteyen İttihat ve Terakki yöneticileri, bazı arkadaşlarımızı politikanın dışında tutmak için, ihtisas yaptırma gerekçesiyle dış ülkelere gönderdiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Denizciler İngiltere’ye, havacılar Fransa’ya, karacılar Almanya’ya gitti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim kaderimize düşe düşe İran düştü.</span></p>

      <p class="duz-yaz--son-paragraf-2"><span class="duz-yaz-" style="font-size:1em;" xml:lang="tr-TR">Ancak biz ihtisas için değil, ihtilal için yola çıkmıştık...</span></p>

      <p class="dipnot-ilk-9"><span class="dipnot-bold" style="font-size:1.11em;" xml:lang="tr-TR"><a id="x1-2"></a>1</span> <span class="dipnot-italik" style="font-size:1.11em;" xml:lang="tr-TR">Harp Okulu’ndan mezun olunca mülazımı sani (teğmen), Harp Akademisi birinci sınıfına geçince mülazımı evvel (üsteğmen), Harp Akademisi’ni bitirince erkânıharp (kurmay) yüzbaşı rütbeleri alınırdı. Harp Okulu’nu iyi dereceyle bitirenler Harp Akademisi’ne girebiliyordu.</span></p>

      <p class="dipnot-ilk-9"><span class="dipnot-bold" style="font-size:1.11em;" xml:lang="tr-TR"><a id="x2"></a>2</span> <span class="dipnot-italik" style="font-size:1.11em;" xml:lang="tr-TR">1881 yılında kurulan ve tamamı yabancı yedi üyeden meydana gelen, Osmanlı Devleti’nin dış borçlarının tahsilini güvence altına almayı amaçlayan kuruluş. Bu yabancı kuruluş Osmanlı’nın birçok önemli gelir kaynağına el koymuş, bunların toplanma yetkilerini almıştı.</span></p>

      <p class="dipnot-ilk-9"><span class="dipnot-bold" style="font-size:1.11em;" xml:lang="tr-TR"><a id="x3"></a>3</span> <span class="dipnot-italik" style="font-size:1.11em;" xml:lang="tr-TR">Mustafa Ragıp Esatlı,</span> <span class="dipnot-bold" style="font-size:1.11em;" xml:lang="tr-TR">İttihat ve Terakki</span> <span class="dipnot-italik" style="font-size:1.11em;" xml:lang="tr-TR">adlı kitabında Yakub Cemil’in kardeşinin adının Mehmed Seyid olduğunu yazıyor (s. 467). Keza, Tarık Zafer Tunaya da,</span> <span class="dipnot-bold" style="font-size:1.11em;" xml:lang="tr-TR">Türkiye’de Siyasal Partiler</span> <span class="dipnot-italik" style="font-size:1.11em;" xml:lang="tr-TR">adlı kitabının 3. cildinde, Yakub Cemil’in kardeşinin adının Seyid olduğunu belirtiyor (s. 765). Torun “Yakub Cemil” ise ısrarla üvey kardeşinin adının Sabri olduğunu, öz kardeşinin adının Mehmed Hüsnü olduğunu söylüyor.</span></p>

      <p class="dipnot-ilk-9"><span class="dipnot-bold" style="font-size:1.11em;" xml:lang="tr-TR"><a id="x4"></a>4</span> <span class="dipnot-italik" style="font-size:1.11em;" xml:lang="tr-TR">Arnavutlar listeye dahil edilmemiş, İslam tasnifine tâbi tutulmuştur.</span></p>

      <p class="dipnot-ilk-9"><span class="dipnot-bold" style="font-size:1.11em;" xml:lang="tr-TR"><a id="x5"></a>5</span> <span class="dipnot-italik" style="font-size:1.11em;" xml:lang="tr-TR">İttihat ve Terakki Cemiyeti hakkında ayrıntılı bilgi için kitabın sonundaki “Kim kimdir” bölümüne bakabilirsiniz.</span></p>

      <p class="dipnot-ilk-9"><span class="dipnot-bold" style="font-size:1.11em;" xml:lang="tr-TR"><a id="x6"></a>6</span> <span class="dipnot-italik" style="font-size:1.11em;" xml:lang="tr-TR">Kimi tarihçilere göre, İttihat ve Terakki’nin yemin merasiminin şekli ve metni 1789 Fransız İhtilali’nde Jakobenlerin yaptığının bir benzeriydi. Kimi tarihçiler de bu yemin merasiminin masonlardan kopya edildiğini iddia ederler. Kimi tarihçilere göre ise, İttihat ve Terakki bu yemin merasimini, Bulgarların Makedonya’daki ünlü İç Örgüt (İMRO) adlı kuruluşundan esinlenmişti.</span></p>

      <p class="dipnot-ilk-9"><span class="dipnot-bold" style="font-size:1.11em;" xml:lang="tr-TR"><a id="x7"></a>7</span> <span class="dipnot-italik" style="font-size:1.11em;" xml:lang="tr-TR">İttihat ve Terakki’nin en önemli isimlerinden Emmanuel Karasu, yazar Bilge Karasu’nun babasıdır.</span></p>

      <p class="dipnot-ilk-9"><span class="dipnot-bold" style="font-size:1.11em;" xml:lang="tr-TR"><a id="x8"></a>8</span> <span class="dipnot-italik" style="font-size:1.11em;" xml:lang="tr-TR">Sina Akşin,</span> <span class="dipnot-bold" style="font-size:1.11em;" xml:lang="tr-TR">Jöntürkler, İttihat ve Terakki</span> <span class="dipnot-italik" style="font-size:1.11em;" xml:lang="tr-TR">adlı kitabında, Nâzım Bey’in kumar oynadığını, gazinolardan para aldığını ve Enver Bey’in kız kardeşi Hasene’yi boşamak üzere olduğunu yazmaktadır (s. 102).</span></p>

      <p class="dipnot-ilk-9"><span class="dipnot-bold" style="font-size:1.11em;" xml:lang="tr-TR"><a id="x9"></a>9</span> <span class="dipnot-italik" style="font-size:1.11em;" xml:lang="tr-TR">Enver Paşa’nın dağa çıktığı günlerde çektirdiği bir fotoğraf Cemal Kutay’ın,</span> <span class="dipnot-bold" style="font-size:1.11em;" xml:lang="tr-TR">Talat Paşa’nın Gurbet Anıları</span> <span class="dipnot-italik" style="font-size:1.11em;" xml:lang="tr-TR">kitabının 1. cildinin 208. sayfasında bulunabilir. Meşrutiyet ilanından sonra Enver Bey ile Resneli Niyazi’nin fotoğrafları kapışıldı. Ancak Enver Paşa, özellikle etekliği andıran kıyafeti nedeniyle bu fotoğrafının pek ortalarda dolaşmasını sevmezmiş!</span></p>

      <p class="dip-not"><span class="dipnot-bold" style="font-size:1.11em;" xml:lang="tr-TR"><a id="x10"></a>10</span> <span class="dipnot-italik" style="font-size:1.11em;" xml:lang="tr-TR">Yeniçeri Ocağı’nın kaldırılmasından sonra orduda modernleşme çabaları başlamış, Fransa ve Almanya’dan kurmay subaylar getirilmişti. Ordu daha çok Fransız öğrenim metotlarıyla eğitilmişti. 1877-1878 Osmanlı-Rus Savaşı (93 Harbi) aleyhimize sonuçlanınca Fransız askerî sisteminin yetersiz olduğu belirtilerek, Alman (Prusya) ekolüne geçilmiştir. Alman ekolüyle yetişen subayların ilk yaptıkları Prusyalı subaylar gibi bıyıklarının uçlarını yukarıya doğru burmaktı.</span></p>

      <p class="dip-not"><span class="dipnot-bold" style="font-size:1.11em;" xml:lang="tr-TR"><a id="x11"></a>11</span> <span class="dipnot-italik" style="font-size:1.11em;" xml:lang="tr-TR">İleriki yıllarda İttihat ve Terakki’nin üç önemli isminden biri olan Cemal Paşa, gazeteci-yazar Hasan Cemal’in dedesidir.</span></p>

      <p class="dip-not"><span class="dipnot-bold" style="font-size:1.11em;" xml:lang="tr-TR"><a id="x12"></a>12</span> <span class="dipnot-italik" style="font-size:1.11em;" xml:lang="tr-TR">Atıf Kamçıl; TBMM’nin 6. ve 7. dönemlerinde Çanakkale milletvekilliği yaptı.</span></p>

      <p class="dip-not"><span class="dipnot-bold" style="font-size:1.11em;" xml:lang="tr-TR"><a id="x13"></a>13</span> <span class="dipnot-italik" style="font-size:1.11em;" xml:lang="tr-TR">Mahmut Soydan; daha sonraki yıllarda sırasıyla, Atatürk’ün yaverliğini, Siirt milletvekilliği, İş Bankası Yönetim Kurulu başkanlığı ve</span> <span class="dipnot-bold" style="font-size:1.11em;" xml:lang="tr-TR">Milliyet</span> <span class="dipnot-italik" style="font-size:1.11em;" xml:lang="tr-TR">gazetesinin başyazarlığını yaptı.</span></p>

      <p class="dip-not"><span class="dipnot-bold" style="font-size:1.11em;" xml:lang="tr-TR"><a id="x14"></a>14</span> <span class="dipnot-italik" style="font-size:1.11em;" xml:lang="tr-TR">Amerikalıların 4 Temmuz’u; Fransızların 14 Temmuz’u olduğu gibi bizim de 23 Temmuz’umuz vardı. 8 temmuz 1909’da kabul edilen yasayla, 23 Temmuz “Hürriyet Bayramı” olarak kutlanırdı. 13 mayıs 1935’te bu bayram kaldırıldı! 27 Mayıs 1960 Askerî İhtilali de “Hürriyet Bayramı” olarak kutlanmaya başlandı. Bu bayram da 12 Eylül Askerî Darbesi’nden sonra kaldırıldı!</span></p>

      <p class="dip-not"><span class="dipnot-bold" style="font-size:1.11em;" xml:lang="tr-TR"><a id="x15"></a>15</span> <span class="dipnot-italik" style="font-size:1.11em;" xml:lang="tr-TR">Jurnaller Cumhuriyet Dönemi’nde incelendi. Kurulan komisyonda görev yapan Asaf Togay (emekli süvari yüzbaşısı) jurnal envanterlerinden bir defteri saklamış ve bunları</span> <span class="dipnot-bold" style="font-size:1.11em;" xml:lang="tr-TR">İbret</span> <span class="dipnot-italik" style="font-size:1.11em;" xml:lang="tr-TR">adı altında iki cilt halinde yayımlamıştır (Yürük Matbaa ve Yayınevi, 1962, İstanbul).</span></p>

      <p class="ikon"><span class="ikon" style="font-size:1em;" xml:lang="tr-TR"><img alt="icon2b_fmt.jpeg" class="image" height="35" src="../Images/icon2b_fmt_fmt.jpeg" width="35" /></span></p>

      <p class="bolum-ad--tek-sat-r"><span class="bolum-ad-" style="font-size:1em;" xml:lang="tr-TR">Atina’da torun “Yakub Cemil”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">30 ekim 1984. İstanbul Çınar Oteli’ndeyiz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otelde son iki hafta hedefin fotoğrafları üzerine yoğunlaştık. Saçında kaç tel var, hangi peruğu kullanırsa yüzü ne hal alır, gözlüklü gözlüksüz montajlı fotoğrafları...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Favorili favorisiz, bıyıklı bıyıksız, saçları yandan ayrılı, ortadan ayrılı, kâküllü, akla gelebilecek her hali...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne yer ne içer, içkiden hoşlanır mı, nerelere gider, ne giyer?.. İstihbaratı yapılan tüm bilgileri kafamıza kazıdık...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hedefin analizi yapıldıktan sonra iş bize geliyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kimlikler, pasaportlar, uçak biletleri, otel rezervasyonları, oda numaraları, gidilecek lokantalar, gece kulüpleri, barlar, otele hangi misafirlerin geleceği, tanışma kodları... Hepsini son olarak bir bir gözden geçirdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara’da çalışmıştık. İstanbul’da bir daha gözden geçirdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gerginliğimiz her saat her dakika biraz daha artıyor.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bugün artık son konuşma toplantısı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Odada; Yılmaz Ağabey, Mehmet Ali Ağabey</span><a href="#x1-17"><span class="dipnot-no" style="font-size:0.76em;" xml:lang="tr-TR">1</span></a><span class="duz-yaz-" style="font-size:1em;" xml:lang="tr-TR">, “Akrep”</span><a href="#x2-18"><span class="dipnot-no" style="font-size:0.76em;" xml:lang="tr-TR">2</span></a> <span class="duz-yaz-" style="font-size:1em;" xml:lang="tr-TR">ve ben varız. Dört kişiyiz...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bu adam bunların beyni, her şeyi. Bu tavşanlar</span><a href="#x3-19"><span class="dipnot-no" style="font-size:0.76em;" xml:lang="tr-TR">3</span></a> <span class="duz-yaz-" style="font-size:1em;" xml:lang="tr-TR">bunsuz hiçbir şey yapmıyorlar. Topal’ın (Murat Topalyan) bütün parası bunda. Örgütün paralarını idare eden Topal bunu ABD’ye istemiyor. O da bunun farkında. Orly Katliamı’ndan sonra Fransa da bunu istemiyor. Avrupa’da da barınamayacağını anladı. Artık oranın tamamen kontrolümüze girdiğinin farkında. Tek istediği Atina’daki oteli almak ve sevgisiyle birlikte işletmek. Hesapları bu. Kadın Pire’de oturuyor.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yılmaz Ağabey günlerdir söylediklerini bıkmadan usanmadan bir kez daha tekrar ediyordu. Ancak son sözlerini ilk kez söylüyordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bu senedin ödenmesi gerekiyor. Yukarısı ‘Her ne pahasına olursa olsun’ diyor. Gerekirse üçünüz de gömülün orada, ama borcu ödeyin. Bu son işiniz. Allah kolaylık versin.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yaşlı kurdu o güne kadar bir konuyu bu şekilde kesin istiyor havasında görmemiştim. Hep “Bizim için sizin canınız her şeyden önemli” diyen adam bu değildi sanki.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üçümüzü de öperek gitti. Kapıdan çıkarken alışkanlıkla, asker selamını vermeyi de ihmal etmedi!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Planı ezberledik artık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birer gün arayla ineceğiz Atina’ya.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hepimizin “efsanesi”</span><a href="#x4-20"><span class="dipnot-no" style="font-size:0.76em;" xml:lang="tr-TR">4</span></a> <span class="duz-yaz-" style="font-size:1em;" xml:lang="tr-TR">hazır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk “Akrep” gidecek, uçağa pazar günü binecek.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Irak pasaportunu kullanıyor. Tıbbî alet alım satımıyla uğraşan bir tüccar o.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pazartesi ben, salı günü Mehmet Ali Ağabey binecek.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey’de Libya pasaportu var. Büyük tankerlerin mazot depolarını temizleme işi yapıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben, ayçiçeği tüccarıyım. Ürdün pasaportu taşıyorum. Beyrut, Paris, Suriye, Amsterdam ve birçok Avrupa şehrine hep “Yakub Cemil” isimli pasaportla giriş yaptım. Pasaportumda yine aynı isim var.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Niye “Yakub Cemil?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çünkü o benim dedem!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yakub Cemil” isimli pasaportun cebimde olması bana manevî bir güç veriyor...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey en kıdemlimizdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz ona “Büyük Çiftçi” derdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kelle alana, yani tetiği çekene biz “Teğmen” veya “Çiftçi” deriz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu isimler bizlere yıllar öncesinden miras kalmıştır. İttihat ve Terakki’nin vurucu gücü, fedaîler müfrezesi Teşkilatı Mahsusa’ya</span><a href="#x5-21"><span class="dipnot-no" style="font-size:0.76em;" xml:lang="tr-TR">5</span></a> <span class="duz-yaz-" style="font-size:1em;" xml:lang="tr-TR">biz kısaca “TM” derdik. “Teğ-Men” kodu oradan geliyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Teşkilatı Mahsusa’nın ambleminde çift ay vardır. “Çiftçi” adı da buradan kaynaklanıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey kıdemlimiz olduğu için ona “Büyük Çiftçi” derdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bana ise takılırlardı, biraz kilolu olduğum için “Irgat” derlerdi!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bazen takılmak için Teşkilatı Mahsusa’nın amblemindeki ay nedeniyle, “Büyük Ayı” dedikleri de oluyordu. Bu da iri cüssemden kaynaklanıyordu!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“TM”nin bizim için ikinci anlamı ise “Türk Malı”ydı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Avrupa’da Ermenilere ait işyerlerinin kepenklerine boyayla “TM” yazardık. Nasıl korkarlardı. Anlarlardı ki, ASALA’ya yardım ettiklerini biliyoruz ve enselerindeyiz. Günlerce dükkânlarını, mağazalarını açamazlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün Viyana’da, “Büyük Çiftçi”yle birlikte sağlık malzemeleri satan bir mağazadan protez aldık, yani plastik takma ayak. Bir benzin istasyonuna gidip oradan da yağ aldık. Sırada lokanta vardı. Avusturyalılar az pişmiş bifteğe bayılırlar. Biz de az pişmiş bir biftek aldık, etin üzerinde daha kanları duruyordu. Yağ ve bifteği, protezin etrafına sarıp Viyana’da çıkan bir Ermeni gazetesine gönderdik. Tabiî paketin üzerinde “TM” yazılıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu Ermeniler abartmayı çok severler, haberi manşetten verdiler, “Türkler bize kopmuş ayak gönderdiler” diye!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Avrupa ülkelerinin bazı istihbarat örgütleri yazışmalarında, Teşkilatı Mahsusa’nın yeniden kurulduğunu bildiriyorlardı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Avrupa günlerini daha ayrıntılı anlatacağım. Çok komik olaylar da başımıza gelmedi değil. Paris’te istihbarat örgütlerinin yapamadığını, Mazhar-Fuat-Özkan adlı grubun solisti Mazhar Alanson yaptı; bir lokantada bizim Türk olduğumuzu anlayıverdi!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hatırladıklarımın hepsini anlatacağım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şimdi tekrar İstanbul’daki Çınar Oteli’ne dönelim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Büyük Çiftçi” yani Mehmet Ali Ağabey, düğmeye basıldıktan sonra babasını bile tanımazdı. Her şeyi unuturdu. Ne olduğumuzu, kim olduğumuzu, her şeyi... Biz öyle değil miydik sanki?.. Biz de aynen onu taklit ederdik, her şeyi unutmaya çalışırdık. Bundan önce bir hayatımız olmamış gibi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Operasyonun düğmesine basıldıktan sonra yeni bir hayata başlıyorduk, sıfırdan.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey dizime vurarak yanımdaki koltuktan kalktı. Ben de hemen toparlandım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Veda zamanı gelmişti. Yine yan yana olacaktık ama birbirimizi tanımayacaktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadece mesajlarla haberleşeceğiz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Akrep” de ayağa kalktı. Duygusal bir ortam oluştu. Bu işin ucunda ölüm de var, birbirimizi bir daha hiç görmeme de.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sarıldık öpüştük.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sağ ellerimizi kalbimizin üzerine koyduk. Bu Teşkilatı Mahsusa’nın selamıdır; “Ölünceye kadar beraberiz” demektir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sanki ilk eyleme gidiyormuşuz gibi heyecanlandığımı hissettim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey, tam kapıdan çıkarken her zaman yaptığı gibi döndü, “Allah utandırmasın!” dedi ve kapıyı kapatıp gitti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Odada “Akrep”le ikimiz kalmıştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Akrep” gülerek, “Ben ABD’de bir yıla yakın kaldım. Adamların amiri de, memuru da makine gibi. Bir de bize bak, çocuk gibiyiz” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Öyle” dedim, sesim titreyerek.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Akrep” bizden daha soğukkanlıydı, ne de olsa o temelden askerî bir eğitim almıştı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra hep yaptığımız seremoniye başladık; tıpkı İttihat ve Terakki Cemiyeti’nin üyeleri gibi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Küçük bayraklarımızı çıkardık. “Akrep” asker Beretta’sını bayrağın üzerine bıraktı. Ellerimizi silahın üzerine koyduk. Ant içtik:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bütün TM’ler için, bütün Kuvvacılar için; ya bitireceğiz, ya gömüleceğiz Atina’ya...”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Akrep” de benim gibi “belci” !</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizde gelenektir, Teşkilat-ı Mahsusa’dan kalmadır; iyi silahşorlar tabancalarını,</span> – <span class="duz-yaz-" style="font-size:1em;" xml:lang="tr-TR">hani pehlivanların güreşirken ellerini soktukları</span> – <span class="duz-yaz-" style="font-size:1em;" xml:lang="tr-TR">kuyruksokumunda bulundururlar. Bunlara “belci” denir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Belci” her daim tabanca çekmez. Bir kere çeker ve mutlaka gereğini yapar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey boyun, omuz ve koltuk altından geçen üçlü askıyı kullanıyor. Yani “diplomat”.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tabancası da benden farklı. Toplu tabancaları seviyordu. Smith Wesson kullanırdı. Kolay kolay tutukluk yapmaması hoşuna giderdi. Hiç üşenmez, mutlaka her 24 saatte bir temizlerdi. Bu temizleme işi Beyrut’ta az kalsın başımızı belaya sokacaktı...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben baba yadigârı Browning’i tercih ederim. Şarjörü, biçimi kuyruksokumuna uygundur, tam oraya oturur yani.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Akrep”le de vedalaştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Odanın köşesinde duran Mehmet Ali Ağabey’in valizi ile kendi valizini aldı. Ben de benim küçük valizi öpüp, alnıma koyduktan sonra “Akrep”e uzattım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Valizlerde operasyonda kullanacağımız silahlarımız vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benim valizde bir de dedem Yakub Cemil’den miras kalan kama bulunuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Malzemeleri” koyduğumuz valizlerle gitmeyecektik tabiî ki Atina’ya.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onları bize “çöpçüler” ulaştırırdı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Operasyondaki silahşorlara lojistik desteği sağlayanlara biz “çöpçü” deriz. Bilgi toplama ve yorumlama işi de onlardadır. Haberleşmeyi de onlar aracılığıyla yaparız.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunlar bizim peşimizden hiç ayrılmaz. Bir günde neler olduysa mutlaka bunun “ceride”sini, yani raporunu yazıp merkeze bildirirler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hayatın onlara emanettir. Mehmet Ali Ağabey Beyrut’ta yaralandığında bir “çöpçü” onu hayata döndürdü, doktor gibi baktı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gurbette ölürsen sana yine “çöpçü” sahip çıkar, sıradan bir vatandaş gibi kimsesizler mezarlığında nereye gömüldüğünü takip eder. Çünkü ailelere şehit arkadaşın yerini söylemek gerekir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kaç arkadaşımız dünyanın birçok yerindeki kimsesizler mezarlığına defnedilmiştir bilir misiniz? Kaç aile yılda bir kere şehitlerinin mezarlarını ziyaret için yurtdışına çıkar? Bunları kimse bilmez, en yakın aile dostları bile...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Çöpçüler” tek gezerler. Tıpkı silahşorlar gibi, “çöpçüler” de kendi aralarında örgütlenirler, görev bölümü yaparlar. Biz onlarla çoğu zaman sadece parolalarla anlaşırız.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">KGB “çöpçü”ye “dubok” der. Onlardaki adlandırması bu. Sanıyorum CİA ve MOSSAD’da “çöpçü” yok.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Akrep” valizleri İstanbul’da “çöpçü” bir arkadaşa verecekti. Valizleri her zaman olduğu gibi onlar getirecekti. Onların bazen diplomatik dokunulmazlıkları oluverirdi!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pazar günü sessiz sedasız uğurladım “Akrep”i Yeşilköy’den. Birbirimizi sadece uzaktan gördük. Bir kez göz göze geldik. Yurtdışında olsa böyle bir şeyi imkânı yok yapmayız. Ama ülkemizde olduğumuz için rahattık. Ekibin birbirine böyle duygusal yönden bağlanmaları her zaman iyidir aslında.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otele döndüm. Yemek yemeyi çok seven biriyim. Ama iştahım yoktu, biraz atıştırdım. Odama çıktım. Marmara Denizi’ni seyrettim, sahilde kimsecikler yoktu. Hava pusluydu. Sonra televizyon seyredip uyudum.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pazartesi günü öğleden sonra bindim Atina uçağına. İstanbul aktarmalı bir Arap uçağıydı. “Çöpçü”ler bu işi hakikaten iyi biliyor. Eh bende de Ürdün pasaportu var, Atina’da fazla başımız ağrımaz. Ama ben oldum olası ne bu Arapları, ne de uçaklarını sevdim. Uçağa girer girmez, başımı dayadım koltuğa, biraz dalmışım, kemer takmam için ikaz ettiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Adım gibi biliyordum. Uçağa binene kadar “Büyük Çiftçi” havaalanındaydı. Bizim görmemizi istemez ama illa ki kuytu bir köşeden sessizce uğurlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ölürsem diye hiç düşünmedim ne Beyrut’ta, ne Paris’te ne de Avrupa’nın yukarılarında. Bu sefer bir şeyler var içimde, hissediyorum. Ama ne bilmiyorum. Bir şeyler olacak gibi...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kapadım gözlerimi. Hiç aklımdan çıkaramadığım rahmetli babam ve dedem Yakub Cemil geldiler gözlerimin önüne.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yakub Cemil Dedem az konuşurmuş, Mısırçarşısı’ndan Fatma diye bir kadını sevmiş, ölesiye. Evlenmişler ama çocukları olmamış, ayrılmışlar. Yakub Cemil Dedem kahretmiş, Fatma Hanım da öyle.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çok sonra Fatma Hanım’ı babam bulmuş Çengelköy’de; sonradan bir başkasıyla evlenmiş, çocukları olmuş. Babama demiş ki: “Yakub gibi mert, sözünün eri bir yiğit bir daha dünyaya gelmez.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dedem de sonra Nevver’le evleniyor. İki kızı oluyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babam, “Korktum da” derdi, “senin adını Yakub koymadım. Kaderin benzesin istemedim”.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Nüfusta adım Yakub değil ama, bak her yere ‘Yakub Cemil’ kimliğiyle girip çıkıyorum baba” diye mırıldandım kendi kendime.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gözlerim kapalı ama ağzımda hep bir cümle var. Yakub Cemil Dedem kapatıldığı Bekirağa Bölüğü’nden gönderdiği son mektuplarında hep bu cümleyi yazıyormuş:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Ölüme yaklaşmasını bilirim, çünkü ölüm yaklaştıkça kaçar.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Lisede, üniversitede herkes Che Guevara’nın “Ölüm nereden ve nasıl gelirse gelsin...” sözlerini ağzından düşürmezken, ben o sözlere hiç alışamadım. Özellikle üniversitede okurken cenaze törenlerinde kim Che’nin sözünü haykırsa benim aklıma hep Yakub Cemil Dedemin sözü gelirdi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Ölüme yaklaşmasını bilirim...”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atina Havaalanı’na indiğimde havada hiç de ölüm kokusu yoktu. Havaalanı mevsimin son günlerini kaçırmak istemeyen turistlerle doluydu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Artık kendimi zorlamadan rahat bir görüntü sergiliyorum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pasaport kontrol kuyruğu oldukça uzun. Esmer memur pasaporta doğru dürüst bakmadan damgayı vuruyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Havaalanından çıktım. Ne yapacağım ezberimde. Taksi çağırıp, gideceğim otelin adını söyledim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hilton Athena.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rezervasyonum yapılmıştı. Odam bile belliydi. Temiz yüzlü bir Yunan delikanlısıyla çıktık odaya. Çocuğa ne iyi ne de kötü sayılabilecek bir bahşiş verdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Alışkanlık işte, sağı solu iyice yokladım. Sonra pencereyi açıp bağırmak geldi içimden: “Akrep burası temiz!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çantamı açtım, hem garsonlar hem gelecek temizlikçiler görsün diye evrakları masanın üstüne yaydım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Belgeler ayçiceği üzerine. Aslında şaka maka derken iyi bir ayçiçeği uzmanı olmuştum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Karadeniz’in şirin şehri Ordu’da on beş gün bir soya fabrikasında “kurs” görmüştüm. İlk gün öğrendiğimde bayağı şaşırmıştım, ayçiçeği yağının ayçiceğinden değil fındıktan üretildiğini. Fındık çamurunun ne olduğunu bile bilmiyordum. Hey gidi günler...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Odadaki masanın üzerine, “numune tahlilleri”, “protein durumları”, Ürdün’deki fabrikanın banka dekontları vb her şeyi yaydım. Yunanistan’daki bağlantılar olmazsa Bulgaristan’dan bile yağ talebim olacaktı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Odanın sağlam olduğuna karar getirip bir sigara yaktım. Televizyon seyretmeye başladım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yatakta ne kadar kaldım hatırlamıyorum, geceyarısını biraz geçe beklediğim telefon geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Akrep” gayet güzel İngilizce’siyle, “Room servis iyi geceler... 609 numaraya, portakal suyu ve bir karışık sandviç...” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben o daha sözünü bitirmeden sinirli bir ses tonuyla hemen cevap verdim: “Beyefendi yanlış numarayı çevirdiniz, burası 504 numaralı oda.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Affedersiniz” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Önemi yok” dedim bozuk İngilizce’mle.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Akrep” geldiğimi ve oda numaramı teyit etmişti. Ben de onunkini.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Plan şimdilik eksiksiz uygulanıyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Salı sabahı kahvaltıdan hemen sonra otelden çıktım. Cuma günü toplanılacak yeri görecek, hem de “Doktor V.”yle tanışacaktım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evegelismos Hastanesi otele çok uzak değildi. Kolay buldum. Ankara’daki saha çalışmalarında bunların hepsini numaralamıştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Doktor V.” hastane kapısında bekliyordu. Otelden çıkmadan sağ elimin avucuna küçücük bir yıldız çizmiştim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Doktor V.” “Hoş geldiniz” deyip elini uzatırken avucunu özellikle bana doğru tutarak hilali gösterdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Hoş bulduk” deyip elini sıktım. Ay-yıldız avuçlarımızdaydı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hastanenin ana binası dışında, bahçe içinde, küçük bir yer vardı, oraya girdik. “Doktor V.” cebinden aceleyle, üzerinde “National Technical University” yazısı bulunan kimlik kartına benzer bir şey çıkardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kartta ayrıca, “Tıbbî malzemeler ithal ve alım satımı” gibi İngilizce bir şeyler de yazılıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Doktor V.” kartı uzatırken, “Akrep, cuma günü bu kartvizitle gelsin” dedi. “Sen bir daha hastaneye gelme, Akrep, bu kartla istediği gibi gelebilir” diye ekledi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kartı aldım. “Çantayı gör” dedi. Siyah, orta boy bir doktor çantasıydı. Kesik kesik konuşmaya başladı. “Bana iyice bak” dedi; baktım, beynimde resmini çekmiştim. “Tavşan Pire’de bir tavernada şarkı söyleyen kadına âşık. Aslında iki kadını birden idare ediyor ama bu şarkıcıya tutkun. Her salı günü mutlaka geliyor. Ben de Pire de oturuyorum. Tavşan’la çoğu zaman birlikte yolculuk yapıyoruz. Hep birinci vagona biniyor. Tavşan’ın kadından dönüşü 16.05 treniyle. Saat 17.00’de Atina’daki otele yetişiyor. Son duyduğuma göre örgütünün uyuşturucu parasıyla Atina veya Pire’den otel alacakmış. Pire onlar için çok önemli, limanı kontrol etmek istiyorlar. Kıbrıs’tan gelen beyaz (uyuşturucu) direkt buraya geliyor. Tavşan, işin buradaki beyni.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hedefin operasyondaki kodu “Tavşan”dı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Tavşan’ın saatleri hiç değişmiyor mu?” diye sordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bugüne kadar hiç aksatmadı. Saat 17.00-17.30 arası Beyrut’la konuşuyor.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Peki tren o saatlerde kalabalık olmuyor mu?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Tren şefi tamam, o artık bizim adamımız. O peron o gün arızalı gösterilecek. Ama Tavşan bunu göremeyecek!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Her şey tamam” dedim. Kelimesi kelimesine olmasa bile bütün konuştuklarımız Ankara ve İstanbul Çınar Oteli’ndeki son çalışmalarımızdaki gibiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">El sıkıştık. Giderken, “Paris işi çok iyiydi” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Güldüm, “Atina da çok iyi olacak Doktor” dedim, hastaneden ayrıldım.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otele geldiğimde resepsiyondaki delikanlı bana bir not olduğunu söyledi. Daha doğrusu bir resim galerisinin kartıydı bu. Mesajı almıştım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yürüyerek hemen galeriye gittim. Zaten otele yakındı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Akrep” oradaydı. Ancak birbirimizi tanımıyor gibi davrandık. O sağdan, ben soldan galeriyi gezerken bir ara bir tablonun önünde yan yana geldik. Bu ara doktorun verdiği kartı teslim ettim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ayrı ayrı çıkıp otele geldik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çarşamba dinlenme günümüz. Herkes kendi çapında, takipte miyiz diye çevresini kollayacak.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çıktım, Atina sokaklarında dolaştım, turiste benziyorum. Gözlerim de radar gibi. Bir iki numara çektim, takip ediliyor muyum diye.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Temizdim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atina’nın Plaka diye bir semti var, genelde gece kulüpleri falan buradadır. Plan gereği, perşembe akşamı saat 22.00 gibi Byzantino isimli kulüpten içeri girdim. Baktım, Mehmet Ali Ağabey tiril tiril takımları çekmiş, bıyıklar gitmiş, bir köşeye kurulmuş.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnsan nasıl bu kadar değişir fizik olarak, o akşam şahit oldum. Mehmet Ali Ağabey’in başının iki yanındaki kalan saçları artık beyaz değil simsiyahtı. Kalın çerçeveli simsiyah gözlükleri, alınmış kaşları ve çekilmiş gibi duran gözleriyle Çinlilere benziyordu. Çinlilere özenen bir Arap! Pasaportunda Libya vatandaşı olduğu yazılıydı çünkü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kulüp çok kalabalık değildi. Yanına yaklaşıp bozuk İngilizce’mle “İyi akşamlar” deyip yanına çöktüm.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Ne iş Ağabey, bu ne hal?..” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bir zamanlar çok gezdim buralarda” dedi, “ne olur ne olmaz.”</span><a href="#x6-22"><span class="dipnot-no" style="font-size:0.76em;" xml:lang="tr-TR">6</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Az sonra “Akrep” kulüpten içeri girdi. Güzel İngilizcesiyle “Merhaba” deyip yanımıza oturdu. Atina’da tanışmış üç Arap turist gibiydi görünümümüz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Büyük Çiftçi” konyak ve çerezini söylemişti. “Ne alacaksınız?” dedi, ikimiz de “Uzo” dedik. “Şekerli gelir size” dedi. “Ağzımız tatlanır” dedim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başladık Atina’nın güzelliklerinden konuşmaya. Daha çok Mehmet Ali Ağabey ile “Akrep” konuşuyordu. İngilizcem yeterli olmadığı için ben ara sıra giriyordum sohbete.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Laf aralarında Mehmet Ali Ağabey ne yapılacağını fısıldıyordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yarın öğlene kadar Pire-Atina tren hattında iki üç defa gidin gelin. Öğleden sonra ortalıkta gözükmeyin, otelde kalın. Cumartesi günü öğlen arkeoloji müzesinin kafeteryasına gelecek bir ‘çöpçü’ arkadaş alışveriş saatini ve gününü söyleyecek.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Geceyarısına doğru dağıldık. Fazla içmemiştik ama sarhoş olmuş gibi davrandık. Üç Arap turist sallana sallana kulüpten çıktık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cuma günü gittik geldik Pire-Atina hattında. Atina’nın merkez istasyonundan bir önceki istasyonda inecektik. Deligianni diye bir yer. Alışveriş oraya gelmeden önce bitmiş olacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pire-Atina arasında gide gele yoldaki ağaç sayısını bile ezberledim. Üstelik matematiğim de hiç iyi değildir.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öğleden sonra, söylendiği gibi otelden çıkmadım, balkonda, cılız güneş altında bira içtim. Akşam yemeği için otelin lokantasına indim sadece.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cumartesi sabah erkenden kalktım. Kahvaltımı yaptım. Odama çıkıp öğle olmasını bekledim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öğle saatlerinde “Akrep”le arka arkaya otelden çıktık. Omonia Meydanı’ndaki üniversitenin hemen üzerinde, hastane yakınındaki arkeoloji müzesine gittik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Çöpçü”yle tanıştık. Yanımıza geldi ve parolaları nereye koyacağını söyleyerek çekip gitti. Düzgün bir adamdı. Yunanlı gibiydi. Zaten Yunanistan’da çalışmak hep kolay olmuştur. Fiziksel olarak birbirimize çok benzeriz!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pazar günü erken saatte Pire’ye gittim. “Çöpçü”nün bıraktığı mesajı alacaktım. Astarya Oteli’nin karşısındaki merdivenden inip oradaki umumî tuvalete girecektim. Dördüncü kabinin içine girip, duşu sökerek içindeki mesajı alacaktım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öyle de yaptım. Aceleyle mesajı okudum ve şaşırdım: “Namazdan sonra!”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne demekti şimdi bu?.. Hani salı günü geliyordu Pire’ye. Mesaja göre cuma günü öğleden sonra geliyordu. Bizde “namazdan sonra” demek” “cuma öğleden sonra” demektir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Döndüm otele. Haberi ulaştırdım, Mehmet Ali Ağabey ile “Akrep”e.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hangi işimiz doğru gitmişti ki!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bekleyecektik. Dikkat çekmemek için Yunanistan’ın çeşitli yerlerine dağıldık. Kimimiz Pire’ye, kimimiz biraz yol kat edip Selanik’e...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Belirlenen günlerde o umumî tuvalete gidip mesaj alıyorduk “çöpçü”den.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">En büyük korkumuz doğal olarak, takip edilmemizdi. Bunun kursunu da görmüştük yıllar önce. Arkasından birinin gelip gelmediğini öğrenmek için postaneye veya pastaneye gireceksiniz. Aniden taksiye bineceksiniz veya otobüse. İnip tekrar bineceksiniz. Karşıdan karşıya geçerken çevrenize pür dikkat olmanız gerekiyor. Biz gördüğümüz şahsı kolay unutmayız.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Caddede yürürken aniden dönüp ters istikamette gidebilirsiniz. Ama hiç unutmamak gerekir ki sizi takip edenler grup gruptur. Biri bırakır, biri alır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tüm dünyada şirketlerin (istihbarat servislerinin) en önemli bölümüdür, kontrespiyonaj. Yani karşı casusluk birimi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atina’da dikkat çekmeden dolaşırken, fotoğraflarını bile görmediğim iki kişinin adı hep aklımdaydı. Atina Büyükelçiliğimizin idarî ataşesi Galip Özmen ve 14 yaşındaki gencecik kızı Neslihan Özmen. 1980 yılının 31 temmuzunda Atina’da ASALA tarafından öldürülmüşlerdi. Ataşenin eşi Sevil Özmen de ağır yaralanmıştı. Akşam yemeğinden dönen Özmen ailesi evlerine girecekleri sırada, çoluk çocuk kurşun yağmuruna tutulmuşlardı. Belki bu iki ismi sürekli hafızamda tutmamın nedeni kendimi operasyona hazırlamak içindi, bilemiyorum... Belki de aklıma hep kızım geliyordu ondandır. Hep kendime telkinde bulunurdum, “duygusal olma” diye...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ermeniler konusunda, dilleri, dinleri, kendi aralarındaki farklılıkları, illegal ve legal örgütleri, onların tezleri, bizim antitezlerimiz, yani bu konuyla ilgili bir üniversite hocası kadar bilgi sahibiydim. Aldığımız eğitimin bir parçası da tarihle ilgiliydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aslında her konuda eğitim aldık diyebilirim. Belki bir başka gruba kurs verdiğini sanan Özcan Köknel Hoca’dan psikoloji eğitimi bile aldık... Hemen merak etmeyin, yeri gelince anlatacağım...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O kadar yer gördüm Avrupa’da, beni en çok Yunanistan etkilemişti, Atina, Pire sanki Anadolu’da bir şehirdi. Bizden o kadar çok şey vardı ki Yunanistan’da. Örneğin Atina’nın mahallelerinin adları... Nea Smyrna Yeni İzmir demekti, Kaisareia Kayseri, Sourmena Sürmene demekti. Pire’deki Nea İkonia Yeni Konya demekti. Örnekler o kadar çok ki, benim aklımda sadece bunlar kalmış.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve cuma günü geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Planı “Doktor V.”nin kiraladığı yazlık evinde gözden geçirdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Doktor V.” ve Mehmet Ali Ağabey 1 nolu vagonda, “Akrep” ile ben 2 nolu vagonda olacaktık. Aslında ben tam da 2 nolu vagonda olmayacaktım, vagonun koridorunda sigara içer bir konumda bulunacaktım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bol lacivert takımımı ve alışveriş (operasyon) pardösümü giydim. Malzemeler (silahlar) “Doktor V.”nin doktor çantasında olacaktı. Malzemeleri Mehmet Ali Ağabey kullanacaktı. Garantiye almak istiyordu işi. Bu nedenle “Doktor V.” ile “Büyük Çiftçi” aynı vagonda olacaklardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pire’ye ayrı ayrı gittik.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saat 15.40.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pire istasyonundayız. Peronlara dağıldık. Hepsini onar metre arayla görüyorum. Pire’nin istasyonu pek büyük değil. Biz günlerce Ankara’da, Kayaş-ana istasyon arasında bunun tatbikatını yapmıştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Tavşan” gözükmüyor. Pire-Atina hattında saatte üç sefer var. Birinci sefere binmemişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saat 16.02.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saati iyi biliyorum. Çünkü gözüm hep saatte. Görünürde hâlâ kimse yok. “Çöpçü” geldi yanıma, “Seninkiler arkadan ayrılıyorlar siz de inin, herhalde bu gece “Doktor V.’desiniz” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey,</span> – <span class="duz-yaz-" style="font-size:1em;" xml:lang="tr-TR">istasyonun yerin altından karşı tarafa geçen merdiveni var</span> –<span class="duz-yaz-" style="font-size:1em;" xml:lang="tr-TR">, oradan geçip büfenin yanına gitti. Onu “Akrep” takip ediyordu ki, gözüm birden istasyondaki “çöpçü”ye takıldı. “Çöpçü”nün ağzı burnu oynamaya başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey büfenin yanındaydı, o da işaretler yapmaya başladı. Bir şeyler oluyordu, ama ne?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kafamı istasyondan cadde tarafına çevirince ne olduğunu anladım: “Tavşan” istasyona doğru yürüyordu, ama yolunu değiştirmiş cadde tarafından geliyordu. Trene hep 5 dakika kala biniyordu. Bu kez 2 dakika gecikmişti. Bu gecikme onun hayatını kurtaracaktı. Çünkü Mehmet Ali Ağabey ile “Akrep”in trene yetişmelerine imkân yoktu. Ben trene binebilirdim ama malzemeler “Doktor V.”nin çantasıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte o anda ne olduğunu anlamadan kendimi vagona attım. Bu arada “çöpçü”nün sesini duydum:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Ön tarafı iptal ettim, bu tarafı da ediyorum.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Çöpçü” bir şeyler daha söylüyordu ama tren istasyondan çıkmıştı artık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vagon tenhaydı, “Tavşan” ise tedirgin.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kendini acele vagona attığı için, “arızalıdır” yazısını görmemişti. Vagonun ön tarafında sadece yaşlı bir adam oturuyordu. Herhalde o da yazıyı okumamıştı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vagonda yavaş yavaş ilerleyip tam “Tavşan”ın karşısına oturdum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rahatsız oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Latince bir atasözü vardır, “Et post eoticem seda atracura” diye; yüzüne baktım ve gayet soğukkanlılıkla Latince olarak bu atasözünü söyledim. Anlamı şuydu: “Ve kader atımızın kuyruğuna bağlıdır.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Suratıma tuhaf tuhaf baktı. Belki de ne konuştuğumu anlamaya çalışıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“I don’t understand” (Anlamadım) dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Now, you understand” (Şimdi anlarsın) dedim bozuk İngilizcemle.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve tam bu arada ışıklar hafif karardı...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu bir his midir nedir bilmem, operasyonlarda karşı karşıya gelen taraflar göz göze bakınca işin mahiyetini anlarlar. Bu Paris’te de, Beyrut’ta da böyle oldu. “Tavşan” benim o vagonda neden bulunduğumu ben girer girmez anlamıştı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İş o raddeye gelince ben Türkçe küfrederim. Elini ceketinin yanına getirdiğini gördüğümde, üzerine atladım. Çelimsiz görünüyordu ama bayağı güçlü çıktı. Ama yumruğu suratına indirdim. Sersemledi ama o da bana vurdu. Boğuşurken kafası cama çarptı, camlar ikimizin de suratına geldi. Fırsatını bulup jartiyerimdeki kamayı çekmem saniye sürmedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üzerine çöktüm...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Annem evin tek erkek çocuğu olduğum için, babamın çarşıdan aldığı tavukları kesmem için bana verirdi. Kıyamazdım tavukları kesmeye. Götürüp bakkala kestirirdim...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Göklere çıkarılan ASALA’nın bir numaralı lideri Agop Agopyan boğazı kesilmiş bir halde vagonun köşesinde öylece yatıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir ara gözüm ihtiyarı aradı, yoktu, herhalde saklanmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaten gözlerim onu görecek durumda değildi, cam parçaları alnımı kesmiş, başımdan kan fışkırıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vagon kan gölüne dönmüştü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Son kez Agop Agopyan’a baktım, “Döktüğün kanlara say” dedim içimden.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Her tarafım kan olmuştu. Ne kadarı benim kanım, ne kadarı onun kanıydı?..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kapıya koştum, imdat frenini çekip atladım. İki taklada doğruldum. Trenin son vagonu yanımdan hızla geçip gitti. Atina’daki ana istasyona az bir mesafe kalmıştı. Ceset birkaç saniye sonra bulunabilirdi. Hızlı hareket etmem gerekiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kamayı pardosümün cebine koymuştum, çıkardım, tren raylarına uzunlamasına koydum. Bir sonraki tren onu dümdüz edecekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kama benim uğurumdu, dedem Yakub Cemil’in hatırasıydı. Raylara bıraktım diye hiç üzülmedim, sadece biraz içim burkuldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kama vatan yolunda kullanılmıştı yıllar sonra...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pardösümün astarını yırttım. Elimi ve başımı olabildiğince sildim. Yetmezdi biliyorum. Ne olur ne olmaz diye kolumdaki siyanürleri kontrol ettim. Kavga sırasında düşmemişlerdi. Eğer yakalanırsam kullanacaktım. Bir ısırıklık işi vardı. Hacettepe Üniversitesi Hastanesi’nde siyanürleri koluma takan doktor “İnşallah bunları sen değil, yine ben çıkarırım” demişti. Bunu yakında göreceğiz.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Çöpçü”nün beni alacağı durağa 10 dakikalık yürüyüş mesafesi vardı. Başımdan akan kanları sile sile güçlükle yürüyordum. Havanın puslu olması işime yaramıştı. Çünkü günlerce çalıştığımız planda küçük bir değişiklik olmuş, tombala bana çıkmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ana istasyonda bekleyen “çöpçü” trenin tuhaf halinden anlamıştı “senedin” ödendiğini. Telaşla beni aramaya çıkmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Koyu yeşil otomobili ve yanan farları görününce ölmüş babamı görmüş gibi sevindim. Farların yanması parolaydı. Büyük bir Amerikan arabasıydı bu. Arabaya doğru hamle yaptım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Çöpçü” ve tanımadığım şoför beni hemen koltukların aşağısına yatırdılar. Üzerime kalın bir şeylerle örttüler, sonra gene bir ağırlık, üzerime son koyduklarının ayakları olduğunu anladım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otomobil hızla hareket etti.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne kadar gittik hatırlamıyorum, durduğumuzda başımdan akan kanların da durduğunu gördüm.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Larissa veya İskeçe taraflarıydı herhalde. Ağaçlıklı bir yerdi ve hava soğuktu. Yol tenhaydı, belki bir köy yoluydu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beni bir titreme aldı, ne olduğunu hissetmiyordum. Belki de sahiden üşüyordum. Üstümü başımı değiştirdiler. “Çöpçü”nün yanındaki arkadaş bagajdan aldığı benzini kanlı giysilerimin üzerine dökerek yaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şans benden yanaydı, kimliklerime kan bulaşmamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O arada “çöpçü” başıma kalın bir tampon koyup sardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İştahım yavaş yavaş yerine geliyordu, bir iki lokma bir şeyler yedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Çöpçü”yle hiç konuşmuyorduk, sadece bana,“Yirmi dakika sonra seni anayolda bir TIR’a emanet edeceğiz” dedi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otomobilde açık seyahat etmem doğru bulunmadı, yine sakladılar beni. Üzerimi örttüler yine pis kokulu battaniyelerle. İlkinde bir şey hissetmemiştim, belki o telaşla, ama şimdi fare gibi saklanmak bana acı veriyordu. Dedem Yakub Cemil, Harbiye’den mezun olduktan sonra ilk görev yeri olarak Makedonya’ya gitmişti. Onun ve arkadaşlarının, yüzyılın başında eşkıya peşinde koştukları, hürriyet için dağa çıktıkları bu topraklarda şimdi ben kaçak durumundaydım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yola çıktık. Kısa bir süre sonra bu kez bir TIR’daydım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">TIR’ın içi bayağı karanlık ve soğuktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Altımdaki, üstümdeki yumuşak şeylerin salam ve sosis olduğunu anladım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Çöpçü”nün TIR’a binerken söylediğine göre, İskeçe’deki Fatih Camii müftüsünün lojmanında yirmi dört saat misafir edilecektim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Tavşan” zamanında gelseydi, herhalde bu yollardan Mehmet Ali Ağabey geçecekti. Şans işte.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onlar ne yaptı acaba?..</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hava iyice kararmıştı TIR’dan indiğimde. Bu kez traktör arkasında kısa bir yolculuk yaptım. Ve nihayet lojmandaydım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birkaç saat sonra lojmana gelen tanımadığım bir “çöpçü” alnımdaki yarığı kendi yöntemiyle dikti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben acıyla kıvranırken, o bana espri yapıyordu: “Merak etme ‘T’ şeklinde dikiyorum. Bir sonraki işinde de bu kez ‘M’ şeklinde dikerim” diyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hayat bazen çok acı geliyor, bu “çöpçü” arkadaş daha sonra yakalandı, bir dönem Yunanistan cezaevlerinde çok ıstırap çekti...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yirmi dört saat dinlendikten sonra gece beni Meriç Nehri’ne götürdüler. Aslında Selanik’ten küçük motorla bizim adalardan birine çıkaracaklardı, ancak “tehlikeli olur” diye vazgeçtiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Çöpçü”ye yüzerek geçebileceğimi söyledim. Israrım üzerine istemeyerek kabul etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meriç’in bir tarafı çok durgundur. Oradan nehre girdim. Gece 01.30’dan 04.20’ye kadar yüzdüm.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İzmir’deki eğitimde en iyi yüzen bendim. İyi de dalarım. Ancak belki de çok kan kaybettiğim için gücüm kalmamıştı ki, ayağımın toprağa değdiğini hissettim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Daha ben Meriç’e girmeden önce mesaj zaten ulaşmıştı karşıya. Beni hemen alıp götürdüler, Edirne’deki devlet hastanesine kaldırdılar...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hastanede bizimkilerin ne yaptıklarını öğrendim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey ve “Akrep” olayı öğrenir öğrenmez hemen İtalya’ya gitmişler, sonra gemiyle İstanbul’a gelmişler. Hiçbir zorlukla karşılaşmamışlar. Çünkü, peronda boğazı kesili olarak bulunan cesedin kimliğini Atina polisi bir süre teşhis edememişti. Bunun nedeni Agop Agopyan’da sahte kimlik bulunmasıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Olayın üzerinden dört gün geçtikten sonra Pire’deki sevgilisi teşhis etmişti. Yunanlılar önemli bir ASALA elemanının öldürüldüğünü, hem de Atina’nın göbeğinde öldürüldüğünü öğrenince olayı sakladılar. Zaten istihbarat örgütlerinin de numarasıdır bu, ellerindeki teröristlerin öldüğünü pek söylemezler. ASALA üst birimi de sempatizanlarının moralleri bozulmasın diye ve ayrıca uyuşturucu trafiğinde sorun çıkmaması için öldüğünü yıllarca sakladılar. Ancak ona ihtiyaçları kalmayınca, 1988 yılında öldüğünü kabul ettiler. Bazı ASALA militanları adamın hâlâ ölmediğini söyler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama daha o yıl, önce CİA, arkasından Batılı servisler Agop Agopyan’ın öldüğünü öğrendiler. Hepsi adamın ismi ve fotoğrafı üzerine X koydu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama ASALA söylenti çıkardı işte, “Agop Agopyan ölmedi” diye.</span><a href="#x7-23"><span class="dipnot-no" style="font-size:0.76em;" xml:lang="tr-TR">7</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yani şimdi biz, tavuk mu kestik o peronda?.. Tövbe tövbe...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yani kafamızdaki “T” şeklindeki dikişin izi boşuna mı duruyor?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1981 yılında Agop Agopyan’ın yardımcısı Agop Tarakçıyan öldüğünde de önce kabul etmek istememişlerdi. Sonra “eceliyle” öldüğünü açıkladılar. Hep aynı taktiği yapıyorlar. Amaçları sempatizanlarının morallerini güçlü tutmak.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey Türkiye’ye gelince havaalanından ilk işi telefonla beni aramak oldu. “Ne haber kocaoğlan?” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Testicalos haberet bene pendentes” dedim Latince.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yani “Her şey yerli yerinde” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir şekilde Atina’yı hatırlatmak istiyordum. Mesajı aldı, telefonda bir kahkaha attı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atina bizim en kolay operasyonumuz oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Herhalde en zoru, Beyrut’tu!..</span></p>

      <p class="duz-yaz--son-paragraf-2"><span class="duz-yaz-" style="font-size:1em;" xml:lang="tr-TR">İki taraftan da çok kan akmıştı...</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x1-17"></a>1</span> <span class="dipnot-italik" style="font-size:1.11em;" xml:lang="tr-TR">Torun “Yakub Cemil”, “Mehmet Ali Ağabey”in gerçek adının kesinlikle yazılmamasını istedi. Ben de buna uyuyorum. Ancak</span> <span class="dipnot-bold" style="font-size:1.11em;" xml:lang="tr-TR">Bay Pipo</span> <span class="dipnot-italik" style="font-size:1.11em;" xml:lang="tr-TR">kitabında “Mehmet Ali”nin gerçek kimliğini yazmıştık (s. 352).</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x2-18"></a>2</span> <span class="dipnot-italik" style="font-size:1.11em;" xml:lang="tr-TR">Torun “Yakub Cemil” halen görevde olduğu için “Akrep”in isminin de yazılmasını istemedi.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x3-19"></a>3</span> <span class="dipnot-italik" style="font-size:1.11em;" xml:lang="tr-TR">ASALA militanlarına kendi aralarında tavşan diyorlar.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x4-20"></a>4</span> <span class="dipnot-italik" style="font-size:1.11em;" xml:lang="tr-TR">Gerçek kimliğini saklayan kişinin sahte kimliği.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x5-21"></a>5</span> <span class="dipnot-italik" style="font-size:1.11em;" xml:lang="tr-TR">Teşkilatı Mahsusa: 5 ağustos 1914 yılında Osmanlı İmparatorluğu’nun topraklarını elde tutmak amacıyla, Enver Paşa tarafından kurulan yarı resmî gizli örgüt. Dede Yakub Cemil bu örgütün en önemli isimlerinden biriydi.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x6-22"></a>6</span> <span class="dipnot-italik" style="font-size:1.11em;" xml:lang="tr-TR">“Mehmet Ali Ağabey” Yunanistan’a yıllar önce “ikinci kâtip” unvanıyla gelmişti. Yunanistan’daki maceraları için bakınız: S. Yalçın-D.Yurdakul;</span> <span class="dipnot-bold" style="font-size:1.11em;" xml:lang="tr-TR">Bay Pipo,</span> <span class="dipnot-italik" style="font-size:1.11em;" xml:lang="tr-TR">s. 138-141.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x7-23"></a>7</span> <span class="dipnot-italik" style="font-size:1.11em;" xml:lang="tr-TR">Atina’da 28 nisan 1988 tarihinde sabaha karşı havaalanına giderken bir kişi, kimliği belirsiz kişi veya kişilerce öldürüldü. Atina polisi öldürülen kişinin Yemenli işadamı Muhammed Kasım olduğunu açıkladı. Bunun üzerine Fransız Haber Ajansı’nın Paris bürosunu arayan bir kişi öldürülen kişinin Agop Agopyan olduğunu ve eylemin rakip bir Ermeni örgütü tarafından gerçekleştirildiğini bildirdi. Fransız Haber Ajansı bu bilgiyi abonelerine duyurunca Yunan gazeteleri bu kez “Türk ajanları Atina’nın göbeğinde Ermeni lider Agopyan’ı vurdular” başlıklarıyla haberi verdiler. Türk gazeteleri haberi manşetlerinden “Agop Agopyan öldürüldü” başlıklarıyla verdi.</span></p>

      <p class="dip-not-ilk-9"><span class="dipnot-italik" style="font-size:1.11em;" xml:lang="tr-TR">Bu arada ABD’de yayımlanan</span> <span class="dipnot-bold" style="font-size:1.11em;" xml:lang="tr-TR">Washington Post</span><span class="dipnot-italik" style="font-size:1.11em;" xml:lang="tr-TR">’ta Jack Anderson imzasıyla çıkan bir makalede CİA’nın 1982’de Türkiye’nin Avrupa’da bazı Ermeni liderlerini öldürmeyi planladığını öğrendiğini, bu nedenle Agopyan olayının arkasında da büyük ihtimalle Türkiye’nin olabileceğini belirtti.</span></p>

      <p class="dip-not-ilk-9"><span class="dipnot-italik" style="font-size:1.11em;" xml:lang="tr-TR">Bazı yayın organlarına (</span><span class="dipnot-bold" style="font-size:1.11em;" xml:lang="tr-TR">2000’e Doğru</span> <span class="dipnot-italik" style="font-size:1.11em;" xml:lang="tr-TR">dergisi, 15-21 mayıs 1988) göre ise, “Agopyan’ı MOSSAD öldürdü. ABD İsrail’i perdelemek için MİT öldürdü haberini imal etti!”</span></p>

      <p class="dip-not-ilk-9"><span class="dipnot-italik" style="font-size:1.11em;" xml:lang="tr-TR">Asıl adı Vasken Sakasesliyan olan ASALA lideri Agop Agopyan’ın ne zaman öldürüldüğü kimileri için hâlâ bir muammadır. Ancak görünen o ki, Agopyan konusunda istihbarat örgütleri arasında tam bir dezenformasyon yaşanmıştır.</span></p>

      <p class="bolum-ad--tek-sat-r"><span class="bolum-ad-" style="font-size:1em;" xml:lang="tr-TR">İran’da dede Yakub Cemil</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki Cemiyeti’nin başarısı, İran’daki hürriyet hareketlerine yine hız vermişti. 1906 yılındaki Meşrutiyet ilanını Şah tıpkı bizde olduğu gibi rafa kaldırmıştı. Ancak yine de İran’da Şah ve istibdat aleyhindeki hareketler artıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İran İnkılap Cemiyeti, İttihat ve Terakki’den yardım istedi. İran’daki meşrutiyetçi arkadaşların çoğuyla Harp Okulu’ndan arkadaştık. Bizdeki sorunların benzeri onlarda da vardı. Onlar da istibdat yönetimini yıkmak istiyorlardı. Hürriyet uğruna savaşan İran’daki Meşrutiyet hareketinin lideri Settar Han’ı öğrencilik yıllarımızda hepimiz örnek alırdık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İranlı arkadaşların isteği İttihat ve Terakki merkezince uygun bulundu. İranlı mücahitlerin de silahlı fedaî müfrezeleri vardı. Biz onlara katılacaktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yüzbaşı Halil Bey başkanlığında fedaîlerden oluşan bir heyetin İran’a gizlice gitmesine karar verildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halil Bey’in, Enver Bey’in amcası olduğunu söylemiştim. Ancak aralarındaki yaş farkı sadece ikidir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halil Bey dinç, yakışıklı, hareketli ve cesurdur. İttihat ve Terakki’ye Enver Bey ve bizden önce girmiştir. Gözü karadır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Makedonya dağlarında da birlikteydik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve yine aynı ekip yollara düşmüştük.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ekip, Sapancalı Hakkı, İzmitli Mümtaz, Mülazım Hilmi, Mustafa Necib, Ömer Naci, Mehmet Emin (Yurdakul, şair), Abdülkadir, Kuşçubaşı Çerkez Eşref, kardeşi Selim Sami ve bizim mahalle Yenibahçe’den Şükrü ile ağabeyi Nail’den oluşuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İranlı subay arkadaşlarımız da vardı aramızda; Mehdî Bey, Said Selman gibi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vapurla Trabzon’a indik. Trabzon üzerinden Erzurum’a gittik. Yorucu bir yolculuk oldu. Deniz çok hareketliydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Erzurum’da Yüzbaşı Kâzım, Topçu Musa ve iki üç subay arkadaşın seçtiği asker ve dadaşlarla sayımız 30’u buldu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kuvveti ikiye böldük.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir kısmı Van’a gitti. Halil Bey’in komutasında biz 6 kişi ise, Beyazıt-İran hududu üzerinden, Ağrı eteklerinde oturan Celalî Kürt aşiret liderlerini ziyaret ederek hudut boyunca ilerledik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunu yapmaktaki amacımız İran hududunda oturan aşiretleri İran İnkılap Cemiyeti’ne kazandırmak ve ileride bu aşiretlerden İran içlerinde faydalanmaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hazeranlı, Haydarhanlı, Yezidî, Takorî, Şemsikî ve Milan aşiretleriyle dostluğu ilerlettik. Yardıma hazır olduklarını söylediler, yemin verdiler.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Van’a geçip arkadaşlarla buluştuk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir iki gün dinlendikten sonra, gerekli cephane ve teçhizatı alıp gizlice İran’a girdik...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sınıra yakın bölgedeki en kuvvetli aşiret Abdüvî aşiretiydi. Merkezleri Kotur’du.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kotur’da Abdüvî reisi Simko denilen İsmail Ağa’yla ahbap olduk.</span><a href="#x1-24"><span class="dipnot-no" style="font-size:0.76em;" xml:lang="tr-TR">1</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aşiret reisi Simko genç, akıllı ve iki gözü açık olarak silah kullanabilen usta bir silahşordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kotur Deresi’ne yukarıdan bakan şatoya benzer bir konakta oturuyordu. Şato gibi konağın etrafında eli silahlı aşiret mensupları nöbet tutuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Misafirliğimizin ilk günü akşam üzeri konağında oturmuş çay içerken, Simko dereden su doldurup getirmekte olan bir genç kızın başındaki su testisine ateş edip parçaladı. Genç kız korkudan ne yapacağı bilemedi, ama Simko kahkahalarla güldü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bize gösteriş yapıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Uyardık; silahının namlusundaki barut hatalı imal edilmiş olsa kurşun kızın başına gelebilirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nişancılığına güveniyordu. Bu sözlerimiz üzerine, “Dere kenarına bir Abdüvî külahı koyalım bakalım kim vuruyor?” dedi. Madem istiyordu, kabul ettik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Önce Hilmi nişan alıp ateş etti, külahı bir metre sola fırlattı. Hilmi henüz mavzerini indirmemişti ki, ben silahımı ateşledim, külah eski yerine geldi!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benden sonra Mustafa Necib mavzerini ateşledi, külah bir metre geriye gitti. Tetiğe son olarak Halil Bey bastı, külah parçalandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Simko şaşırdı ve “İran’da bulunduğunuz müddetçe ne olursa olsun size karşı bir müdahalede bulunmayacağım” dedi. Silahlı 600 adamı bulunan bir aşiret reisiyle anlaşmak bizim için oldukça keyifli olmuştu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Abdüvîlere veda ederek İran mücahitlerinin bulunduğu Selmas vilayeti merkezinin Dilman kasabasına gittik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Burada mücahitlerin lideri Hadümil’le tanıştık. Kendisinden Şah kuvvetleri ile mücahitlerin gücü hakkında bilgi aldık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dilman’da iki gece kaldık. Zor durumdaydılar. Bizden yardım istiyorlardı. Halbuki biz İran’ın daha içlerine doğru gitmeyi planlamıştık. Mücahit arkadaşlarla buluşmamız gerekiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yine de yalvarmalarına dayanamadık. Bir anlaşma yaptık: Şah kuvvetlerinin kuşatması altında bulunan Hay Kalesi’nin kurtarılmasına yardımcı olacaktık. Sonra onlar kendi başlarının çaresine bakacaklardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kaleyi savunanlara haber gönderdikten sonra, gece yürüyüşe geçerek sabaha karşı gizlice kaleye girdik. Kaledeki kuvvetlerin sayısı 1 000’e yakındı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halil Bey kaleyi gezerken ambarda dört tane tunçtan yapılmış eski kale topu görmüş. Bunları işe yaramaz diye bir kenara atmışlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nuh Nebî’den kalma tunç topları güçlükle kale burçlarına çıkarttık. Mücahitlerden küçük bir grup benim emrime verildi. Onlara iki gün top talimi yaptırdım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aldığımız bilgilere göre Şah ordusu Hay Kalesi etrafında üç grup halinde ordugâh kurmuştu. 3 000’e yakın askerleri vardı. Direkt karşı saldırıya geçemezdik. Cephe savaşı yapacak gücümüz yoktu. Halil Bey Şah kuvvetlerine geriden bir baskın yapmamızın doğru olacağını söyledi. Hak verdik. Makedonya’da, Rumeli’de benzer baskınları çok yapmıştık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tan yeri ağarırken kaleden küçük bir grup çıktık. Haşerut Çayı’nın üç dört kilometre güneyindeki köprüden geçtik. Sabaha karşı taarruzu başlattık. Şah kuvvetleri kaleden bir karşı saldırı beklemiyordu, şaşkınlık içinde üzerimize ateş yağdırmaya başladı. Karşılıkta bulunduk. Şah kuvvetleri beş on ölü verince panikleyip kaçmaya başladı. Ancak dağda tekrar buluştular, geniş bir daire çizerek üzerimize doğru ilerlemeye başladılar. Önlemimizi almıştık, Karslı İbrahim Ağa kumandasındaki bir birliği tepelere göndermiştik. Aksilik, bunlar sırtlarını düşmana çevirerek büzülüp oturmuşlar. Şah kuvvetlerine bir ateş bile açmadan teslim olmuşlardı. Eh, iki günlük askerî talimden sonra ancak bu kadar olur!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz yılmadık, Şah kuvvetlerini kırmaya başladık. Bir kısmı tüfekleriyle teslim oldu. Fakat yardımlarına süvari birlikleri yetişti. Yapacak bir şey yoktu, Halil Bey ve ben arkada kalarak vuruşa vuruşa çekildik. Çok arkada kalmıştık. Geldiğimiz köprüye ulaşmamıza imkân yoktu. Bu sırada sahibi vurulmuş bir atın üzerine atladım, Halil Bey de atın kuyruğuna yapıştı. Dereyi geçtik. Kendimizi bir hendeğin içine fırlattık. Tekrar ateşe başladık. Cephanemiz bitmek üzereydi. Ama her tetiğe basışımızda Şah kuvvetlerinden biri yere düşüyordu. Bu adamları korkuttu, dereyi geçmeye cesaret edemediler.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tam kurtulduk diye düşünürken, sekiz on atlının doludizgin üzerimize doğru geldiğini gördük. Cephanemiz bunları bitirmeye yeter miydi? Telaşlandık...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halil Bey’le göz göze geldik, mavzerlerimizi doğrulttuk. Biraz daha yaklaşmalarını bekledik. Mesafe kısalınca gelen askerlerin başlarında fes olduğunu gördük. Atlılar iyice yaklaşınca başlarındaki müfreze komutanını tanıdık: Başkale Mutasarrıfı Cevdet Bey!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fakat ne arıyordu ki İran topraklarında? Öğrendik; bizi aramak, gerekirse yardım etmek için yola çıkmışlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hep birlikte ateş mıntıkası dışına çıktık. Yolda bir Ermeni köyünde müfrezemizin büyük kısmıyla buluştuk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gece önce bu köyde bulunan Taşnakyan çetesini yardıma çağırmıştık. Ancak kabul etmemişlerdi. Mücahitlere dost, Şah kuvvetlerine karşı tarafsız kaldıklarını söylemişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ermenilerle iyi geçiniyoruz. Birbirimize zarar vermek istemiyoruz.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zayiatımız azdı; yalnız bizi üzen bir olay olmuş, Harp Okulu’nda birlikte okuduğumuz İranlı Said Selman ölmüştü. Üç de yaralımız vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ermeni köyünde bir müddet kaldık. Aldığımız istihbarata göre saldırıdan korkan Şah kuvvetleri Tebriz istikametine doğru gitmişti. Böylece Hay Kalesi etrafındaki abluka kalkmış oluyordu. Biz görevimizi yapmıştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eksilen cephaneleri tamamlamak üzere Ömer Naci’yi Van’a göndermiştik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ömer Naci sıradan bir kişi değildi. Benden iki yaş büyüktü. Harp Okulu’nu 1902’de bitirmişti. O, Mustafa Kemal başta olmak üzere birçok zabit yoldaşı İttihat ve Terakki Cemiyeti’ne katmıştı. Şair ve hatipti aynı zamanda. Adı efsane gibiydi. Vatan, hürriyet aşkıyla yaptığı konuşmalarla herkesi kendine hayran bırakırdı. İdealistti. Bu nedenle aramıza katılıp İran’a kadar gelmişti... Yani anlayacağınız silahşorluğu da vardı!..</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir sabah Ömer Naci’nin mektubu geldi:</span></p>

      <p class="italik-yaz-"><span class="italik-yaz-" style="font-size:1em;" xml:lang="tr-TR">“İstanbul’da henüz mahiyeti anlaşılmayan karışıklıklar baş göstermiştir. İran’ı muvakkaten bırakarak Van’a gelmeniz daha münasip olacaktır. Ömer Naci.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İran’daki faaliyetlerimize son verdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hemen Van’a geçtik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Karargâha gider gitmez, Halil Bey’e Selanik’ten çekilmiş bir telgraf verdiler:</span></p>

      <p class="italik-yaz-"><span class="italik-yaz-" style="font-size:1em;" xml:lang="tr-TR">“İstanbul’da ayaklanma başlamıştır. İttihat ve Terakki Merkezi Umumîsi bu sebeple Selanik’e nakledilmiştir. İsyanın Şark vilayetlerine sirayeti ihtimali vardır. Şark vilayetlerinin idaresini Cemiyet namına ele almanız zarureti hâsıl olmuştur. Talat.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halil Bey süratle telgrafhaneye giderek bilgi topladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’da “Şeriat isteriz” bahanesiyle, mektepli zabitan ile İttihat ve Terakki mensupları katledilmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Van sakindi. Erzurum’da askerler mektepli subaylar aleyhine harekete geçmiş, bir kısmını öldürmüş, bir kısmını da kaleden çıkarmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halil Bey hemen Erzurum’a gideceğimizi söyledi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kuşandık ve yola düştük.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hasankale üzerinden Erzurum’a hareket ettik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hasankale’de bir süvari alayı vardı, daha isyan etmemişlerdi ama bize ters bakıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Erzurum’a ulaştığımızda Halil Bey, ben dahil bazı arkadaşları kalenin dışında bıraktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Giderken dedi ki: “Ben Kale Komutanı Yusuf Paşa’yla görüşeceğim. Kendisiyle anlaşamadığım haberi gelirse kale dışına çıkarılmış zabitleri de yanınıza alarak şehre baskın yapacaksınız. Baskın sırasında kimseye acımayacaksınız!..”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halil Bey gitti. Aradan epey zaman geçti. Akşama doğru meraklandık, Erzurum’a gitmeye karar verdik. Kalenin açık kapısında başıboş otuz kırk asker vardı. Bizi görünce ürküp seslerini çıkaramadılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halil Bey’in nerede olduğunu sorduk. Erzurum’un tanınmış inkılapçı arkadaşlarımızdan Akif Dadaş’ın yanında olduğunu söylediler. Gittik, sahiden oradaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Akif Dadaş, bizi Taş Han’a götürdü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşin mahiyetini İnkılapçı arkadaşımız Akif Dadaş’tan öğrendik:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">30 martı 31 marta bağlayan gece İstanbul’da Taşkışla kaynıyor. İlk ayaklanan Hamdi Çavuş komutasında 4. Avcı Taburu oluyor. Bunları diğerleri takip ediyor. Çavuşlar ve alaylı bazı subaylar kapıları tutuyorlar. Mektepli (Harbiyeli) subay avına çıkıp, bulduklarını ağaçlara bağlıyorlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşin garip yanı, isyandan bir hafta önce, bize bağlı Arnavut taburu trenle Selanik’e, Arap taburu vapurla Suriye’ye gönderilmişti!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Güçsüz düşen Taşkışla’yı hâkimiyetlerine alan isyancılar, askerleri de silahlandırıp Ayasofya’ya doğru harekete geçiyorlar. Yolda kendilerine yeşil bayraklı, sarıklı mollalar ekleniyor. Sürekli “Gâvurluk istemeyiz, şeriat isteriz”, “Padişahım çok yaşa” diye bağırıyorlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">En sık bağırdıkları, “Mektepli zabit istemeyiz, alaylı zabit isteriz” sloganı! İstanbul’da yolda buldukları askerlere, “Alaylı mısınız, mektepli misiniz?” diye soruyorlar. Mektepli olanları öldürüyorlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Asarı Tevfik zırhlısı süvarisi Binbaşı Ali Kabulî Bey, Yüzbaşı Sparati Bey, Mülazım Muhiddin,Yüzbaşı Nail Bey, Yüzbaşı Selahaddin ve kardeşi Nureddin Bey hemen o gece öldürülüyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Galata Köprüsü’nde öldürülen Mülazım Selim’in cesedi iki gün kaldırılmıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">En az 20 subay katledilmişti.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">31 Mart’ta Ayasofya Meydanı’nda toplananlar, sadece mektepli subayları değil, mebusları da öldürüyorlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Lazikiye Mebusu Emir Arslan Bey, bizim muharrir Hüseyin Cahit’e (Yalçın) benzetilip linç ediliyor. İsyancılar Hüseyin Cahit’in yayımladığı</span> <span class="italik-yaz-" style="font-size:1em;" xml:lang="tr-TR">Tanin</span> <span class="duz-yaz-" style="font-size:1em;" xml:lang="tr-TR">gazetesini de yerle bir ediyorlar.</span><a href="#x2-25"><span class="dipnot-no" style="font-size:0.76em;" xml:lang="tr-TR">2</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İsyancılar Adliye Nazırı Nâzım Paşa’yı da Meclisi Mebusan Reisi Ahmed Rıza’ya benzeterek öldürüyorlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bahriye Nazırı Rıza ise öldü sanılarak bırakılıyor. Herhalde suçu, gemilerde namaz kılınmasını yasaklamak, Frenkçe’den çevrilen kitaplarla talim yapılacağını söylemekti!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Derviş Vahdetî gibi bir kışkırtıcının başında bulunduğu İttihadı Muhammedî Cemiyeti meydanı boş bulup, İstanbul’u kana buluyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Akif Dadaş’ın anlattıkları hepimizi deliye çevirdi. Biz bu isyancıları aslında iyi tanıyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İsyancılar Meclisi Mebusan’a karşıydılar. Bu nedenle Ayasofya’da Mebusan Meclisi binası önünde toplanmışlardı.</span><a href="#x3-26"><span class="dipnot-no" style="font-size:0.76em;" xml:lang="tr-TR">3</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nasıl “93 Harbi” bahane edilip Meclis kapatıldıysa, şimdi de 31 Mart Ayaklanması’nı sebep göstererek yine Meclis’i kapatacaklardı. Kanunuesasî’yi rafa kaldıracaklardı. Çünkü, Meclis-i Mebusan, ne Zat-ı Şahane’ye, ne de Şeyhülislam’a karşı sorumluydu, sadece millete karşı sorumluydu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onlar bunu hazmedemiyorlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunlar, okullarda derslerin Türkçe yapılmasına, resmî yazışmaların Türkçe olmasına, yeni okulların açılmasına karşıydılar!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunlar, medrese öğrenciliği sıfatıyla artık askerlikten kaçamayacak softalardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunlar, askerî mekteplere de sızmak istemişler, bu yıl başında (23 ocak1909) 60’ı askerî okullardan atılmıştı. Sırada, ordudan atılacak 7 000 alaylı subay daha vardı. Bunu önlemek istiyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunlar, 2 000-3 000 bin evin yandığı İstanbul’daki büyük yangını (23 ağustos 1908), “Allah’ın, Meşrutiyet ilanı üzerine Osmanlı’yı cezalandırmak için çıkardığı” yalanını utanmadan söyleyenlerdi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir büyük yalanları daha vardı;</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1876 Anayasası’nın 35. Maddesi Meclis’i feshetme yetkisini Zatı Şahane’ye tanımıştı. İttihat ve Terakki Fırkası 35. Madde’yi kaldırmak istiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu isteğimizi millete şöyle anlatıyorlardı: “35. Madde ne demek; 30 ramazan, 5 de, beş vakit namaz demek. İttihat ve Terakki dinsizlerin partisi olduğu için ramazanı ve namazı kaldırmak istiyor!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunlara inananlar da yok değildi...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne yazık ki bunları destekleyen bazı subaylar da vardı. Bize karşı Halaskâr Zabitan (Kurtarıcı Subaylar) diye ordu içinde gizli bir örgüt kurmuşlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul ve Erzurum’daki olayları ayrıntılarıyla öğrendikten sonra Taş Han’da savunmaya elverişli üç odaya yerleştik. Yorgunluktan bitkin atlarımız ve bizler, günler sonra ilk kez dinlenecektik. Silahlarımızı doldurup koynumuza aldıktan sonra yatıp uyuduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabahın erken saatinde Halil Bey, Yusuf Paşa’nın yanına çıktı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aradan epey zaman geçti, Halil Bey’den cevap alamadık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“En iyisi”, gidip bakalım dedik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kara Yusuf Paşa’nın konağının önünde bir manga nöbetçi vardı. Açık kapıdan içeride de üç manganın silahlarını çatmış olduklarını gördük.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nöbetçiler içeriye girmemize izin vermek istemeyince, küçük bir hareketlilik yaşandı. Ben konağın üst katına çıktım. Kara Yusuf Paşa’nın bulunduğu odaya hızla girdim. Baktım Halil Bey ile Kara Yusuf Paşa sohbet ediyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Nerde kaldın be Halil Bey! Sana bir şey oldu diye arkadaşlarla meraktan çatladık!” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biraz sertçe konuşmuştum. Odanın havası değişmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halil Bey biraz mahcup, “Paşa Hazretleri’ni selamlasana” dedi. Öylesine bir selam verip sandalyeye çöktüm.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halil Bey’in anlattığına göre, benim odaya giriş biçimim, Paşa’ya davranışlarım ve sandalyeye oturmam adamcağızın aklını başından almıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“İyi olmuş” dedim. Zaten Kara Yusuf Paşa İstanbul’a çağırılıp Divanıharp’te yargılanarak idam edildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hâlâ isyanın yaşandığı İstanbul’a bir an önce varmak için Erzurum’dan Trabzon’a hareket ettik. Burada İstanbul’daki gelişmelerin ayrıntılarını da öğrendik...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meydanı çapulculara bırakmamak için, bizimle aynı anda, yurtdışında ataşe militer görevinde bulunan Enver Bey Berlin’den, Fethi (Okyar) Bey Paris’ten, Ali Fuat (Cebesoy) Bey Roma’dan yola çıkmışlardı...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Selanik çevresinden İstanbul’a hemen yürümek için müfrezeler tertiplenmişti. Bu kuvvetlerin başına Hüseyin Hüsnü Paşa geçmişti.</span><a href="#x4-27"><span class="dipnot-no" style="font-size:0.76em;" xml:lang="tr-TR">4</span></a> <span class="duz-yaz-" style="font-size:1em;" xml:lang="tr-TR">Kurmay başkanlığını gönüllü olarak Kolağası Mustafa Kemal Bey almıştı. Cemal Bey, Kâzım (Karabekir) Bey, Kolağası Resneli Niyazi, Kolağası Eyüp Sabri, İkinci Ordu’dan İsmet (İnönü) Bey hepsi İstanbul yoluna düşmüşlerdi. Bunlara sivil gönüllüler de katılmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Selanik’ten hareket eden Hareket Ordusu’nun komutasını Yeşilköy’de Mahmud Şevket Paşa ve Enver Bey almıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meşrutiyet’i ilan edenler bu kez onu korumak için İstanbul’a gelmişlerdi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Trabzon’da atlarımızı satıp, vapur parasını temin ettikten sonra İstanbul’a doğru yola çıktık. Yola çıkmadan önce hatıra fotoğrafı çektirdik!.. Bu benim hayatım boyunca çektirdiğim ender fotoğraflardan biridir.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizden birkaç gün önce Hareket Ordusu İstanbul’a ulaştı. 24 nisan sabaha karşı özellikle Taşkışla’da büyük çatışmalar oldu. Önce mitralyözler taradı, arkasından top mermileri dövdü Taşkışla’yı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hamdi Çavuş, Kamacı Emin, Bölük Emini Mehmed gibi isyancılardan 13 kişi hemen ipte sallandırıldı. Örfî İdare Mahkemesi toplam 43 isyancıya idam verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İdamlar daha çok cürümlerin işlendiği yerlere yakın 11 meydanda infaz edildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hareket Ordusu’ndan 3 subay, 68 asker şehit oldu.</span><a href="#x5-28"><span class="dipnot-no" style="font-size:0.76em;" xml:lang="tr-TR">5</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada istenmeyen olaylar da meydana geldi. II. Abdülhamid’in bulunduğu Yıldız Sarayı yağmalandı. Saraydaki birçok tarihî eşya çalınıp götürüldü. Zat-ı Şahane’nin saraydaki marangozhanede elleriyle yaptığı birbirinden güzel oymalar tahrip edildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz İstanbul’a ulaştığımızda olaylar yatışmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">27 nisan 1909 günü II. Abdülhamid Meclisi Mebusan tarafından hal edildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sarayın yeni Zatı Şahanesi, Sultan Reşad’dı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Veliaht Reşad Efendi’nin asıl adıyla değil, ismine eklenen “Mehmed” adıyla tahta çıkarılması kararlaştırıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu isim değişikliğinin gerekçesi II. Mehmed’in (Fatih) İstanbul’a girişiyle, Hareket Ordusu’nun girişi arasında bir benzerlik kurulmasıydı!..</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sultan Reşad (V. Mehmed), Yıldız Sarayı’na değil, babası Abdülmecid’in yaptırdığı Dolmabahçe Sarayı’na yerleşti. Mabeyin başkâtibi (saltanat genel sekreteri) ise yakından tanıdığımız bir arkadaşımızdı: Halit Ziya (Uşaklıgil). Seryaveri Binbaşı Remzi Bey de İttihat ve Terakki’nin Manastır heyeti içinde yer almıştı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">32 sene 7 ay 27 gün süren dönem sona ermişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">II. Abdülhamid İttihat ve Terakki’nin en güçlü olduğu Selanik’e sürgüne gönderildi. O, tahttan indirildikten sonra İstanbul dışına çıkarılan ilk padişahtı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Refakatçileri bizden iki kurmay arkadaştı: Rauf (Orbay) ve Ali Fuat (Cebesoy).</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada bana yine yol gözükmüştü...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadece hareketli günler yaşayan bölge İstanbul değildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">31 Mart Ayaklanması’ndan bir gün sonra Adana’da Ermeniler isyan bayrağını açmışlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meşrutiyet’ten sonra silah bulundurma yasağı kaldırılmıştı. Bunu fırsat bilen Adana Ermeni Başpiskoposu Muşeg mühim miktarda silah ve teçhizatı kilise ve Ermeni mekteplerine depo ettirmişti. 31 Mart Ayaklanması’nı fırsat bilen Ermeniler ayağa kalkmıştı. Tarsus, Erzin, Misis, Dörtyol, Mersin ve Antakya’ya kadar uzanan saha dahilinde isyan bir anda patlamıştı. Sivas, Erzurum,Van, Elazığ, Bitlis ve Muş’un da isyana destek vermesi bekleniyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Müslümanlar ve Ermeniler arasında savaş başlamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Olaylar durulur gibi olmuş ama, 11 gün sonra bazı Ermeni gençlerin bir ordugâha ateş açmasıyla olaylar büyümüştü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Önce Karaisalı Redif Taburu güvenliği sağlamak için bölgeye gönderildi. Ancak askerler kendi aileleri ve köylerinin yardımına koştuklarından karışıklık daha da arttı. 17 000 Ermeni, 1 850 Türk hayatını kaybetmişti. Köyler, evler, dükkânlar yakılmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Asırlardır komşuluk yapanlar birbirine düşman edilmişti.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonunda hükûmet, ağustos ayı başında Kaymakam (Yarbay) Cemal Bey’i valiliğe, İttihat ve Terakki Cemiyeti de, beni “müfettişi umumî” olarak Adana’ya gönderdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Görevim, İttihat ve Terakki Cemiyeti’nin maksat ve gayeleri haricinde hiçbir işin yapılmasına meydan vermemekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Müfettişler, inkılaba fiilen karışmış genç zabitler arasından seçiliyordu. İnkılap ruhunun her yana hâkim olmasını istiyorduk.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mutlak selahiyetli Divanıharp de bizimle beraber Adana’ya geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ermeniler dünyayı ayağa kaldırmışlardı. Güya Ermenilere ırk imhası yapılmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dünya basını veryansın ediyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Olaylar sonunda kurulan Divanıharp kararını verdi: 48 idam!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunlardan 47’si Türk, 1’i Ermeni’ydi! Suçu sabit görülen 740 Ermeni ve Başpiskopos Muşeg kaçmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tıpkı 31 Mart Ayaklanması’nda olduğu gibi Adana’daki olayların da sonuna yetişebildim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Olaylar yatıştıktan sonra günlerim sıkıcı gitmeye başladı. Şurası bir gerçekti ki, benim yazıyla çiziyle ilgim yoktu. Halbuki bu şehirde yaptığım tek iş imza atmaktı. Cemiyet’e üye kazandırmaktı. Ben ise cephede görev almak istiyordum. Bu nedenle tayinimi çıkarmak için sık sık İstanbul’a gidiyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’da olduğum bir gün başım az kalsın belaya girecekti...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">9 haziran 1910 gecesi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul Bahçekapı’da, Kasapyan Eczanesi karşısındaki börekçi fırını önünde arkadaşı şair Fazıl Ahmet (Aykaç) Bey’le kol kola yürüyen gazeteci Ahmed Samim Bey çok yakından ensesine sıkılan kurşunla öldürüldü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Samim Bey’in öldürülmesi büyük gürültü kopardı. Çünkü Samim Bey aynı zamanda Kâmil Paşa Hükûmeti’nde Harbiye nazırlığı görevinde bulunan Ali Rıza Paşa’nın kardeşiydi. Ahrar Fırkası’nın da önde gelen isimlerinden biriydi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ahmed Samim’i gazeteci olduğu için herkes yazıları nedeniyle öldürüldüğünü söylüyordu. Kim bilir belki de harbiye nazırını yola getirmek veya muhalefet partisine gözdağı vermek isteyenler tarafından öldürülmüş olabilirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben bilmiyorum!..</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bildiğim, suikast benim üzerime atılmak istendi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">31 Mart’ın intikamını almak için komitacılık metoduna başvurmuşuz!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu iddiayı ortayan atan ise gazeteci Refii Cevad’dı (Ulunay). Delil olarak da, Ahmed Samim’in tek kurşunla öldürülmesinin benim tarzım olduğunu yazdı! Güya bu suikast metodunu biz Makedonya’da öğrenmişiz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kendisine “iyi bir cevap” verecektim, ama hükûmet bu suikast haberlerine sansür koydu.</span><a href="#x6-29"><span class="dipnot-no" style="font-size:0.76em;" xml:lang="tr-TR">6</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eğer o tarihte ( 6 nisan 1909) İran’da değil, İstanbul’da olsaydım, hiç kuşkunuz olmasın, Galata Köprüsü üzerinde üç kurşunla öldürülen gazeteci Hasan Fehmi’yi de benim vurduğumu söylerlerdi!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onun suçunu da Makedonya’da Nâzım Bey’i vuran, kardeşim gibi sevdiğim Mustafa Necib’in de üzerine atmaya kalkıştılar.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Artık canım sıkılmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İtalyanlar Trablusgrap’a asker çıkarmışlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benim yerim ne Adana, ne de İstanbul’du.</span></p>

      <p class="duz-yaz--son-paragraf-2"><span class="duz-yaz-" style="font-size:1em;" xml:lang="tr-TR">Benim yerim cepheydi...</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x1-24"></a>1</span> <span class="dipnot-italik" style="font-size:1.11em;" xml:lang="tr-TR">Yıllar sonra, bu aşiretin Simko denilen Askar Simitko adlı bir üyesi, 14 ocak 1995 tarihinde İstanbul’da öldürüldü. İddiaya göre uyuşturucu kaçakçısı Simko haraç vermediği için Susurluk çetesi tarafından öldürülmüştü (S. Yalçın-D. Yurdakul,</span> <span class="dipnot-bold" style="font-size:1.11em;" xml:lang="tr-TR">Reis,</span> <span class="dipnot-italik" style="font-size:1.11em;" xml:lang="tr-TR">s. 308-310,378).</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x2-25"></a>2</span> <span class="dipnot-italik" style="font-size:1.11em;" xml:lang="tr-TR">Tarihin bir garip cilvesi; “Şeriat isteriz” diyenler tarafından gazetesi ve matbaası yakılıp yıkılan gazeteci Hüseyin Cahit (Yalçın) yıllar sonra, kışkırtıcı yazılarıyla gazeteci Zekeriya Sertel’in</span> <span class="dipnot-bold" style="font-size:1.11em;" xml:lang="tr-TR">Tan</span> <span class="dipnot-italik" style="font-size:1.11em;" xml:lang="tr-TR">gazetesi ve matbaasının tahrip edilmesini sağlayacaktı! Hüseyin Cahit’e göre</span> <span class="dipnot-bold" style="font-size:1.11em;" xml:lang="tr-TR">Tan</span> <span class="dipnot-italik" style="font-size:1.11em;" xml:lang="tr-TR">gazetesi Moskova’dan emir alıyordu! Heyhat! Kendisi 31 Mart Ayaklanması’nda Rusya Sefareti’ne saklanarak hayatta kalmıştı!</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x3-26"></a>3</span> <span class="dipnot-italik" style="font-size:1.11em;" xml:lang="tr-TR">Ayasofya’daki ilk Mebusan Meclisi binası, İstanbul Adliye Sarayı olarak kullanılırken 3-4 ocak 1933 pazar-pazartesi gecesi; 31 Mart Ayaklanması’ndan sonra Meclisi Umumîyi Millî’nin toplandığı Yeşilköy’deki Yat Kulübü ocak 1947’de; Çırağan Sarayı 19 ocak 1910 tarihinde; Fındıklı’daki Meclisi Mebusan binası da Güzel Sanatlar Akademisi olarak kullanılırken 1 nisan 1948 gecesi yanmıştır. Ne garip tecelli!</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x4-27"></a>4</span> <span class="dipnot-italik" style="font-size:1.11em;" xml:lang="tr-TR">Hüseyin Hüsnü Paşa, Mehmet Ali Aybar’ın dedesi, Nâzım Hikmet’in annesi Celile Hanım’ın dayısıdır. Paşa aynı zamanda Ali Fuat Cebesoy’un da dayısıdır.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x5-28"></a>5</span> <span class="dipnot-italik" style="font-size:1.11em;" xml:lang="tr-TR">Bu şehitler için, Şişli’de Hürriyeti Ebediye Tepesi’nde Mimar Muzaffer Bey tarafından bir anıt (Abidei Hürriyet) yapıldı. Anıtı, 1908 Devrimi’nin üçüncü yıldönümünde, 23 temmuz 1911 tarihinde Enver Paşa törenle açtı. Ne hazindir ki, İttihat ve Terakki’nin önde gelen üç paşası, Enver, Talat ve Cemal şimdi burada yatmaktadır.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x6-29"></a>6</span> <span class="dipnot-italik" style="font-size:1.11em;" xml:lang="tr-TR">Talat Paşa anılarında bu konuya değiniyor: “Ahmed Samim’i, sabık Düyunu Umumiye komiserlerinden Maliye Mütehassısı Zeki Bey’in Bakırköy’deki evinin civarında geceyarısı yine benzer tarzda kurşunlanarak öldürülmesi takip etti. Selanik’te çıkardığı gazeteye verdiği</span> <span class="dipnot-bold" style="font-size:1.11em;" xml:lang="tr-TR">Silah</span> <span class="dipnot-italik" style="font-size:1.11em;" xml:lang="tr-TR">ismine izafetle “Silahçı Tahsin” olarak anılan bu aşırı gözü pek, atılgan, yakın arkadaşı Yakub Cemil gibi her şeyi silahla halletmeyi kestirme ve emin yol telakki eden komitacının, Ahmed Samim’e ve daha sonra Zeki Bey’e tehdit mektupları gönderdiği iddia edilince, cinayetlerin faili olma töhmetiyle adalete sevki istenildi. Müstantik tahkikatında kâfi delil bulunamadı, fakat sıyrılamadı ve onunla arkadaşları üzerinde toplanan şüpheler İttihat ve Terakki’nin manevî şahsiyetinde noktalandı.” (Cemal Kutay,</span> <span class="dipnot-bold" style="font-size:1.11em;" xml:lang="tr-TR">Talat Paşa’nın Gurbet Hatıraları,</span> <span class="dipnot-italik" style="font-size:1.11em;" xml:lang="tr-TR">s. 686.)</span></p>

      <p class="bolum-ad--tek-sat-r"><span class="bolum-ad-" style="font-size:1em;" xml:lang="tr-TR">Beyrut’ta torun “Yakub Cemil”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beyrut benim ilk işimdi...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1982 eylül ayının ilk hafta sonunda Beyrut’a gitmemiz için hazır olmamız emredildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Emrin o tarihte çıkmasının nedeni, 27 ağustos 1982 tarihinde Türkiye’nin Ottawa Büyükelçiliği’nde (Kanada) görevli Kıdemli Askerî Ataşe Hava Kurmay Albay Atilla Akat’ın, Ermeni Adalet Komandoları örgütü tarafından vurularak öldürülmesiydi. ASALA ilk kez bir Türk subayını hedef almıştı. Bu son olay bardağı taşırmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir başka neden ise 29 haziran 1982 tarihinde İsrail’in Lübnan’a girmesi ve Türkiye’nin başta Bekaa olmak üzere ASALA’nın da bulunduğu kamplara yapılacak operasyonlara davet edilmesiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beyrut’un o günlerde operasyon için uygun bir atmosferi vardı. Bu fırsat bir daha ele geçmeyebilirdi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ağustosun son günü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara Aşağıayrancı Hoşdere Caddesi’nde bir kamu kuruluşunun kullandığı lojmana kapandık. Burası resmî sivil herkesin gelip gittiği, yenilen içilen bir misafirhaneydi. Binanın gizli, daha doğrusu gelenin gidenin pek bilmediği bölümleri de vardı. Biz bu tür bir odaya kapandık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O güne kadar görmediğim, 45 yaşlarında, gayet resmî ve kibar konuşan sivil bir kişi ve Mehmet Ali Ağabey’in katıldığı üç kişilik toplantılar yaptık. Saha çalışmalarında bulunduk. Harita üzerinde nokta yerler belirledik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Çöpçü”lerin kodları, fotoğrafları önden, yandan slaytlarla gösterildi. Kalacağımız yerler, giriş ve çıkışlarımız, neredeyse yüzlerce detay üzerinde üç gün saatlerce çalıştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beyrut’taki gelişmeler hakkında da epey bilgi sahibi olduk.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İsrail’in Lübnan’a girmesinden sonra Filistinlilerle beraber birçok ASALA militanı da Güney Kıbrıs’a gitmişti. Ancak lider kadrosunun önemli isimlerini Beyrut’ta bırakmışlardı. ASALA, Lübnan’ın yeni konuklarıyla (Amerikan ve Fransız askerleri) ilişki kurmaya çalışıyordu. Ayrıca boşluktan yararlanıp Avrupa’ya silah ve uyuşturucu ticaretini kolaylaştırmıştı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O dönemde Libya’yla ilişkilerimiz çok iyiydi. Türk müteahhitleri gemilerle Libya’ya demir, çimento ve kiremit taşıyorlardı. Gümrük Müdürlüğü’nün haberi var mıydı bilmem, bu gemilerin bir bölümü Libya yerine Beyrut’a gidiyordu. Çünkü insan dışında Beyrut’ta hemen her malın taklidi yapılıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sigaralar, viskiler, silahlar ve tabiî uyuşturucu bu gemilerle taşınıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir detay daha vereyim: İzmir Limanı’ndan çıkan gemi Beyrut’a gidiyor, malı alıyor, gemiyi bir gecede boyuyorlar, evraklarını değiştirip tekrar Türkiye’ye sokuyorlardı. Aynı gemi bir iki gün içinde, Panama bandıralıyken, İtalya veya bir başka ülkenin gemisi oluveriyordu. Beyrut o günlerde bu tür sahtecilik için çok elverişliydi. Sahte malların Türkiye’de alıcısı da çoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz de içinde çalıntı ve sahte malların bulunduğu bu gemilerle iş yapan işadamları olacaktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey daha önce Beyrut’ta iki yıl kalmıştı.</span><a href="#x1-30"><span class="dipnot-no" style="font-size:0.76em;" xml:lang="tr-TR">1</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beyrut’a gitmemizin nedeni, ASALA militanı Levon Ekmekçiyan’ın verdiği bilgilerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biliyorsunuzdur, ASALA militanları Levon Ekmekçiyan ve Zohrap Sarkisyan, 7 ağustos 1982 tarihinde, Ankara Esenboğa Havaalanı’nda, bekleme salonundaki yolcular üzerine bomba atıp otomatik silahlarla ateş açtılar. Kısa süreli bu saldırıda 9 kişi öldü, 78 kişi yaralandı. ASALA militanlarından Zohrap Sarkisyan da havaalanındaki görevlilerin açtığı ateş sonucu öldürüldü. Diğer militan Ekmekçiyan yaralı olarak ele geçirildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ekmekçiyan iyileşti, resmen dilekçeyle başvurup itirafçı oldu. ASALA konusunda bildiği her şeyi anlattı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben o günlerde bilmiyordum, sonra öğrendim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1982 yılının ağustos ayının son günü, Cumhurbaşkanlığı Güvenlik İstihbarat Daire Başkanı Erkan Gürvit, Ankara Emniyet Müdürü Ünal Erkan, Siyasî Şube Müdür Yardımcısı Cevdet Saral, Levon Ekmekçiyan’ı Mamak Askerî Cezaevi’nden alıp Ankara Emniyet Müdürlüğü’ne götürüyorlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ekmekçiyan’ın Emniyet Müdürlüğü’ne getirilmesinin nedeni, daha önce Beyrut’ta bulunan, Lübnan’ı iyi tanıyan Mehmet Ali Ağabey tarafından da sorgulanmasıydı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kamu misafirhanesindeki gizli odada, Mehmet Ali Ağabey ve yanındaki sivil giyimli 45 yaşındaki kişi muhtemelen Ekmekçiyan’dan edindikleri bilgileri değerlendiriyorlardı. Ben de Ekmekçiyan’ın bizimkiler tarafından da sorgulandığını bilmediğimden her konuda sorular yöneltiyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu toplantıların bir özelliği de şudur, burada her soruyu, kafanızın basmadığı her ayrıntıyı sorarsınız. Toplantılar bittikten sonra, özellikle operasyon sırasında artık hiç soru sorulmaz. En ince ayrıntılarına kadar anlatılan operasyonun kurallarına artık harfiyen uymak gerekir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Özellikle “çöpçü”lerin kodlarının iyi ezberlenmesi lazım. Yoksa tim içine girecek sızmaları kesinlikle anlayamazsınız. Ayrıca gittiğin ülkede de tek başına kalıverirsin. “Çöpçü”leri iyi tanımak gerekir, çünkü onlar senin cankurtaranındır.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yeni kimliğimi beynime kazıdım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çerkez asıllı Ürdün vatandaşıyım. Sıvıyağ ticareti yapıyorum. Şirketin merkezi Amman’da. Aynı zamanda Antakya’daki yağ fabrikasının ve Akdeniz Bölgesi’nin sorumlusuyum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İki evliyim, eşlerimin biri Antakya’da, diğeri Amman’da oturuyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Genellikle Antakya’da yaşıyorum vs., vs.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bana Beyrut’ta yardımcı olacak kişi de Çerkez asıllıydı: Bahri Bey.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onun gerçekten yağ fabrikası vardı. Daha doğrusu yağ fabrikasının ortaklarından biriydi. Mehmet Ali Ağabey onu daha önceki yıllarda görev yaptığı Beyrut’tan tanıyordu. Türkiye’yi çok seven ve her fırsatta bizimkilere yardım eden biriydi. En önemlisi güvenebileceğimiz insandı. Hâlâ Osmanlı kalmış, yiğit insanlardan biriydi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara’da özel odadaki sivil kampımızın son günü üçümüz de birbirimize sarıldık, helalleştik. Mehmet Ali Ağabey’in her operasyon öncesi vedalaşırken söylediği bir söz vardır: “Allah utandırmasın!”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sivil giyimli, 45 yaşındaki, askerî komutlar verir gibi konuşan arkadaş odadan bizden önce çıktı. Odadan üçümüz hep birlikte çıkacaktık, ama adam tam kapıdan çıkarken Mehmet Ali Ağabey, “Biz beş dakika sonra çıkalım” dedi. O da özel konuşacağımızı anladı, veda edip çıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dediğim gibi bu benim ilk görevimdi. Mehmet Ali Ağabey son kez moral vermek istiyordu herhalde...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bana “Kocaoğlan” derdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Gel Kocaoğlan” dedi, salondaki masaya oturduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gözlerini gözlerime dikerek konuşmaya başladı; “Baban hep anlatırdı, deden Yakub Cemil hayatı boyunca hep çift tabanca taşımış. Birini sağ, diğerini sol tarafına koyarmış. Sağ tarafına koyduğu tabancayla ilgili olarak, ‘Bu İtilafçılar içindir, namussuzluk yapıp arkadan vurabilirler, bu sol taraftaki ise göğüs göğüse çarpışmayı göze alanlar için’ dermiş. Sen de silahını kime doğrultacağını iyi belirle” dedi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benim biraz delidolu bir halim vardı; hemen alevlenip silaha sarılmamdan çekiniyordu. Bu nedenle dedem Yakub Cemil’in adını vererek tam kalbimden vuruyordu beni. İçimden, “İlk işim olduğu için bana tam güvenmiyor” diye geçirdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bunlar Taşnak’ı</span><a href="#x2-31"><span class="dipnot-no" style="font-size:0.76em;" xml:lang="tr-TR">2</span></a> <span class="duz-yaz-" style="font-size:1em;" xml:lang="tr-TR">hortlatıyorlar, biz de Teşkilatı Mahsusa’yı dirilteceğiz” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunlar bilmediğim konular değildi. Yine de beni motive etmek için söylüyordu. Dedem Yakub Cemil’in kahramanlıklarını anlattıktan sonra vedalaştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birkaç saniye birbirimize sarılı durduk, sırtıma vurarak, “Milletinin yüzünü kara çıkarma genç Yakub Cemil” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Helalleştik. “Allah utandırmasın” dedi...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hava kararmıştı, ancak Ankara’da ılıman bir hava vardı. Rüzgâr hafif esiyordu. Onun deyimiyle hava “şurup gibiydi”.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türkiye’nin havası ise hiç iyi değildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">ASALA eylemleri konusunda bir şeyler yapamayan devlete karşı güvensizlikler oluşmaya başlamıştı. Gazeteler 12 Eylül sansürünü aşıp eleştirisel yazılar kaleme alıyordu. Anlattıklarına göre ordunun özellikle alt kadroları sitem etmeye başlamışlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve şimdi bu görev bize verilmişti. Omzumdaki yükü taşımak hiç kolay olmayacaktı. Tarihsel bir görevdi bu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Şurup gibi” havaları ben de seviyordum. Eve yürüyerek gittim. Saat epey geç olmuştu. Anacığım uykuya dalmıştı. Zavallı, kefen parasını bankere kaptırmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Küçük kızımla birlikte aynı odada kalıyorlardı. Uyandırmamaya çalışarak gidip kızımın gümüş saçlarını öptüm. Boğazıma bir şeyler tıkandı sanki. Bir yaşını henüz bitirmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Odanın kapısının önünde duran eşimle salona geçtik. Ruhsal durumumu göstermemek için hemen türkü söylemeye başladım. Bizim, eşimle bir türkümüz vardı, Giresun türküsü:</span></p>

      <p class="italik-yaz-"><span class="italik-yaz-" style="font-size:1em;" xml:lang="tr-TR">“Yaz geldi bahar geldi/Açtı yeşil yapraklar/Ben sana doyamadım/Doysun kara topraklar...”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak eşim her şeyi anlamıştı. Ama o da bana hissettirmiyordu endişesini. Soru da sormuyordu. Belki de yalan konuşmamı istemiyordu. Operasyon için Beyrut’a gittiğimi nasıl söyleyebilirdim!..</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabahleyin herkes uyurken sessizce çıktım evden.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Esenboğa Havaalanı yolunda artık hiçbir şeyi düşünmüyordum. Geçmişimi silmiştim. Aslında şöyle söylemeliyim, “silmeliydim”. Yoksa biliyordum ki, başarısız olur herkesi yakardım.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üniversite yaşantımda kahramanım olan Ebu Ammar’ın, yani Yaser Arafat’ın el-Fetih gerillalarının henüz birkaç gün önce terk ettikleri Beyrut’a gidiyorum!.. Üniversite yıllarında birkaç arkadaşımızı uğurlamıştık Filistin’e. Şimdi ben aynı topraklara gidiyordum. Ama artık köprünün altından çok sular akmıştı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şimdi ben ne Arafat’ı ne de el-Fetih’i düşünüyordum...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dün gece sabaha karşı Ankara’ya yağmur yağmıştı. Havaalanı yolunda toprak mis gibi kokuyordu. Buraları bir daha görebilecek miydim? Böyle düşünmem canımı sıkıyordu. Bu ruh halinden kurtulmalıydım. Beyrut’u, Lübnan’ı düşünmeye başladım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beyrut’ta işimiz rahat olacaktı. Çünkü İsrail, ASALA’nın Batı Beyrut’taki ofisini de bombalamış, yerle bir etmişti. Filistin Kurtuluş Örgütü gibi ASALA da Lübnan’ı terk etmişti. Ama geride bıraktığı birkaç kilit adamı vardı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz de zaten onları “görmeye” gidiyorduk... “Hasret gidermenin” zamanı gelmişti.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ürdün Havayolları’nın jetiyle uçuyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey arka koltuklarda oturuyordu. Biliyordum ki, bir süre birbirimizle göz göze bile gelmeyecektik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saat 11.50’de İstanbul’a vardık. Aktarmalı bir uçaktı. Bir saat havaalanında bekledik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’dan Beyrut’a ulaştığımızda, o kadar karışıklığa, yani iç savaşa rağmen bu kente geldiğime memnundum. Ne yalan söyleyeyim niye mutlu olduğumu bilmiyordum. Belki de macerayı seviyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Belki de tarihsel nedenlerden dolayı mutluydum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öyle ya, bu topraklar yüzlerce yıl bizim değil miydi? Birinci Dünya Savaşı’nda Lübnan’ı, dolayısıyla Beyrut’u da kaybetmiştik. Ama biliyordum ki, 500 yıl süren dostluk ilişkisi bazı ailelerle hâlâ devam ediyordu. Onlar hâlâ bizlerin, Türklerin dostuydu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Havaalanına indiğimizde pasaport kuyruğunda Mehmet Ali Ağabey hemen benim arkamdaydı. Onun çok iyi Arapçası vardı. Çocukluğunda dadısından öğrenmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir aksilik çıkarsa hemen müdahale edecekti. Çünkü ben ancak birkaç sözcük Arapça biliyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pasaport kontrolünden çok rahat geçtik. İlk noktadan çok rahat geçmiştim. Kendime iyice güvenim geldi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Havaalanının çıkış kapısında beni Bahri Bey karşılayacaktı. Bir aksilik çıkıp gelmezse, gideceğim oteli biliyordum. “İnşallah bir terslik çıkmaz da gelir” diye düşünüyordum ki, Bahri Bey’i, kahverengi yakalı beyaz ceketiyle karşımda gördüm.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gülümseyerek tokalaştık. Biraz yüksek sesle Arapça hoşbeş ettik. Çünkü ben ancak o kadar Arapça biliyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otomobiline bindik. Şoför koltuğuna Bahri Bey oturdu. İlk engeli oldukça rahat atlatmıştım.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz yola çıktığımızda Beyrut Havaalanı’na birkaç kilometre uzaklıktaki tepelerden ara sıra bomba sesleri geliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bahri Bey oralı bile değildi. Savaşın merkezi haline gelmiş bu kentte, anlaşılan herkes alışmıştı bomba seslerine.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Caddelerde, sokaklarda çok az otomobil ve insan vardı. Bol olan ise kum torbalarıydı. Neredeyse her apartmanın önüne kum torbaları yığılmıştı. Bazen kendinizi cephede gibi hissediyorsunuz.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bahri Bey yolda, “Bagajda valiz hazır. Numunelik yağlar ve belgeler de var. Yarın otele yağlarla ve numunelerle ilgili belgeleri de getireceğim” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beyrut’un ilginç bir havası vardı; rutubetten mi bilmiyorum çok boğucuydu. Nefes almakta zorlanıyordum. Belki de heyecandan öyle hissediyordum. Otomobilin camını hep açık tuttum. Ter içindeydim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otel, denize paralel büyük bir bulvarın üzerindeydi. Apart otel dediklerinden. Adı el-Hayat gibi bir şeydi. Ne çok iyi ne de çok kötüydü. Duvarlarında kurşun izleri vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otelin resepsiyon bölümüne Bahri Bey’le birlikte girdik. Odam zaten ayrılmıştı. Valizleri otel görevlisi odama çıkardı. Biz biraz otelin barında oturup bir iki yudum içki aldık ve sonra ayrıldık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Odama çıktım. Bahri Bey’in getirdiği valizdeki evrakları ve yağları odamdaki masanın üzerine yaydım. Yağ tüccarı olduğumun bilinmesi gerekiyordu!..</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Plana göre Mehmet Ali Ağabey bana yakın otellerden birinde kalacaktı. Uzaktan, çaktırmadan gözetlediğim kadarıyla havaalanından bir taksiye binip uzaklaşmıştı. Bakalım bir daha ne zaman görüşeceğiz?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yarın öğleye doğru Bahri Bey’le otelin resepsiyonunda buluşacaktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hem yol, hem de stresten çok yorgun düşmüştüm, hemen yattım. Uyku tutmadı. Balkona çıkıp bir sigara yaktım. Beyrut karanlığa gömülmüştü. Kent bütün ışıklarını söndürmüş gibiydi. Tek tük ışıklar yanıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İçimden “Oh olsun” diye geçirdim. Böyle konuştuğuma birden şaşırdım. Ama içimden gelen ses haklıydı. Bu toprakları korumak için Birinci Dünya Savaşı’nda kaç bin Mehmetçik’i şehit vermiştik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vatan şairi Mehmed Âkif bile Teşkilatı Mahsusa elemanı olarak buralarda ne emekler harcamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İçimden, “Yiyin şimdi birbirinizi” deyip tekrar yatağa uzandım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Uyumuşum.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öğleyin otelde Bahri Bey’le buluştuk. Yanında biri vardı: Sudanlı Hasan.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aslında Filistinliydi ama herkes ona Sudanlı Hasan diyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bahri Bey’in Beyrut mafyasında tanımadığı yoktu. Sudanlı Hasan aslında çift taraflı oynamaya müsait biriydi. Hangi tarafın parası ağır basıyorsa kendini oraya yakın hissediyordu. Bu nedenle hep “yemlemek” (dolar vermek) gerekiyordu. Filistinliler de gittikten sonra mafya Beyrut’a tamamen hâkim olmuştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O günlerde Beyrut’ta muhbirlik hayli revaçtaydı. Herkes herkese kalleşlik yapabilirdi. Tetikte olmalıydım.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üçümüz otelde öğle yemeği yedik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yemekten sonra yürüyerek limana gittik. Gerek Bahri Bey gerekse Sudanlı Hasan bayağı itibar görüyordu. Rıhtıma bağlı Semerkant (Morenzo) isimli gemiye çıktık. (</span> <span class="duz-yaz-" style="font-size:1em;" xml:lang="tr-TR">Bu gemi daha sonraki yıllarda hayalî ihracat yaptığı gerekçesiyle Ayvalık’ta yakalandı, ancak Ankara’nın emri üzerine serbest bırakıldı.) Gemide orta yaşlısının adı Ali Çubuk,</span><a href="#x3-32"><span class="dipnot-no" style="font-size:0.76em;" xml:lang="tr-TR">3</span></a> <span class="duz-yaz-" style="font-size:1em;" xml:lang="tr-TR">gencinin ise Şevket Çubuk</span><a href="#x4-33"><span class="dipnot-no" style="font-size:0.76em;" xml:lang="tr-TR">4</span></a> <span class="duz-yaz-" style="font-size:1em;" xml:lang="tr-TR">olan iki Türk’le tanıştım. Bunlar hem geminin, hem de gemi ambarını dolduran çalıntı malların güya sahibiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sudanlı Hasan lafa, beni göstererek, “Bu kardeş İstanbul’dan dün sabah geldi. Gemideki demirlerin sahibi o. Ondan çalmışlar. Bu meseleyi kardeşçe halledelim” dedi. Bu diyaloğu önceden yemekte konuşmuştuk. Sudanlı Hasan rolünü iyi oynuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Adamlar biraz bozuldu. Birisi, “Bizim de mallarımızı çalıyorlar. Bingazi’ye bu arkadaş için (Sudanlı Hasan’ı gösterek) iki sefer yaptım, ikisinde de navlunumu alamadım. İçerideki mallar bu iki seferi bile karşılamıyor” dedi sert bir ses tonuyla.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Baktım tam bir bitirim ağzıyla konuşuyorlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben de sesimi yükselterek, “Bu işi halletmek için ta İstanbul’dan geldim. Eğer bir çaresini bulamazsak size yemin ediyorum, bir daha Türkiye’ye ayak basamazsınız. Ankara’nın yarısını tanırım” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Herifler biraz sindiler. “Her şeye rağmen Hasan Bey iyi dostumuzdur, bir orta yol bulalım” dediler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bahri Bey, “Çareyi ben bulurum, sizin aranızda yediemin de ben olurum, yalnız iki taraftan da yanlış hareket istemem” dedi. Anlaşma şöyle sağlandı: gemideki demir ve diğer kaçak mallar Beyrut’ta satılacak, yerlerine kaçak sigara, viski, çakmak vs. alınacaktı. Bunlar gemiyle İstanbul Haydarpaşa’ya getirilecekti, ben de bunları İstanbul’da sattıktan sonra parayı bölüşecektik. Liman gümrüğünü onlar ayarlayacaktı. Ben sadece malın İstanbul’da satışından sorumlu olacaktım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anlaştık. El sıkıştık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gemiden indik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sudanlı Hasan, “Çok iyi oldu, şimdi bu işin dedikodusu bir gecede tüm Beyrut’u dolaşır! Böylece senin de konumun sağlamlaşır” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşe bak... Beyrut’a sahte kimlikle giriyoruz, o da yetmezmiş gibi, Beyrut mafyasına da sahte kimliğin sahtesini veriyoruz!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yağ tüccarlığından yeraltı dünyasına girivermiştim bir gecede...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Perdeleme” işini başarıyla atlatmıştık. İşler şimdilik iyi gidiyordu. Umarım hep böyle gider diye düşünüyordum.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk iki gün Mehmet Ali Ağabey’i hiç görmedim. Biz ikinci gün Bahri Bey’le Zahle’de eski bir yağ fabrikasına gittik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zahle, Beyrut-Şam karayolunun tam ortasındadır; Lübnan’ın en kozmopolit yerlerinden biridir; Müslüman, Musevî, Hıristiyan ne ararsan vardır. Lübnan’ın büyük şehirlerinden biridir. Aynı zamanda rakısıyla meşhurdur.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Lübnan’da o günlerde, öyle her bölgeye elinizi kolunuzu sallayıp giremiyordunuz. Her kentin, her mahallenin sahibi vardı; kimi Falanjistlerin, kimi göçe rağmen el-Fetih’in, kimi Şiî Emel’in, kimi Dürzîlerindi...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İsrail, Amerikan, Fransız askerleri de vardı tabiî. Kimi işgal için orada, kimi barış için. Eh Türkiye’yi de biz temsil ediyorduk!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir yerden bir yere gitmek için yaklaşık 30-40 kilometrede bir, bir örgütün veya bir yabancı ordunun kontrol noktasından geçiş izni almak gerekiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bahri Bey her kontrol noktasından rahat geçiyordu. Dediğim gibi onun Beyrut’ta, Lübnan’da sanki tanımadığı yoktu!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zahle’deki fabrika Beyrut’un Şam çıkışındaydı. Bahri Bey’de Mısır, bende Ürdün kimliği vardı. Müslümanların bulunduğu kontrollerden geçmemiz kolay oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Problemsiz geldik fabrikaya. Otomobili fabrikanın giriş kapısında durdurduk. Bizi iki kişi karşıladı. Biri fabrikanın yöneticisi, diğeri bakım çalışmasını yapan ustaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evrak çantam elimde otomobilden indim. Tanıştırılıp, hoşbeşten sonra fabrikaya girdik. Fabrikanın tüm makineleri eskiydi, çoğu paslanmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fabrika faaliyette olmadığı için çok sessizdi. Ortalıkta kimseler de gözükmüyordu. Epey dar bir koridordan geçip, asıl yağ makinelerinin olduğu bölüme geldik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bahri Bey büyükçe bir kazanın önünde durdu. Düğmelerle oynamaya başladı. Baktım, kazanın altından bir çekmece geliyor. Çekmecenin içinde, ambalajlı vaziyette toplu küçük bir Smith Wesson, bir de 7,65 Astra tabanca vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Astra’yı ben kullanacaktım, Smith Wesson’u Mehmet Ali Ağabey kullanacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ağzımdan Türkçe, “İdare eder” lafı çıktı, hemen kendimi toparladım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türkçe’yi unutmalıydım...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tabancaları bir süre elimle okşadım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kuraldır, iş öncesinde ve sonrasında silah taşımayız. Operasyondan kısa bir süre önce silahlar bize ulaştırılır, operasyondan sonra da silahı aldığımız yere bırakırız.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yağ fabrikasına gelmemizin nedeni benim tabancalarla tanışmam içindi!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dönüş yolunda Bahri Bey, “Sürekli birlikte görünmemiz tehlikeli olabilir, yarın sabah benim kızlardan biri araba kiralayıp sana gelecek. Bir müddet onunla takılın. Yanında kadın olursa Beyrut’ta rahat edersin, dikkat çekmezsin” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çevrem genişliyordu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bahri Bey biraz gevezeydi. Yol boyu başladı Beyrut’u anlatmaya. Yok efendim, Beyrut’ta her din ve milletten adam varmış; Musa’nın Rabbi, İsa’nın Babası, Müslümanların Allah’ı bu topraklarda imiş, Beyrut’un her yanında peygamberler varmış vs. vs.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dedim ki: “Bahri Bey sizde filozofluk da varmış.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Nasıl olmasın” dedi, “bu topraklarda her dakika öbür tarafa gidip geliyoruz, bu insanı ister istemez filozof yapıyor.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra başını bana doğru çevirip, “Senden yaşça büyüğüm Yakub Cemil kardeş, neden bana ‘ağabey’ demiyorsun da, ‘bey’ diye hitap ediyorsun” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gençlik işte, kimseye de güvenmeyeceğiz ya; soğuk bir sesle, “Ben” dedim, “yalnızca Mehmet Ali Ağabey’e ‘ağabey’ derim!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gülerek, “Ben hep senin gibi biriyle çalışmak isterdim, işin bitince benimle kal, ortak olalım” demesin mi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama ben daha yanıt vermeden kendisi, “Alışveriş bittikten sonra seni hiç bırakırlar mı buralarda” dedi. Haklıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beyrut’a yaklaşıyorduk. “Alışverişin olacağı yeri gör” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İkinci tanışma faslı yani. Önce silahlar, sonra operasyonun yapılacağı yer!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Büyük bulvarda önünde palmiyeler ve çeşitli ağaçlarla kaplı gece kulübüne benzeyen tek katlı bir yerdi. Neonları vardı, fakat yanmıyordu. Beyrut’ta sık sık elektrikler kesiliyordu. Bulvarın ışığıyla okudum kulübün adını: Gold Nightingale. Altın Bülbül demekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beyrut yorgundu. Belki de hayata bağlı tek yeri bu Altın Bülbül’dü!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Burası Uzakdoğu’dan gelen küçük kızlarıyla meşhurdur. Beyrut’un bu konuda bir numarası burasıdır. Bu gece, saat 23.30’da burada buluşalım. Otelden taksiye bin, buranın adını ver, taksici seni getirir” dedi. Bir işadamının, bir mafya üyesinin burada gözükmesinde yarar vardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otelde yemeğimi yedikten ve banyo yapıp giyindikten sonra söylediği saatte bara gittim. İlk kez yaşları bu kadar küçük kızların, dar ve kısa etekleri ve üzerlerindeki uyduruk tişörtleriyle müşteri beklediklerine tanık oldum. Yüzlerinde belli belirsiz makyajları vardı. Benim gözüm daha çok kapı ve pencerelerdeydi. Kaç çıkışı vardı, masalar birbirine ne kadar yakındı. Ben bunlarla ilgiliydim. Eğlenmeye değil, iş yapmaya gelmiştik. Dumandan göz gözü görmüyordu. Barın havası hiç hoşuma gitmemişti. Herkes ot (esrar) çekiyordu anlaşılan.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bahri Bey sıkıldığımı anladı. “Yarın sabah otele gelecek kızımıza da bu kadar soğuk davranma. Sonra Beyrutlu kadınlar senin hakkında hiç iyi düşünmezler” dedi. Tebessüm edip yanından ayrılarak otele döndüm.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey neredeydi? İş ne zaman olacaktı? “Çöpçü”ler izimi bulmuş muydu?.. Başıboş bayrak gibi dolanıyordum!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabah uyandım. Yatakta vakit geçirirken telefon çaldı. Resepsiyon görevlisi, Vildannur isimli bir hanımın beni beklediği söyledi. Bahri Bey’in gönderdiği kızdı anlaşılan. On dakika sonra ineceğimi, beklemesini söyledim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hemen duş alıp, çarçabuk giyindim. Ne yalan söyleyeyim, kızı merak da etmiştim yani...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vildannur esmer, uzun boylu, çekici, güleç yüzlü, 30 yaşlarında bir kadındı. Az Türkçe biliyordu. Türkçe’yi nereden öğrenmişti, kimdi, kimin nesiydi hiç soru sormadım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kahvaltı yapmamıştım. Ancak saat öğleye geliyordu. “Öğle yemeği yiyelim mi?” dedim. Gülümseyerek, “Olabilir” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otelin yakınında, denizi gören bir lokanta vardı, oraya gittik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beyrutluların sabah kahvaltıları hariç öğle ve akşam yemekleri çok ağırdır, yani yağlıdır. Hep et yerler. Menülerinde neredeyse et dışında yemek yoktur.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kül-taam, “hepsi bir arada” dedikleri ciğer, böbrek, yürek ve kuşbaşı kuzu etinden oluşan bir kebapları vardır. Bunları iri iri doğrayıp şişe geçirirler, aralarına da domates, biber koyarlar. Kömür ızgarada pişirirler. Bunu özellikle Müslümanlar çok sever.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir de bizim Mersin işi tantunîye benzer kebapları vardır, hemen her yerde satılır.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vildannur’la fazla konuşmadık. Sadece o bana dili döndüğünce Beyrut’u anlattı. Konuşurken bazen istemeden Arapça sözcükler kullanıyordu. Anadili herhalde Arapça’ydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yemekten sonra limanda biraz dolaştık. Vildannur’daki otomobile atlayıp Gold Nightingale’e gittik. Gündüz gözüyle de görmek istiyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gündüz gözüyle daha rahat gördüm. Bulvardan 20-30 metre içerdeydi. Geniş bahçesi, bakımlı çimlerle kaplıydı. Bahçeden sonra büyük camlı geniş bir girişi bulunuyordu. İçeride havuz, kat kat yapay şelaleler vardı. Sarı renk hâkimdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Uzakdoğulu kızlar ortalıkta gözükmüyordu. Herhalde bar daha yeni açılmıştı. İçeride kimseler yoktu. Sadece masaların örtülerini seren birkaç kişi vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vildannur’la bara gidip oturduk. İçkilerimizi söyledik. Bol bahşiş vererek ayrıldık. Bu arada barda çalışanlara kulübü çok beğendiğimi, akşam yine geleceğimi söyledim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Akşamüzeri Vildannur’u yolcu ettikten sonra gece 01.00’e doğru bara gittim. Bahri Bey sahneye yakın bir yere masa ayırtmıştı. Yanında çekik gözlü kız vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Masada yok yoktu. Garsonların biri gidip biri geliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yağ tüccarlığı kolay değil, sana böyle zengin bir masa yakışır” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bana değil bu ilgi senin babalığına” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Rahat konuşabiliriz, kızlar ne Arapça ne de Türkçe biliyorlar” dedi. Aslında bu kadar rahat olmasına kızıyordum. İstemeyerek masaya oturdum.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dumana rağmen gözüm bir ara, arka masalara takıldı. Bir masada yanına aldığı iki çekik gözlü kızla Mehmet Ali Ağabey oturuyordu. Keyfi yerindeydi. Nihayet aynı çatı altında buluşmuştuk. Kendime güvenim gelmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada garsonlardan biri de bana yabancı gelmedi, “Çöpçü” müydü bilmiyorum, emin değildim. Ancak bayağı rahatlamıştım. Ortama ayak uydurmak gerekiyordu! Tek şart sarhoş olmamaktı!..</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gitme vakti geldiğinde Bahri Bey, “Otele giderken, taksiden inip, otelin sağındaki altıncı palmiye ağacının altında rahatça kusabilirsin” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mesajı aldım...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Demek Beyrut’taki günlerin sonuna yaklaşmıştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Taksiyle otele dönerken şoföre midemin bulandığını, otomobili hemen durdurmasını söyledim. Altıncı palmiye ağacının altında kusma numarası yapmaya başladım. Ortalığı inletiyordum!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ağacın altında “çöpçü”nün bıraktığı notu buldum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cumartesi akşamı Gold Nightingale’in yanındaki çiçekçiden birer adet kırmızı ve beyaz karanfil alacaktım.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O gün akşama kadar oyalandım. Sonra taksiyle bulvara kadar gittim. Biraz da bulvarda oyalandım. Çiçekçiyi uzaktan gözledim biraz. Sonra yürüyerek, barın sağ yanındaki çiçekçiye girdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bana benzeyen kıvırcık saçlı, genç ve uzun gence, “Bir adet kırmızı, bir adet de beyaz karanfil rica ediyorum” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Hoş geldiniz Yakub Cemil Bey, benim adım Tarık” dedi Türkçe.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tokalaştık. Dükkânın ışıklarını söndürdü, kapıya yöneldi, içeriden kilitledi. Arka tarafta bir kapı daha vardı, oradan küçük bir bölüme girdik. Boy boy sepetler, büyük vazolar içinde çiçekler vardı. Bu bölüm sanırım dükkânın deposuydu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çiçekçi Tarık, “İş günü malzemelerinizi bu raftan, kırmızı ve beyaz karanfillerin olduğu vazoların altından alacaksınız. İş bittikten sonra da oraya bırakacaksınız. Bu arka kapı küçük meydana çıkıyor, sizi buradan alacaklar” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Direktifi almıştım; hiç soru sormadan, elime aldığım kırmızı ve beyaz karanfillerle bulvara çıktım. Taksiyle otele döndüm.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabah erken saatte kahvaltıya indim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pazar günü olduğu için otel hayli kalabalıktı. Havuz tıka basa insan doluydu. Çoğunluğu Barış Gücü’nün subaylarıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kumral, güneş gözlüklü hoş bir hanım Arapça, “Yakub Cemil Bey” dedi; “Evet” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bugün de benim misafirim olun, buyrun kahvaltıyı birlikte yapalım” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aklıma Bahri Bey’in sözleri geldi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Kadınlara iyi davran, yoksa senin hakkında olumlu düşünmezler.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İçimden, “Bunun altından bir şeyler çıkacak ama ne?..” deyip oturdum masaya.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Günler sonra, o sabah Seylan çayıyla birlikte hakikaten güzel bir kahvaltı yaptım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Oteli beğendiniz mi beğenmediniz mi, havuza girdiniz mi gibi yarı Arapça, yarı İngilizce sıradan konuşurken, çaktırmadan çantasındaki bir fotoğrafı gösterdi; Bahri Bey’in fotoğrafıydı bu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Zahle’deki yağ fabrikasında, bir dostunuzla birlikte sizi bekliyor” dedi. Anlaşılan Bahri Bey benimle fazla sık görünmek istemiyordu!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kahvaltıdan sonra, kırk yıllık samimi dostummuş gibi hanımefendinin iki yanağını öpüp otelden ayrıldım. O, havuz kenarında biraz daha oyalanacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Taksiyle Zahle’ye gittim. Tedbir için otelin taksilerine binmiyordum. Biraz yürüyüp, rastgele çevirdiğim bir taksiye bindim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fabrikaya bir iki kilometre kala taksiden indim. Yürüyerek fabrikaya vardım. İçeriye girdiğimde birden karşımda Mehmet Ali Ağabey’i görünce, soğukkanlılığımı kaybettim, “Ağabey sanki yirmi yıl oldu görüşmeyeli” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Dur Kocaoğlan, yirmi yıl birden ihtiyarlatma beni” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Demek oteldeki kadının “bir dostunuz” dediği kişi Mehmet Ali Ağabey’miş!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bahri Bey fabrikanın önüne çıktı. Biz Mehmet Ali Ağabey’le birlikte müdürün odasına geçtik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Emanetleri bir de orada gördük.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada Mehmet Ali Ağabey anlatmaya başladı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Levon Ekmekçiyan’ın verdiği tüm bilgiler doğru çıktı.”</span><a href="#x5-34"><span class="dipnot-no" style="font-size:0.76em;" xml:lang="tr-TR">5</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey Ekmekçiyan’ın köyüne kadar gitmişti. Annesi gözü yaşlı karşılamış. Ayran bile ikram etmişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey, adamın asılacağını hiç tahmin etmiyordu. Bu nedenle Ekmekçiyan’ın yakınlarına idam edilmeyeceğine dair sözler vermişti. Adam Ankara Kapalı Cezaevi’nde asılınca (28 ocak 1983) Mehmet Ali Ağabey, Kenan Evren’in damadı Erkan Gürvit’le kavga etti. Çok samimi arkadaştılar, bu kavga nedeniyle bir süre dargın kaldılar.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ekmekçiyan’ın verdiği bilgileri sıraladıktan sonra Mehmet Ali Ağabey cebinden iki fotoğraf çıkardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fotoğrafların birinin altında “Hacik Hacikyan”, diğerinin altında “Mesrop Karekin” yazıyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bu Hacik denen ib.. Atina’da arkadaşım Galip Özmen ve kızının katilidir. ASALA’nın en önemli isimlerinden biridir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mesrop da Beyrut’un beynidir. Fransa, Paris, Marsilya ve yukarısı ile yani Hollanda, Belçika, İsveç’le ilişki kuran, para trafiğini yöneten beyin kişilerden biridir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunların yuvaya (yuva diye Gold Nightingale barı kastediyor) geliş saatleri belli, gece 23.30 gibi geliyorlar. Orayı güvenli buluyorlar. Çünkü barın çevresinde çok sayıda Ermeni var. Adamlar kendilerinden çok eminler. Zaten bizim bir şey yapacağımızı hiç tahmin etmiyorlar. Ne de olsa yıllarca alışmışlar hep vurmaya!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben hemen atıldım: “Peki ne zaman vuracağız?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“İşin olacağı tarihi bize söyleyecekler” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra ayrıntılar üzerinde durduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey fısıltıyla konuşmaya başladı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Mesajı aldığın günün gecesi saat 11.00 gibi otele git. Yanında mutlaka Vildannur adlı kız olsun. O da seninle odana gelecek. Dikkat et, herkesin sizi görmesini sağla. Odaya girince bir süre bekle, sonra koridordaki yangın merdiveninden aşağıya in. Yalnız kız da yangın merdivenin başında bulunsun. Birileri ne yaptığınızı sorarsa, yangın merdiveninde görürse, sevgilinin saatini, küpesini düşürdüğünü, onu almaya çalıştığını söyleyeceksin...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yangın merdiveninden indikten sonra seni otelden Bahri Bey’in adamlarından biri alacak. Yeşil renkli bir Renault.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra çicekçiye gel, yalnız çiçekçiye arka kapıdan gir. Ondan sonrası Ankara’da konuştuğumuz gibi olacak. Bir küçük aksilik bile olsa işi erteleyeceğiz. Kahramanlığa hiç gerek yok. İş bittikten sonra sabah saat 07.00’de limanda buluşacağız. Bekleme yok. Gelmezsem beni bekleme, çıkışını mutlaka yap. Sen gelmezsen ben de seni beklemem.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vedalaştık. Çıkarken, “Dikkat et ölme!” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bu işi bitirmeden ölmek bana haram olsun” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O da, “Haram olsun Kocaoğlan” deyip omzuma vurdu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben de bu kez o söylemeden, “Ağabey, Allah utandırmasın” dedim. Güldü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Arkamdan seslendi: “Unutma parola Cirit.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anlamıştım, bu ikimizin kararlaştırdığı bir parolaydı...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Alışveriş gününü beklemeye başladım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kış uykusuna yattım.</span><a href="#x6-35"><span class="dipnot-no" style="font-size:0.76em;" xml:lang="tr-TR">6</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün Ermeniler’in 1968 yılında, Beyrut’un Antilyas bölgesindeki Bikfaya Manastırı’nın yanına diktikleri 20 metrelik Ermeni Anıtı’nı görmeye gittim. Gitmemem gerekiyordu, ama şeytan dürtmüştü!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu Ermenilerin dünyada yaptıkları ilk anıttı. Bunu daha sonraki yıllarda diğerleri takip edecekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hatta böyle bir anıtın benzerini Paris’te “birileri” havaya uçurmaya çalışacaktı! Bekleyin anlatacağım...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Günlerimi genelde limanda geçiriyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu bizim Sudanlı Hasan havanın sıcaklığına rağmen hep beyaz pardösüyle dolaşırdı. Pardösünün ceplerinde yok yoktu. Kimlikler, pasaportlar, kredi kartları (ben kredi kartını ilk Beyrut’ta gördüm), ne ararsan vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim korsanlar demirleri okutmak üzereydiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sigara ve viskileri Lazkiye’den alacaklardı. İstanbul’da hesabı kesecektik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada gözümden kaçmadı, herkesin elinde tomar tomar Amerikan doları vardı. İşin gerçeğini Sudanlı Hasan’dan öğrendim, çoğu sahteymiş. Halk deyimiyle kimin eli kimin cebinde belli değildi. Zaten hep söylediğim gibi Beyrut o günlerde kaynıyordu...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün akşama doğru otele gittim. Resepsiyon görevlisi, kız arkadaşımın barda beklediğini söyledi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bara geçtim, baktım, Vildannur.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Merhaba Vildan” dedim, artık samimi olmuştuk, Vildannur’un telaffuzu zordu, uzun geliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yüzü bozuktu. Üzüntülü bir ses tonuyla, “Yarın dönüyorsun, uçak biletlerin hazır” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şaşırdım. Neler oluyordu, alışveriş ne olacaktı? Tabiî bunları kıza soramazdım, aslında kimseye soramazdım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gülümseyerek, “Eh o halde sarhoş olabiliriz” dedim. O akşam bir güzel kafayı çektik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabah birlikte havaalanına gittik. Kızcağız beni uğurladı. Uçakta bu kez Mehmet Ali Ağabey yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Neler oluyordu?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beyrut’taki bütün ilişkileri kesip birden Türkiye’ye çağrılmamın bir nedeni olmalıydı?</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunu Beyrut’a iki ay sonra, ikinci kez gittiğimizde öğrenecektim...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey Beyrut’ta dizanteri</span><a href="#x7-36"><span class="dipnot-no" style="font-size:0.76em;" xml:lang="tr-TR">7</span></a> <span class="duz-yaz-" style="font-size:1em;" xml:lang="tr-TR">olmuştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Alışverişe” ara vermek için hastalık bahane miydi? Bana öyle geliyordu ki, ilk Beyrut’a gidişimizde beni biraz denemişlerdi. Kurslarda iyiydim ama pratikte nasıl olacağımı merak etmişlerdi. Bu benim tahminimdi. Hâlâ bilmem, neden apar topar çağrıldığımı. Kuşkusuz bir nedeni vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra yine öğrendim ki, ilk gidişin nedeni Ekmekçiyan’ın verdiği bilgileri teyit etmekti. Ben görüşmelerde bulunmadım ama Mehmet Ali Ağabey’in MOSSAD’la filan ilişkileri iyiydi. Onların bize bilgi konusunda yardımları oldu. Ancak bu ilişki bizim ikinci gidişimizden sonra biraz gerginleşti. Adamlar bizim yaptığımız operasyonların kendilerinden habersiz gerçekleştirilmesine bayağı bozulmuşlardı. Bildiğim kadarıyla bizim elçilik görevlilerinden birini bile çağırmışlardı. Dediğim gibi o tür görüşmeleri ve ilişkileri ben bilmiyordum. Bildiğim, İsrail, ASALA’yı, 1972 Münih Olimpiyat Köyü baskınında Filistinli Kara Eylül örgütüyle işbirliği yaptığı için kara listeye almıştı. Bu nedenle Türkiye’ye ASALA konusunda belirli yardımlarda bulunuyordu. Ancak bilgisi dışında yapılan operasyonlara da tepki gösteriyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beyrut’a ilk gidişimizin üzerinden bir buçuk ay geçmişti. Yine yeni bir yolculuk vardı Beyrut’a. İkinci kez yola çıktığımızda ekipte olduğuma göre, ilk sınavı başarıyla geçmiştim anlaşılan. Planda küçük bir değişiklik vardı:</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu kez beş kişiydik.</span><a href="#x8-37"><span class="dipnot-no" style="font-size:0.76em;" xml:lang="tr-TR">8</span></a> <span class="duz-yaz-" style="font-size:1em;" xml:lang="tr-TR">Üç de “çöpçü” vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İş bu kez sahiden ciddiydi. İlk gelişimizde bu kadar olağanüstü bir hal yoktu. Bunu hissediyordum. Hava biraz değişikti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ekipler ve buluşma yerlerimiz de değişmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu kez ben Mehmet Ali Ağabey’le aynı oteldeydim. Diğer üç arkadaş ise başka otellere dağılmışlardı. Çöpçülerden ise haber yoktu. Onlar bizi bulurdu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kompartıman usulü çalışıyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşin daha sıkı tutulmasının bir nedeni Beyrut’un bir önceki gelişimize göre daha kontrollü olmasıydı. Lübnan Cumhurbaşkanı Beşir Cemayel’in suikasta kurban gitmesi gergin Beyrut’u daha da germişti. Her an yine bir iç savaşın patlak vermesinden korkuluyordu. Önlemler çok sıkıydı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk gün çiçekçi Tarık’a uğradım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra yine Bahri Bey, Sudanlı Hasan, Vildannur gibi “eski ekibi” gördüm. Tek eksik, bizim demirleri satan Türklerdi! Gemileri Beyrut Limanı’ndan ayrılmıştı. Sudanlı Hasan’a devamlı beni sormuşlar. O da “kayıp” demiş!.. Belki öldürüldüğümü düşünmüşlerdir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beyrut’ta bizim için her şey yerli yerindeydi. Alışveriş olgunlaşmıştı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey’in rahatlığı bana da sirayet etmişti. Her gece eğlenceye gidiyorduk. İkimiz de Ürdünlü ve Libyalı zengin işadamları görünümündeydik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bol para saçıyorduk sağa sola. Garsonlar etrafımızda pervane gibiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey biraz çapkındır. Bir gece kulübünün Mısırlı bir dansözü vardı. Türk dansöz-şarkıcı Pınar Eliçe’ye benziyordu. Kızın adı Buket’ti. Onunla birlikteydi!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kızın, yatalak bir ağabeyi vardı, ona bakıyordu. Mehmet Ali Ağabey bazen onların evinde kalırdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir sabah Mehmet Ali Ağabey’in silahla yaralandığı haberini aldım. Ne olduğunu anlamamıştım. Çünkü anlatılanlar kafama yatmıyordu. Güya Mehmet Ali Ağabey, dansöz kızın evinde gece Smith Wesson tabancasını temizlerken, bir kaza oluyor, tabanca ateş alıyor, taştan seken mermi Mehmet Ali Ağabey’in omzunu sıyırıyor. Silah taşımaması gerekiyor. Peki bu silah neyin nesiydi? Elindeki silah ateş alıyor, taştan sekip yine kendisini vuruyor! Olacak şey miydi bu? Ancak bizde operasyon döneminde soru sormak yasaktır. Bunu sonra da hiçbir zaman öğrenmedim, öğrenmek istemedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Daha sonra kendisinin anlattığı ise, Bekaa’da ASALA’yla girdiği sıcak temasta olmuştu! Neyse ne, dediğim gibi fazla üzerinde durmadım. Ama Mehmet Ali Ağabey pek “ele avuca sığmazdı”; yani, kontrolsüz hareketleri oluyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dansöz Buket’in evindeki olaydan hemen sonra Mehmet Ali Ağabey hemen apar topar “eve” götürülüyor. Arapların uykusu ağırdır, bu nedenle “eve” genellikle sabaha karşı dörtte beşte gidilirdi. Herkes uykuya yatsın diye Mehmet Ali Ağabey biraz geç götürülüyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Çöpçü” iki günde Mehmet Ali Ağabey’in yarasını “tımarlamıştı”.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Uzatmayayım...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nihayet alışveriş günü geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey’le çiçekçide buluşacaktık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cumartesi gecesiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saat 22.00’de Vildannur’la otele girdik. Vildannur resepsiyon görevlisine, erken yatacağımızı söyleyerek, bir tabak meyve ile bir şişe şarabın çabucak odaya gönderilmesini istedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Odaya girdik. Üzerimi çıkardım. Servis geldiğinde kat görevlisi beni üzerim çıplak gördü. Arap personel sevimli bir çocuktu, hınzırca gülüyordu, bolca bahşiş verdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tepsiyi masaya koydum. Vildannur pencereden dışarıyı seyrediyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kısa kollu beyaz gömleğimi giydim. Kravatımı taktım. Ceketimi de giyince oldukça şık görünüyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tam çıkacakken Vildannur’a teşekkür ettim. Kız hiçbir şey söylemedi. Birlikte koridora çıktık. Yangın merdiveninden aşağıya indim. Vildannur aşağıya inene kadar pencere önünde bekleyecekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yeşil Renault otelin önünde beni bekliyordu. Direksiyon başındaki adamı ilk kez görüyordum. Bahri Bey’in adamıydı. Hiç konuşmadan otomobilin arka koltuğuna oturdum. Rüzgâr gibi geldik bulvara.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otomobilden indim. Yürüyerek çiçekçinin arka kapısına gittim. Kapı hafif aralıktı. İçeri girdim, Tarık oradaydı. Beni görünce elektrikleri söndürdü. Ön kapıyı kilitledi. Ay ışığı dükkânı aydınlatıyordu. İkimiz de konuşmuyorduk. Dükkân çok sessizdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İki üç dakika sonra arka kapı açıldı, Mehmet Ali Ağabey geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O karanlıkta, “Ne o rengin atmış” diye espri yaptı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Alışveriş heyecanı Ağabey, bitince geçer” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Terden sırılsıklam olmuştum. Sanki ellerimden su damlıyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Depodaki vazoların altından emanetleri aldık. Yalnız emanetlerde değişiklik vardı. Elimizdekiler “baba 9’luk”lardı yani 14’lüydü. Susturucular hem Smith Wesson’a, hem de Astra’ya tam oturmamıştı. Susturucular namlu gibi olmuştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Susturucu olmadan kullanacaktık. Şanssızlık. İnşallah bir aksilik olmazdı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Çöpçü”ler çevrede olacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu kadar elemanla, iki kişinin hakkından gelemezsek ayıptı bize. Diğer üç arkadaşın da çevrede olacağından emindim. Deyim yerindeyse bulvar o gece Türk kaynıyordu!..</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey’le birlikte beklemeye başladık, çiçeklerin, vazoların arkasından bulvarı gözetliyorduk. Taksiyle geleceklerdi. İstihbarat öyleydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nefesimizi tutmuştuk. Çıt çıkmıyordu üçümüzden. Tarık bir iskemleye oturmuştu, biz ayaktaydık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Geceyarısına doğru beyaz Amerikan taksi barın önünde durdu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte hedefler gelmişti. Biri taksinin arka koltuğundan, diğeri ön koltuğundan indiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Altın Bülbül’ün bahçesine üç beş adım atmışlardı ki, çiçekçinin arka kapısından sağlı sollu sıyrıldık. Süratli hareket ediyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Barın bahçesine adım atmıştık ki birdenbire hedeflerle göz göze geldik. O sırada ışıkların hafif sönmesinin, müziğin sesinin açılmasının nedeni, Amerikan dolarıydı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bahçenin ışıkları da hafif söndürülmüştü. Barın müziği ise tüm bulvarı inletiyordu. Müdür yemlenmişti bu konuda.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Karanlık yedi sekiz kez kısa alevlerle aydınlandı? İkimiz de tetiğe basmıştık...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Silah sesi neredeyse dışarıdan duyulmamıştı sanki.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey ve ben yerde yatan adamların kulağına eğildik, “Oktar Cirit” diye fısıldadık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Cirit” parolasını seçmemizin nedeni buydu. “İşlem” bitince adamların kulağını Oktar Cirit adını fısıldayacağımızı önceden kararlaştırmıştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Oktar Cirit adını fısıldamamızın bir başka anlamı daha vardı: Beyrut Büyükelçiliği Başkâtibi Oktar Cirit 16 şubat 1976 günü şehit edildi. Oktar Cirit, öldürüldüğünde 30 yaşındaydı, yani benim Beyrut’ta bulunduğum yaştaydı. “Alışveriş” yeri olarak Altın Bülbül’ü seçmemizin bizim için özel bir anlamı da vardı: Oktar Cirit, Hamra Caddesi’nde Filipper adlı bir oyun salonunda makine başında kendi kendine golf oynarken şehit edilmişti. Biz de intikamını benzer bir yerde aldık!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yine hızlı hareket etmemiz gerekiyordu. Hızla çiçekçiye girdik. Silahları vazoların altına koyduk. Titriyordum. Mehmet Ali Ağabey sakin görünüyordu. Tarık dükkânın ön camından dışarıyı gözetliyordu. Üçümüz de konuşmuyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir baktım elim kan içinde, ne olduğunu anlamamıştım. Herhalde bir yere çarpmıştım. Mendilimi çıkarıp elime sardım. Ne tuhaf, aklıma dedem Yakup Cemil geldi. O da Kafkasya Cephesi’nde elinden yaralanmıştı...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz görevimizi tamamlamıştık. Alışveriş nihayet bitmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey’le ayrıldık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tıpkı bir buçuk ay önce konuştuğumuz gibi plan aynen uygulanmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey’le yarın sabah erken saatlerde limanda gemide buluşacaktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yeşil Renault beni bekliyordu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey’in arkasından Tarık’a “Hadi eyvallah” deyip dükkândan çıktım. Hızlı adımlarla otomobile doğru yürüyüp, bindim. Ortalıkta hareketlilik yoktu. Herhalde silah sesi sahiden duyulmamıştı. Otele geldim, yine yangın merdiveninden yukarıya çıktım. Tam belirlenen saatte odamın önündeydim. Vildan yolumu gözlemişti, hemen kapıyı açtı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otelde, tabancadan çıkan, “svap” denen barutun izinin geçmesi için önce, tırnaklarımı iyice derinden kestim. Omuzlarıma kadar sıcak suyla derimi kazır gibi tekrar tekrar yıkandım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vildannur elbiselerimi katlayıp çantasına koydu. Otelden ayrılırken, resepsiyona, uyuduğumu, hiçbir şekilde rahatsız edilmemem gerektiğini söyleyecekti.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu benim ilk işimdi. İlk kez sıcak bir ete sıkmıştım!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabaha kadar uyuyamadım. O sahne gözümün önünden gitmiyordu. Aklıma yakalanacağım hiç gelmiyordu. Çünkü Beyrut’ta her gün onlarca kişi ölüyordu. İki kişi daha öldürülmüş, kimin umurundaydı...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabah erken saatte Bahri Bey otomobiliyle gelip beni otelden aldı. Gümrüğü geçip limana gittik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim gemi Semerkant hâlâ ortalıkta gözükmüyordu. Allah bilir yine ne işler çeviriyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bahri Bey beni balıkçı teknesine benzeyen bir gemiye bindirdi. Ambara indik. Balık kokusu, yağ kokusu ve daha bir sürü ağır kokular vardı. Burnumun direği kırılacak gibiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ambar yarı aydınlıktı, içeride bazı adamlar vardı, ama seçemiyordum kim olduklarını.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sesinden tanıdım Mehmet Ali Ağabey’i, “Ne o yeni karargâhımı beğenmedin mi?” dedi. Keyifliydi. Diğer üç arkadaş da gemideydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ekibimiz toplanmıştı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gemide dün gece hayli hareketli saatler yaşanmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sudanlı Hasan geceyarısı, ASALA’nın önemli isimlerinden Leon Dikran’ı kandırıp gemiye getiriyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kandırması kolay oluyor, zaten Sudanlı Hasan Beyrut’ta bilinen bir isim. Bu “tavşan” da gemilere alışık. ASALA, Güney Kıbrıs, Beyrut, Marsilya limanları arasında uyuşturucu ve silah taşıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hollanda, Belçika, İsveç’ten silah alıyorlar, uyuşturucu veriyorlardı! Al gülüm ver gülüm ticareti!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Güney Kıbrıs’taki geçişleri bu Leon Dikran ayarlıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sudanlı Hasan Semerkant’ı ucuz fiyata satmak istediğini söylemiş. Adamlar kendilerine o kadar güveniyorlar ki, başına bir kaza geleceği aklının köşesinden bile geçmiyor. Elini kolunu sallayarak limana geliyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Semerkant birkaç saat içinde gelecek, istersen o sırada bir başka gemiye daha bakalım” diyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte bu balık ve yağ kokan tekne gibi küçük gemiye biniyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onlar gemiye adım atar atmaz, gemi demir alıyor. Leon Dikran gemide bir güzel sorgulanıyor. Üzerinden Avrupa’daki “tavşan”ların adresleri, telefon numaraları çıkıyor. Örgüt hakkında en önemli bilgiler Ekmekçiyan’dan sonra Leon Dikran’dan o gece öğreniliyor.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabaha karşı bu gemiden bir çuval denize düşüyor!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gemi daha sonra tekrar limana dönüyor. Dediğim gibi dolar Beyrut’ta her kapıyı açıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada, bizim ekipten üç kişinin bizim operasyona katıldıklarını tahmin etmiştim. Yanılmışım. Onlar gemi operasyonu için Beyrut’a gelmişler demek!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey Leon Dikran’dan öğrenilen bilgilerin kopyalarını yazmamı istedi. Dediğini hemen yaptım. Bir kopyası da ben de olacaktı, ne olur ne olmaz diye.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Notları almam bittikten sonra, Beyrut’u hemen terk etmem gerektiğini söyledi. Birkaç gün sonra yine buluşacaktık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben o gemiyle döneceğimizi tahmin etmiştim. Çünkü önceki plan öyleydi. Herhalde değişikliğin bir nedeni vardı. Sormadım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otele döndüm. Akşama doğru Bahri Bey gelip beni alacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eşyalarımı topladım. Balkonda sigara içerek bekledim. Hava yeni kararmıştı ki Bahri Bey geldi. Hesabı da o ödedi. Otel görevlilerine çok memnun olduğumu, kısa bir zaman sonra yeniden geleceğimi söyledim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kapıda beyaz bir Cadillac otomobil duruyordu. Arkada Vildannur vardı. Bahri Bey yine şoför koltuğuna oturdu, ben de arka tarafa geçtim. Yola çıktık. Daha sonra bizi devasa bir TIR takip etmeye başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Korkulacak bir şey yoktu. TIR’dakiler bizdendi. TIR’da Ürdün Kraliyet ailesine İngiltere’den gelen son derece pahalı İngiliz yarış atları vardı. Bu kadar pahalı emanetleri taşıyanlardan kimse şüphelenmezdi herhalde.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstikamet Ürdün’ün başkenti Amman’dı. Gümrüklerde zorluk çekmedik. Zaten ben Ürdün vatandaşı değil miydim?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Amerikan doları her işi kolaylaştırıyordu bu topraklarda. Ürdün de bile.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Amman yakınlarındaki güvenilir bir çiftlikte kaldım. Çiftliğin sahibi Çerkez’di. Benim hem Türk hem de Çerkez olduğumu bildiklerinden evlerinde “ağır misafir” muamelesi gördüm.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey de üç gün sonra çiftliğe geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlginç bir olayı hiç unutmadım. Bir cuma günü camiye gittik. Namaz sonrası cami avlusundaki küçük bir mezarlığa götürdüler bizi. Mezarlardan biri Çerkez Ethem’in mezarıydı. Dua ettik. Çerkez Ethem belki hatalar yapmıştı ama o bizim gözümüzde Teşkilatı Mahsusa’nın yiğit isimlerinden biriydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beyrut’ta dünyanın her ülkesinin ajanları cirit atıyordu. CİA, MOSSAD, KGB, M16 ve niceleri. Hepsinin bölgede kurduğu ilişkiler paraya, yani dolara dayanıyordu. Ama bizimki onlardan biraz farklıydı. Tarihî dostluklar paranın üstüne çıkıveriyordu. Çoğu Arap bizi arkadan vurmuştu geçen yüzyılın başında. Ancak hâlâ o topraklarda dostlarımızın olduğunu bilmek, görmek sahiden çok gurur vericiydi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Amman’dayken, aldığımız bir haber bizi çok üzdü:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz Beyrut’tan ayrıldıktan birkaç gün sonra Sudanlı Hasan’ın boğazı kesilmiş, cesedi Büyük Suriye Caddesi’ndeki altıncı palmiye ağacının altında bulunmuştu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim Altın Bülbül’deki olayın ne olduğunu tam anlayamamışlardı. Ancak Leon Dikran’ın öldürülmesi adamlarda panik yaratmıştı. Zaten İsrail’in Lübnan’a girmesi keyiflerini kaçırmıştı. Şimdi de “TM” imzalı olaylar üzerine lider takımı yer değiştirmişti: Monte Melkonyan İsveç, Ara Toranyan Paris, Agop Agopyan Atina sorumlusu olmuştu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O günlerde Beyrut Amerikan Üniversitesi’nin CİA temsilcisi, pazar ayininden dönerken yanındaki bir başka ülkenin konsolosuna, Teşkilatı Mahsusa’nın ne olduğunu soruyordu...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne çabuk unutmuşlardı Teşkilatı Mahsusa’yı. Ama biz onlara tekrar hatırlatacaktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Amman’dan Frankfurt’a geçtik...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak Frankfurt’ta fazla kalmadık, hemen Türkiye’ye döndük.</span></p>

      <p class="duz-yaz--son-paragraf-2"><span class="duz-yaz-" style="font-size:1em;" xml:lang="tr-TR">Ancak kısa bir zaman sonra tekrar Almanya’ya gidecektik...</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x1-30"></a>1</span> <span class="dipnot-italik" style="font-size:1.11em;" xml:lang="tr-TR">“Mehmet Ali Ağabey” 30 eylül 1968-1 kasım 1970 tarihleri arasında Beyrut Türk Büyükelçiliği’nde ikinci kâtip olarak görev yaptı. Buradaki ilişkileri ve “maceraları” için bakınız:</span> <span class="dipnot-bold" style="font-size:1.11em;" xml:lang="tr-TR">Bay Pipo,</span> <span class="dipnot-italik" style="font-size:1.11em;" xml:lang="tr-TR">s. 140-167.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x2-31"></a>2</span> <span class="dipnot-italik" style="font-size:1.11em;" xml:lang="tr-TR">Taşnaksutyun: 1890 yılında, Osmanlı İmparatorluğu sınırları içindeki Ermenilerin siyasî ve ekonomik bağımsızlığını elde etmek için kurulan silahlı milliyetçi örgüt.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x3-32"></a>3</span> <span class="dipnot-italik" style="font-size:1.11em;" xml:lang="tr-TR">1993 yılında 14 ton baz morfinle yakalanan “Lucky S” gemisinin sahibi.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x4-33"></a>4</span> <span class="dipnot-italik" style="font-size:1.11em;" xml:lang="tr-TR">1992’de sahte 236 000 doları piyasaya sürerken yakalandı. Paraları 1978 yılından beri İnterpol tarafından kırmızı bültenle aranan ASALA üyesi Beyrutlu işadamı Harut Mübarek Sofiyan’dan aldığını söyledi.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x5-34"></a>5</span> <span class="dipnot-italik" style="font-size:1.11em;" xml:lang="tr-TR">Kenan Evren’in cumhurbaşkanlığı döneminde Cumhurbaşkanlığı Güvenlik İstihbarat Daire başkanlığı görevini yürüten MİT görevlisi Erkan Gürvit,</span> <span class="dipnot-bold" style="font-size:1.11em;" xml:lang="tr-TR">Hürriyet</span> <span class="dipnot-italik" style="font-size:1.11em;" xml:lang="tr-TR">gazetesi Ankara temsilcisi Sedat Ergin’e, Hiram Abas’ın Beyrut’tan getirdiği bilgilerin, “Ekmekçiyan’ın Verdiği Bilgiler” başlığı altında yazılıp MİT’e rapor edildiğini söyledi (1 mart 1998,</span> <span class="dipnot-bold" style="font-size:1.11em;" xml:lang="tr-TR">Hürriyet).</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x6-35"></a>6</span> <span class="dipnot-italik" style="font-size:1.11em;" xml:lang="tr-TR">Emir gelinceye kadar hiçbir şey yapmama durumu.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x7-36"></a>7</span> <span class="dipnot-italik" style="font-size:1.11em;" xml:lang="tr-TR">Dizanteri, sıcak ülkelere özgü önemli bir sindirim sistemi enfeksiyonudur. Ateş, kanlı dışkı ve karın ağrısına yol açar. Doktor tedavisi şarttır.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x8-37"></a>8</span> <span class="dipnot-italik" style="font-size:1.11em;" xml:lang="tr-TR">Bu yeni eklenen üç kişiden ikisi daha sonraki yıllarda vefat etmişti. Biri ise halen görevdeydi. Torun “Yakub Cemil” kimlikleri konusunda bilgi vermek istemedi.</span></p>

      <p class="bolum-ad--tek-sat-r"><span class="bolum-ad-" style="font-size:1em;" xml:lang="tr-TR">Trablusgarp’ta dede Yakub Cemil</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">29 eylül 1911...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İtalyanlar Kuzey Afrika’daki toprağımız Trablusgarp’a harekâta başladılar. 35 000 asker (ki bu sayı daha sonra 80 000’i bulacaktı), 6 000 at, 103 top, 800 kamyon, 4 uçaktan oluşan İtalyan ordusunun Trablusgarp’a girişi hayli kolay olmuştu. 3 ekimde Hums, 11 ekimde Derne, 21 ekimde Bingazi işgal edilmişti.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İtalyanlara karşı savaşmak için İstanbul’dan, kızgın çöllere giden gönüllüler arasında ben de vardım. Kimler yoktu ki; Enver Bey, Mustafa Kemal, Fethi (Okyar) Bey, Rauf (Orbay) Bey, Sapancalı Hakkı, İzmitli Mümtaz, Ömer Naci, Abdülkadir, Cevad Abbas, Atıf, Süleyman Askerî, Doktor Refik (Saydam), Kuşçubaşızade Eşref, Afyonkarahisarlı Ali (Çetinkaya), Enver Bey’in kardeşi Nuri Bey ve amcaları Halil Bey gibi İttihat ve Terakki’nin birçok yiğit savaşçısı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Trablusgarp’a gönüllü subaylar akını başlamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve millet, bu vatanperver yiğit evlatlarını gördükçe İttihat ve Terakki Cemiyeti’ne daha gönülden bağlanıyordu...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz beş arkadaş, Binbaşı Mustafa Kemal, Sapancalı Hakkı, Ömer Naci, Abdülkadir birlikte gittik. Birbirimizi Makedonya’dan tanıyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">15 ekim 1911 günü İstanbul’da Rus vapuruna bindik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Daha önce Şam vapuruna binmiş ancak üç gün bekletildikten sonra geri gönderilmiştik. Şanşımızı bu kez Rus vapurunda deneyeceğiz. Mısır üzerinden Trablusgarp’a girmeye çalışacağız. Gemiyle direk Trablusgarp’a gidemiyoruz. Çünkü İtalyan gemileri bölgeyi abluka altına almıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İsimlerimizi, kıyafetlerimizi değiştirdik. Hepimizin sahte kimlikleri vardı.</span><a href="#x1-38"><span class="dipnot-no" style="font-size:0.76em;" xml:lang="tr-TR">1</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yolculuktan önce yardım götürmek için İttihat ve Terakki Merkezi’nden 300 lira istedik. Bize, “Para yok, Enver’le görüşün” denildi. Ömer Naci’nin üstelemesi ve Mustafa Kemal’in verdiği senetle Ömer Fevzi’den 200 İngiliz lirası aldık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nihayet hareket ettik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yine bir mucizeyi gerçekleştirmek için...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yol boyu Akdeniz’de İtalyan kruvazörlerini gördük.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İtalyanların denizler üzerinde mutlak hâkimiyeti vardı. Biz ise neredeyse donanmasız bırakılmıştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Donanma Sultan Abdülaziz’in tahtan indirilişine (1876) katıldığı için, II. Abdülhamid tarafından neredeyse cezalandırılmıştı. Tahtan indirilen Abdülaziz intihar etmişti. Benzer sonun kendi başına gelmesinden korkan II. Abdülhamid, donanmayı yıllarca hareketsiz bırakıp Haliç’e hapsetmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Donanmasız kalmamızın tuhaf ve anlamsız bir nedeni daha vardı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rus-Japon Harbi’nde, Rusların uğradığı bozgun üzerine Potemkin zırhlısında askerlerin isyan çıkarması II. Abdülhamid’i daha da vesveseli yapmıştı. Bir gün bizim donanmamızda da aynı ayaklanmanın çıkacağını ve denizcilerin Yıldız Sarayı’nı topa tutacağı korkusunu yaşıyordu. II. Abdülhamid’in bu korkusunu bilenler ona daima uydurma jurnaller veriyorlardı. Öyle veya böyle, sonuçta harp gemilerimiz çürüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hamidiye, Osmaniye, Aziziye, Orhaniye, Mukaddematı Hayr, Hıfzürrahman, İclaliye gibi harp gemilerimiz kaderlerine terk edilmişti. Personeli bu savaş gemilerinde domates soğan yetiştirip karnını doyuruyordu! Isınmak için gemilerden parçalar söküp yakanlar bile vardı!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaten Japonya’ya gösteriş için gönderilen Ertuğrul fırkateyni bakımsızlıktan batıp, 587 yiğidi okyanusa gömmemiş miydi?</span><a href="#x2-39"><span class="dipnot-no" style="font-size:0.76em;" xml:lang="tr-TR">2</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Düşünün ki, 35 yıl önce Osmanlı, İngiltere ve Fransa’nın arkasından dünyanın en güçlü donanmasına sahipti. Bir kişinin kuru vesvesi yüzünden düştüğümüz duruma bakın!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mısır’a vardığımızda gemiden çıkmamız hayli güç oldu. Çünkü İstanbul’da kolera salgını vardı ve bu nedenle vapurdan çıkmamıza izin verilmiyordu. Gemi karantinaya alınmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dört gün vapurda kaldık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonunda kurtulduk. Ancak aksilikler yakamızı bir türlü bırakmıyordu. Bu kez korktuğumuz başımıza geldi, Mustafa Kemal hastalandı. Allah’tan koleraya yakalanmamıştı. İskenderiye’de bir hastaneye götürdük. Birkaç gün başında bekledik. Bu arada arkadaşları Nuri (Conker) ve Fuat (Bulca) gelince üçünü İskenderiye’de bıraktık. Biz bir an önce cepheye ulaşmak için hemen yola çıktık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kahire’den Trablusgarp sınırına kadar 600 kilometre gitmemiz gerekecekti. Öldürücü sıcak altında, pencereleri sımsıkı kapalı olmasına rağmen, kumların deliklerden geçip ağzımıza burnumuza girdiği çölde bir tren yolculuğu yaptık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tabiî 600 kilometre gidip Trablusgarp sınırına gelince yolculuk bitmiyordu. Bu kez 1 000 kilometrelik Bingazi yolu vardı. Üstelik çölde ne karayolu, ne tren yolu bulunuyordu. Develer sırtında yolculuk yaptık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">En iyisi, hecin devesiydi. Günde 100 kilometre yürüyebiliyordu. Ancak bizde, onu alacak para yoktu. Diğer develerle günde 50 kilometre gidebildik. Zaten her 50 kilometrede bir kuyu vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saçımız sakalımız birbirine karıştı. Üzerimizdeki kıyafetlerle tam bedevîlere benzemiştik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonunda tüm zorluklara rağmen Bingazi’ye ulaşabildik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kimi arkadaşımız bu güç yolları rahat aştı. Mesela Ali Fuat (Cebesoy) Paris’teki ataşe militer görevini bırakıp Fransız balıkçı gemisiyle gizlice Bingazi kıyısına çıkmıştı. Enver Bey yanında Rauf (Orbay) Bey ve Ömer Fevzi Bey’le birlikte gazeteci kimliği taşıyarak seyahat etmişlerdi. Üçü de harp muhabiriydi,</span> <span class="italik-yaz-" style="font-size:1em;" xml:lang="tr-TR">Tanin</span> <span class="duz-yaz-" style="font-size:1em;" xml:lang="tr-TR">ve</span> <span class="italik-yaz-" style="font-size:1em;" xml:lang="tr-TR">Tercüman-ı Hakikat</span> <span class="duz-yaz-" style="font-size:1em;" xml:lang="tr-TR">gazetelerinin...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fethi (Okyar) Bey bizim, Mustafa Kemal’le birlikte Trablusgarp’a gelmemize biraz şaşırmıştı. Bir gün Mustafa Kemal’e “Onlarla senin ne işin var?” diye sorduğu kulağıma geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Böyle konuşmasının nedeni, başta Mustafa Kemal olmak üzere Fethi de (Okyar) dahil bazı arkadaşlar, İttihat ve Terakki’ye mensup subayların siyasetle ilgilenmelerine karşıydılar. “Ya siyaset, ya ordu” ilkesini benimsiyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki Cemiyeti’nin 22 eylül 1909 tarihindeki Selanik Kongresi’nde bu görüşler dile getirilmiş ve sert tartışmalar çıkmıştı. Karar alınamadı ama, Kongre Mustafa Kemal’in dediğine hak verir gibi oldu. Ve Enver Bey şunu anladı ki, bu adam İttihat ve Terakki için tehlikeliydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey’i severdim ama onun kadar olmasa da Mustafa Kemal’i de severdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün gidip Mustafa Kemal’i uyardım:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Çok hırslısın. Gözün hiçbir şey görmüyor. Bu hırsın başına olmadık işler açabilir. Bu arada Abdülkadir ile Enver’in amcası Halil’e dikkat et!” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne demek istediğimi anlamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aslında Mustafa Kemal’i vurup ortadan kaldırma görevi ilk olarak, Hüsrev Sami (Kızıldoğan) ile bana verilmişti! Biz kabul etmemiştik. Enver ve Mustafa Kemal, onlar iki rakipti!.. Enver Bey, Fethi (Okyar) Bey’i de rakip görürdü!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sanıyorum diğer iki arkadaş da bundan vazgeçtiler. Ama Enver Bey ile Mustafa Kemal’in sürtüşmeleri hiç bitmeyecek gibiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tabiî Fethi (Okyar) Bey, bizim İttihat ve Terakki’nin fedaîsi olduğumuzu bildiği için, Mustafa Kemal’in bizimle nasıl yolculuk yaptığına şaşırıyordu. Onu öldüreceğimizi sanıyordu! Şaşkın.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ömer Naci de Mustafa Kemal’in en yakın arkadaşıydı. Belki de bir tek Abdülkadir’le dostluğu yoktu.</span><a href="#x3-40"><span class="dipnot-no" style="font-size:0.76em;" xml:lang="tr-TR">3</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Trablusgarp’ta çok zayıf 15. Fırka vardı. Asker azdı ve cephane hiç denebilecek kadar yoktu. İtalyanların asker sayısı, cephaneleri bizden kat be kat fazlaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Trablusrgarp’ta ancak Makedonya’da öğrendiğimiz ve tatbik ettiğimiz komitacılık metoduyla savaştık. Özellikle geceleri vur kaç taktiği uyguladık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki’nin gönüllü subaylarının neredeyse her biri bir Arap kabilesinin başına geçti. Onlara gerilla savaşını öğrettik. Yoksa 3 000 kişilik, silahsız, cephanesiz derme çatma bir orduyla, 2 000 kilometreyi bulan Trablus sahillerini savunmak hiç kolay olmayacaktı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kurmay Albay Neşet Bey, Trablusgarp; Kurmay Binbaşı Enver Bey, Bingazi; Kurmay Binbaşı Mustafa Kemal, Tobruk ve tabanca atış müsabakasına gittiği için daha sonra aramıza katılan Halil Bey (Avusturya-Macaristan hükûmetinin tertip ettiği ordulararası atış müsabakasında, 600 subay arasından üçüncü olmuştu), Hams mutasarraflığına getirildi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben yine Enver Bey’in yanındaydım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Karargâhımız Derne’deydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İtalyan donanmasının yaptığı top ateşleri tozu dumana katıyordu. Top mermileri bazen karargâhta, yanımıza kadar düşüyordu. Allah’tan karargâhımızı deniz seviyesinden 300 metre kadar yükseklikte bir kayalığın üzerine kurmuştuk. Sağımızda yarlar, mağaralar vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Karargâh yerinin adı Ayn el-Mensur’du!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Karargâh çevresi çadırlı ordugâh halini aldı. Arap kabileleri kendilerine göre çadırdan mahalleler meydana getirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu çadırlar arasında Enver Bey’in çadırı hemen göze çarpıyordu. Aslında biraz Şark serdarının otağına benziyordu. Hasırlar, kilimler, halılar ve çadır içinin dört köşesinde kutsal manalar içeren yazılar vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O Saray’a damat olmuştu.</span><a href="#x4-41"><span class="dipnot-no" style="font-size:0.76em;" xml:lang="tr-TR">4</span></a> <span class="duz-yaz-" style="font-size:1em;" xml:lang="tr-TR">Bu nedenle çok saygı görüyordu. Genç damadın etrafında görülmemiş bir sadakat ve itaat halkası yaratılmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Arapları yanımızda savaştırmak için din birliğini öne çıkarıyorduk. Yine de günde iki kuruş gümüş para yevmiyelerini veriyorduk. Ganimetleri de paylaştırıyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Araplara, askerî usullere göre saf tutmayı, yürüyüşte çift kol nizamını öğretiyorduk. Her on kişi bir onbaşıya bağlıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlginçtir, her on kişilik mangada, iki Arap kadın bulunurdu. Manganın ekmek torbalarını, mataralarını, hatta yedek cephaneyi bunlar taşırdı. Yaralıları bunlar alır, yaraları bunlar sarardı. Her ölenin ardından karargâhta ağlamak, ağıtlar yakmak, ilahîler okumak da bunların göreviydi. Zavallı kadınlar bazen savaş alanında şehit olurlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Araplar İslam yolunda şehit düşmekten gurur duyarlardı. Tabiî birkaç yıl sonra değişecekti bu ulvî amaçları.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Silahları, cephaneleri ve binlerce askeriyle İtalyanlar aylar geçmesine rağmen başarılı olamıyorlardı. İtalyan devletinin itibarı sarsılmıştı. Gerilla savaşıyla başa çıkamıyorlardı. Çok yerde onları sahile kadar sürüklüyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türk’ün gücü yine destanlar yazıyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada bir aksilik oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’dan gönüllü gelip aramıza katılan “Bandırmalı” diye bilinen zenci bir subay vardı, adı Şükrü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu adam iki yıldır ortalıklarda gözükmüyordu. Meşrutiyet’ten sonra kayıplara karışmıştı. Harp Okulu’nda siyasî bir yönü yoktu. Şimdi birdenbire gönüllü olup Bingazi’de ortaya çıkıvermişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hayatta her şeyi affederim, casusluk dışında.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben bu adamdan şüphelendim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şüphelerimi arkadaşlarıma açtım, ama oralı bile olmadılar. Onlara da kızdım. Bu vurdumduymazlığın sonu nereye varacaktı?..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonuçta ne yaptım; bir gece çadırına gidip uyandırdım ve alnından vurdum! Casusların sonu ölüm olmalıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anlaşılmaz tepki aldım. Tekrar tekrar anlattım, bu adamın İtalyanlar lehine casusluk yaptığını. O da bazı Araplar gibi İtalyanlarla işbirliği yapıyordu. Bunca yıllık subayım, kimin casus olup olmayacağını bilmeyecek değildim herhalde!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey’in o kadar kişi önünde beni suçlayıcı konuşması çok ağırıma gitti. İstanbul’a dönmeye karar verdim...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kimseye haber vermeden, geldiğimiz yolu bu kez tek başıma kat edip İstanbul’a ulaştım. Kâh deve üstünde, kâh tren ve vapurla yolculuk yapmıştım. Yorgun düşmüştüm.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’da çoğu kimse, İtalyanların Trablusgarp’taki katliamlarını değil, Şişli Camii önünde otomobiliyle bir Arnavut’a çarpan İtalyan elçisinin şoförünü konuşuyordu. Kader; İstanbul’daki ilk otomobil kazasını da bir İtalyan yapmıştı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada İttihat ve Terakki hükûmeti de kazaya uğramıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki, dört yıllık iktidarını 16 temmuz 1912’de muhaliflere bırakmış, muhalefete geçmişti. “Asker siyasete karışmasın” diyen bizim bazı arkadaşlar sonunda iktidarı da, orduyu da muhaliflerin eline bırakmışlardı. Biz fedaîler, cephe cephe koşuştururken, muhalefet Arnavutluk’ta dağa çıkarak bizim hükûmeti korkutup iktidarı ele geçirmişti.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazamların biri gidiyor diğeri geliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hakkı Paşa Kabinesi, Said Paşa Kabinesi ve şimdi de 80 yaşındaki Gazi Ahmed Muhtar Paşa Kabinesi...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu kabine devrin en yaşlı kişilerinden oluşuyordu. Yıllardır görev yapan üç sadrazam Kâmil Paşa, Hüseyin Hilmi Paşa ve Arnavut Ferid Paşa kabinedeydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gazi Ahmed Muhtar Paşa’nın kabinesi İttihat ve Terakki’ye karşıydı. Bize yakın kumandanların, valilerin, memurların hepsinin yerleri değiştirilmişti. Hükûmet, İttihat ve Terakki Cemiyeti’ne karşı sıkı ve sert tedbirler almaya başlamıştı. Cemiyet’i de, fırkayı da</span><a href="#x5-42"><span class="dipnot-no" style="font-size:0.76em;" xml:lang="tr-TR">5</span></a> <span class="duz-yaz-" style="font-size:1em;" xml:lang="tr-TR">sindirmişlerdi. İstanbul polisi cemiyet ve fırka üyelerinin peşine düşmüştü. Ürgüplü Hayri Efendi gözaltına alınmıştı. Halil Bey (Menteşe) Alman Sefarethanesi’ne, Cavid Bey Fransız Sefarethanesi’ne kaçmışlardı. Talat Bey önce Tokatlıyan Oteli’nin tavan arasındaki küçük bir odaya, sonra Sahip Molla’nın Paşabahçe’deki korusu içindeki bekçi kulübesinde saklanmıştı. İsmail Canbulat kendisini gözaltına alan inzibat memuru Nizameddin Efendi’yi öldürmüştü. Dr. Abdullah Cevdet, Salah Cimcoz, esbak Trabzon Valisi Süleyman Nazif, Hüseyin Cahit (Yalçın), Aka Gündüz gözaltına alınmıştı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Orduda da bize karşı hareketler başlamıştı. İstanbul’daki Halaskâr Zabitan Grubu’nun, Makedonya’daki bazı subaylarla ve Hürriyet ve İtilaf Fırkası’yla ilişkisi vardı. Meclis’in kendisini feshetmesini istiyorlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki Cemiyeti kendi içinde kaynıyordu. 20 ağustos 1912 tarihindeki kongre büyük kavgalara sahne oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kongrede iki grup yarıştı. Benim de dahil olduğum grubun başını Sapancalı Hakkı çekiyordu. Diğer grubun başında ise Talat Bey vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kongre toplandı. Ortalık toz dumandı; bu nedenle Cemiyet azalarının yüzde 10’u katılabilmişti kongreye. Bizimkiler cephelerde çarpışıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kongre nizamnamesine göre, fırka mebuslarının ancak yüzde 10’u kongreye katılabiliyordu. Halbuki hepsi gelmişti. Ve hepsi “Büyük Efendi” diye hitap ettikleri Talat Bey’e bağlıydılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk fırtına bu konuda koptu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı birkaç kez kürsüye gelip, bu kongrenin İttihat ve Terakki Cemiyeti’nin kongresi olduğunu hatırlatıp fırka mensubu fazla sayıdaki mebusların salonu terk etmesini istedi. O tarihlerde cemiyet ile fırka arasında anlaşmazlıklar vardı. Daha doğrusu biz cemiyet mensupları fırkayı küçük görüyorduk!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonunda, yapılan hileli seçim sonucu bu isteğimiz kabul edilmedi. Kongrede çoğunluk neredeyse fırkanın oldu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gündeme geçildi. Muhalefet (Hürriyet ve İtilaf Partisi) ve Halaskâr Zabitan Grubu’nun istediği, Meclisi Mebusan’ın kapatılıp hemen seçimlere gidilmesi teklifi reddedildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tartışma olmadan oybirliğiyle alınan kararlar da vardı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Meclis’i dağıtma kararı Anayasa’ya aykırıdır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Trablusgarp ve Bingazi’de Osmanlı hâkimiyeti kesinlikle sürdürülecektir.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz kararı aldık ama hükûmet, İtalyanlarla 16 ekimde bir antlaşma yaptı: Trablusgarp ile Ege Denizi’ndeki Onikiada İtalyanlara bırakıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey antlaşmanın metni İtalyanlarca önüne konduğunda, “Ben hükûmetimden emir almadım” diyecek, ancak emri alması uzun sürmeyecekti...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aynı gün, yani 16 ekim 1912 tarihi...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hükûmet iç olaylar karşısında bıkkın, dış olaylar karşısında şaşkındı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hariciye nazırı ise Ermeni Gabriel Noradunkyan’dı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Balkanlar’dan imanım kadar eminim, savaş çıkmaz” sözü ona aittir. Bu sözü ettiğinin ertesi günü Balkan ülkeleri birleşip Osmanlı’ya saldırdı!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bulgar, Yunan, Sırp ve Karadağ ordularının toplam asker mevcudu 610 000’di.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz ancak 330 000 kişilik kadroyu zor toplayabilmiştik. Askerlerimizin sekizde birinde tüfek yoktu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bulgarlar, Sırplar ve Yunanlılar, Rumeli’de, Makedonya’da, Arnavutluk’ta bizi bozguna uğrattılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bulgarlar İstanbul üzerine, Yunanlılar Selanik’e, Sırplar da Arnavutluk üzerine yürüyüşe geçtiler. Hem de tüm bunlar birkaç gün içinde cereyan etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadece biz değil dünya şaşkındı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hiç kimse Osmanlı’nın böylesine çabuk yenilip hezimete uğrayacağını tahmin etmemişti. Hatta Balkan ülkelerini Osmanlı’ya karşı birleştiren Rusya bile.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başta Bulgarlar olmak üzere Balkan ülkeleri İtalyanların bize açtığı savaştan yararlanmak istiyorlardı. Ama bu kadar çabuk yenileceğimize kimse inanmıyordu. Savaş neredeyse 15 gün sürmüştü. Yüz kızartıcı bir durumdu!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Balkan bozgunu sırasında hükûmet yine değişti. 30 ekimde bu kez sadrazam koltuğunda Kâmil Paşa oturmaktaydı. Haberi duyunca kızgınlıkla yanımdaki arkadaşlara, “Kızına sahip çıkamayan adam, devlete nasıl sahip çıkacak?” dedim. Koskoca sadrazamın saraylarda büyümüş kızı (üstelik evli ve iki çocuğu vardı</span> <span class="duz-yaz-" style="font-size:1em;" xml:lang="tr-TR">) evin genç Ermeni aşçısıyla Paris’e kaçmıştı!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizi bozguna uğratanlar kendi aralarında Makedonya’nın nasıl bölüşüleceği konusunda kavgaya girmişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim derdimiz ise başkaydı. Rumeli’yi kaybetmiştik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Arkadaşım Resneli Niyazi’nin memleketi Resne başta olmak üzere Makedonya elimizden tek tek çıkıyordu.</span><a href="#x6-43"><span class="dipnot-no" style="font-size:0.76em;" xml:lang="tr-TR">6</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ya Selanik? Bir tek tabanca patlamadan Yunanlara teslim edilmişti!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">470 yıl sonra Selanik’e yabancı ordu girmişti. Biz, Makedonya’da hürriyet için dağa çıkanlar Selanik’e, “Kâbei Hürriyet” adını vermiştik. Hürriyetin başkentinde şimdi Yunan bayrağı sallanıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sürgündeki II. Abdülhamid, Alman Lorelei gemisiyle zor kaçabilmişti Selanik’ten.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">9 kasımda Selanik, 18 kasımda Manastır düştü. Dağlarında eşkıya kovaladığım, hürriyet için dağına çıktığım Manastır artık bizim değildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Güzelim Makedonya da bir bir elimizden çıkıp gitmişti; artık ne Üsküp, ne Serez, ne de Kavala kalmıştı avucumuzda.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">20 kasımda Arnavutluk bağımsızlığını ilan etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bitmedi, Edirne, İşkodra, Yanya, Ohri, Debre ve Draç artık kendini savunamayacak durumdaydı. Kahraman askerlerimiz bütün zorluğa rağmen bu kaleleri teslim etmiyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rumeli boşalıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">500 yıldır egemenliğimiz altındaki Avrupa topraklarını terk ediyorduk...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Her yere kargaşa hâkimdi. Sadece savaş yenilgisi değil, kolera ve dizanteriden Balkanlar’da kaybettiğimiz asker sayısı 40 000’i bulmuştu. (Kolerayı, Suriye’den takviye için çağrılan kuvvetler getirmişti.)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadece Türk olduğu için, Müslüman olduğu için, öldürülen insanımızın sayısı 1,4 milyondu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Balkan Savaşı’nda sivil Türk ve Müslümanlara yapılan zulümleri, vahşetleri araştırmak için İstanbul’da, “Tetkiki Mezalim Cemiyeti” kuruldu. Dernek çeşitli dillerde bastırdıkları broşürleri, fotoğrafları Avrupa başkentlerinde dağıttı. Dernek temsilcileri ülke ülke dolaşıp konuşabilecek resmî yetkililer aradı. Ama uygarlık beşiği Avrupa’da herkes, Balkan vahşetine gözlerini kapayıp kulaklarını tıkamıştı. Dernek temsilcileri sadece bazı gazetelerin muharrirleriyle görüşebildiler. Ancak onlar da bir buçuk milyona yakın Müslümanın öldürüldüğü bu vahşeti habere değer bulmamışlardı!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Balkanlar’da muharebe başlayalı bir ay olmuş ve bu kadar kısa sürede Bulgarlar Büyükçekmece Gölü kenarına kadar gelmişti. Neredeyse İstanbul’a gireceklerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bulgarlar askerlerine “Yarın Çargrad’da (İstanbul) olacağız” diye moral veriyorlardı.</span><a href="#x7-44"><span class="dipnot-no" style="font-size:0.76em;" xml:lang="tr-TR">7</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başta Enver Bey olmak üzere Trablusgarp’tan dönen arkadaşların hepsi Bulgar ordusunu durdurmak için cepheye koştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Kemal ve Fethi (Okyar) Bey Bolayır Kolordusu’nda, Enver Bey ve Halil Bey, Hurşid Paşa’nın Çatalca’daki kolordusunda görev aldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki, hükûmet kavgasını ve parti içi tartışmaları ikinci plana atmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Artık Enver Bey’le de barışmıştık. Et ve tırnak birbirine küser miydi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çatalca’daki cephede ben de varım. O kadar mutluydum ki, yine cepheye gitmiştim işte...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O günlerde Halil Bey, Hurşid Paşa’ya bir öneri götürdü: “Ordu hareket kabiliyeti bakımından zayıf. Uzun zamandan beri tahkim edilen düşman mevziine yapılacak taarruzda, muvaffak olmak şansı karşısında Çatalca mevziimizin tehlikeye düşmesi ihtimali de vardır. Bu feci neticeler doğurur. Bu sebeple ordu mevcuduna dokunulmadan, açıktan bulunacak bir kuvvetle Bulgarlara karşı denizdeki hâkimiyetimizden istifade ederek, Bulgar ordusunun gerisine bir çıkarma yapmak suretiyle düşman mevzii düşürülebilir ve hafif birliklerle paniğe kapılacak düşman takip edilir.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halil Bey’in teklifi kabul edildi. Kolları sıvadık. İstanbul hapishanelerinden 4 000 kadar gönüllü seçtik. Bunları Yıldız’daki Zuhaf Alayları koğuşlarına yerleştirdik ve 45 günlük bir program tatbik ederek, silah kullanmayı, bomba atmayı ve avcılık yapmayı öğrettik. Zaten çoğu silah kullanmayı biliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunların elbiseleri de askerlerden farklıydı; ordu modeli gibi değil, avcı kıyafeti gibiydi. Klasik cephane kutuları yerine de meşin tüfeklikler hazırlatıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunlar gerillaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Henüz o tarihte bilmiyorduk ama ileride kuracağımız Teşkilatı Mahsusa’nın temelini atmıştık...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nihayet hareket saati geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">4 000 cezaevi gönüllüsüyle birlikte gizlice gemiye binip denize açıldık. Yanımızda bir haftalık yiyecek ve her gerilla için de bin mermi vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’dan ikindi vakti hareket etmiştik. Hava karardığı zaman Çatalca hattı hizasına ulaştık. Tam karartma halinde seyrederek Bulgar ordusunun sağ kanadının gerisine vardık. Sahile sokulduk. Denizden cephe gerisine çıkarma yapacağımızı düşünemeyen Bulgarlar sahile nöbetçi bile koymamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Altı sandalı gemiden denize indirdik. Kademe kademe sahile çıkmaya başladık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk sandaldaydım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çıkarma yaptığımız yer Kumburgaz’dı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Karşımıza çıkan ilk köyü sardık, dışarıya kuş uçurtmayacak şekilde teslim aldık. Köylüler arasında Bulgar casusu olabilirdi. Kilise cephanelerimizi saklamaya uygundu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gemideki herkes sağ salim kıyıya ulaşmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tan ağarıyordu. Bulgarların görmemesi için gemi İstanbul’a döndü. Kaptanın istikameti İstanbul’du ve ne olursa olsun geri dönmeyecekti. Böyle emir verilmişti. Birlikleri harp nizamına sokarak kontrole başladık. 300 eksiğimiz vardı. Bunlar korkup gemiden inmemişlerdi. Aslında hırsız, katil, dolandırıcı, kumarbaz, ayyaş ve canilerden kurulu bu birliğin ne yapacağını biz cephede ilk kez görecektik.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halil Bey fedaî müfrezesine bir konuşma yaptı: “İşte gördünüz, kaptan bize ihanet etti ve gemiyle kaçtı! Şimdi arkamızda deniz, önümüzde Bulgarlar var. Yapabileceğimiz tek hareket sessizce tepelere tırmanarak Bulgar ordusunun gerisine saldırmaktır. Ortadaki engel kalkınca kendi ordumuza kavuşmuş olacağız. Başka da kurtuluş çaremiz yok.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mevcudu dört kısma ayırdık. Her kısmın başında bir subay bulunuyordu. İleride üç tepe vardı. Her tepeye doğru bir müfreze ekibi ilerlemeye başladı. Dördüncü ekip ihtiyat olarak geride kaldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu tepeler rahatça ele geçirildi. Bulgarlar buraya nöbetçi bile koymamışlardı. Osmanlı’yı kısa zamanda bozguna uğrattıkları için kendilerine çok güveniyorlardı anlaşılan.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bulgar ordusu vadide portatif çadırlar içinde uyuyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üç müfreze ekibinin 2 600 silahı çadırlara çevrildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve silahlar ateş kusmaya başladı. Birkaç dakika içinde vadi, şaşkın Bulgar askerlerinin cesetleriyle doldu. Vadinin çukurlarına doğru inmeye başladık. Bulgarlar panik içindeydi. Sürgün köyü üzerinden Çatalca’ya doğru kaçıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Karşıdan gelen Bulgar askerleri kaçışı durdurdu ve bir çizgi çizerek savunma hattı oluşturdu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kalikratya’da bulunan bir tepe üzerinden, İstanbul’u savunmak için bekleyen bizimkilere, durumu beyaz bayrakla bildirmek istedik, ama bizimkiler buna top atışıyla karşılık verdi. Hemen ayağına çabuk iki delikanlıya bir pusula yazıp Büyükçekmece Köprüsü üzerindeki bizim nöbetçilere ulaştırdık. Bulgarların Sürgün köyü-Çatalca istikametine çekildiğini, Bulgar sahra topçusuyla karşılaştığımızı, emrimizdeki kişilerin talim ve terbiyelerinin bundan sonra yapılacak cephe savaşına uygun olmadığını, yardıma gelmelerini bildirdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O geceyi Sürgün köyü karşısında muharebeye hazır vaziyette siperlerde geçirdik. Sabahleyin ilk ışıkla düşman topu ateşe başladığı sırada, sahil boyunca uzun bir yürüyüşün kolu göründü. Bunlar bizim mızraklı süvari sancağımızdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sancak komutanı gelip bizi buldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Emrimizdeki gönüllülerin idaresini de süvari sancağı komutanına verip, Halil Bey’le birlikte İstanbul’a döndük. Günler sonra Bulgarlara ilk kez geri adım attırmaya muvaffak olmuştuk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Balkan Savaşı’nın birinci perdesi bitti. Ateşkes ilan edildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’da ilginç gelişmeler oluyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Müttefikler ateşkes koşullarını şöyle sıralamışlardı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O güne kadar savaşta kaybedilen yerlere ilave olarak Edirne Bulgarlara, Yanya Yunanlılara, Debre ve Draç Sırplara, İşkodra Karadağlılara, hem de buraları savunan askerlerimizle birlikte teslim edilecekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ya silah ve cephane? Sadece Edirne’de 430 top kaybedilmişti, binlerce mermi ve tüfekle birlikte. Bunlar da onların olacaktı... Daha dün emrimiz altında yaşayanların cüretlerine şaşmamak elde değildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarihi zaferlerle dolu ordumuzun, daha dün bağımsızlığına kavuşan küçük devletlerin karşısında uğradığı utanç verici kaçışını ve adeta ayaklar altında ezilmesini kabul etmeyecektik. Bazı kişilerde top seslerini işitecek kulak kalmamıştı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gereken yapılacaktı.</span></p>

      <p class="duz-yaz--son-paragraf-2"><span class="duz-yaz-" style="font-size:1em;" xml:lang="tr-TR">Gerekirse Babıâli’yi (Başbakanlık) basmaktan geri durmayacaktık.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x1-38"></a>1</span> <span class="dipnot-italik" style="font-size:1.11em;" xml:lang="tr-TR">Mustafa Kemal, “</span><span class="dipnot-bold" style="font-size:1.11em;" xml:lang="tr-TR">Tanin</span> <span class="dipnot-italik" style="font-size:1.11em;" xml:lang="tr-TR">gazetesi yazarı Şerif Bey” pasaportuyla yolculuk ediyordu. Muhtemelen Yakub Cemil’in kimliğinde de “gazeteci” yazıyordu.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x2-39"></a>2</span> <span class="dipnot-italik" style="font-size:1.11em;" xml:lang="tr-TR">Ertuğrul fırkateyni süvarisi Yarbay Ali Bey’in üç çocuğu vardı: büyük kızı Neyyire ve biri kız, diğeri erkek ikiz çocukları Mevhibe ve Rauf.</span></p>

      <p class="dip-not-ilk-9"><span class="dipnot-italik" style="font-size:1.11em;" xml:lang="tr-TR">Neyyire doğan oğluna babasının adını verdi: Hasan Âli. Bu çocuk ileride millî eğitim bakanı olan Hasan Âli Yücel’di. Onun da tıpkı dedesi gibi ikiz çocukları oldu: Canan (Erolat) ve Can (Yücel).</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x3-40"></a>3</span> <span class="dipnot-italik" style="font-size:1.11em;" xml:lang="tr-TR">Cumhuriyet’in ilk Ankara valisi olan Abdülkadir, 13 temmuz 1926 tarihinde, Atatürk’e düzenlenen İzmir Suikastı’na karıştığı iddiasıyla idam edildi. O da cemiyetin fedaîlerindendi. İstanbul’daki, başta gazeteci Hasan Fehmi cinayeti olmak üzere, bazı faili meçhul cinayetleri onun işlediği iddia edildi.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x4-41"></a>4</span> <span class="dipnot-italik" style="font-size:1.11em;" xml:lang="tr-TR">Abdülmecid’in oğlu Şehzade Süleyman Efendi’nin kızı Naciye Sultan’la evli olan Enver Bey, Trablusgarp’tayken daha nikâhlı eşini görmemişti. Naciye Sultan o tarihte henüz 12 yaşındaydı.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x5-42"></a>5</span> <span class="dipnot-italik" style="font-size:1.11em;" xml:lang="tr-TR">O zaman Meclis dışında kalan ve bütün teşkilatıyla memlekete yayılmış olan İttihat ve Terakki’yi sadece “cemiyet”, bu cemiyetin Meclis grubuna da “fırka” deniliyordu.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x6-43"></a>6</span> <span class="dipnot-italik" style="font-size:1.11em;" xml:lang="tr-TR">Resneli Niyazi’nin eşi ve çocukları gibi bazı yakınları Resne’de kaldı, bazı akrabaları ise o tarihlerde Anadolu’ya göç etti. Türkiye’nin bugün yaşayan en büyük ney üstadı Niyazi Sayın, Resneli Niyazi’nin yeğenidir.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x7-44"></a>7</span> <span class="dipnot-italik" style="font-size:1.11em;" xml:lang="tr-TR">Balkan Savaşları’nı izleyen gazeteciler arasında, ileride Rusya’da Ekim Devrimi’ni gerçekleştiren en önemli isimlerden biri olan Lev Troçki de vardı. Döneme farklı açılardan bakmak isteyenler,</span> <span class="dipnot-bold" style="font-size:1.11em;" xml:lang="tr-TR">Balkan Savaşları</span> <span class="dipnot-italik" style="font-size:1.11em;" xml:lang="tr-TR">adlı kitabı Arba Yayınları’ndan edinebilir.</span></p>

      <p class="bolum-ad--tek-sat-r"><span class="bolum-ad-" style="font-size:1em;" xml:lang="tr-TR">Avrupa’da torun “Yakub Cemil”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1983 yılının 15 nisanıydı. Frankfurt’a gitmek için hazırlıklara başladık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İki kompartıman çalışacaktık: 1-2-3 ve 4-5-6.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben 4’üm! 6 Mehmet Ali Ağabey.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu kez aramıza yeni bir arkadaş daha katıldı: “Akrep!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O da 5 numara. Biz ikinci gruptayız: 4-5 ve 6.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk kompartıman hedef ülkeye nisan ayının ilk günü çıkmış. Çıkmış diyorum çünkü ben onları tanımıyordum. Merkez çalışmalarında onlar yoktu. Biz hep üç kişiydik: ben, Mehmet Ali Ağabey ve “Akrep”!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çalışmalarımızı üç ay önceden başlatmıştık. Ankara Gölbaşı’nda hem saha çalışması yapıyor, hem de ofiste maketlerle çalışıyorduk...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">15 ocakta çalışmalara başlamamızın bir nedeni vardı; Talat Paşa’nın eşi Hayriye Hanım o gün toprağa verilmişti. Ermeni militanın Talat Paşa’yı arkadan vurduğunu öğrendiğinde, düşmanlar sevinmesin diye ağlamamıştı bile Hayriye Hanım. Ne de olsa vatan şairi Namık Kemal’in akrabasıydı o!</span><a href="#x1-45"><span class="dipnot-no" style="font-size:0.76em;" xml:lang="tr-TR">1</span></a> <span class="duz-yaz-" style="font-size:1em;" xml:lang="tr-TR">Ne hazindir, Dr. Bahaeddin Şakir ve Cemal Azmî de 17 nisan 1922’de Berlin’de Hayriye Hanım’ın gözleri önünde vurulmuştur. Öldüren kişi Ermeni Arşavir Şıracıyan’dır.</span><a href="#x2-46"><span class="dipnot-no" style="font-size:0.76em;" xml:lang="tr-TR">2</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biliyordum ki, dedem Yakub Cemil de yaşasaydı, Ermeniler kesinlikle onu da öldürebilirlerdi. Çünkü, Tehcir Olayı’nı hep Teşkilatı Mahsusa’nın üzerine attılar. Hâlâ da bunu iddia ederler...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Elçilerimizin, konsoloslarımızın öldürülmesi gibi, bizim eğitime başlama tarihlerini hep böyle acılı olayların olduğu günlerde seçiyorlardı. Bu nedenle 15 ocakta toplamışlardı bizi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Burada bir anımı anlatayım. Mehmet Ali Ağabey çok kızdığı zaman bol bol küfrederdi. Her fırsatta onunla birlikte çalıştığını söyleyen, ağabeyin kadim dostu olduğunu belirten “şirket”ten biri, Bulgaristan’da birtakım haltlar karıştırmıştı. Ağabey onun için ağza alınmayacak küfürler ediyordu. Biz bu adama “Gözlük” diyorduk. Çünkü gözleri iyi görmüyordu. Bu “Gözlük” sayesinde Bulgaristan’da bir görevlimizi şehit vermiştik. Adı Bora Süelkan’dı. Mehmet Ali Ağabey o nedenle küfürler yağdırıyordu Gözlük’e!</span><a href="#x3-47"><span class="dipnot-no" style="font-size:0.76em;" xml:lang="tr-TR">3</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nihayet Ankara’daki çalışmalarımız son buldu. Yine yollara düştük.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Uçakta “Akrep” ile ben vardık. Mehmet Ali Ağabey uçakta yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Acaba son dakikada bir aksilik mi olmuştu? Çünkü Levon Ekmekçiyan’ın idam edilmesine çok kızmıştı. Son anda gelmezlik etmezdi herhalde. En azından bize haber verirdi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben artık “mesleğime” iyice adapte olmuştum; yağ tüccarıydım. “İşimi” iyiden iyiye benimsemiştim. “Alışverişler” bittikten sonra sahiden bu mesleğe mi geçsem acaba?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Akrep” Almanya’ya bakliyat ihaleleri ve fiyatlarını öğrenmek için gidiyordu. Ayrıca tanınmış bir neskafe firmasının Türkiye temsilciliğini almak için görüşmelerde bulunacaktı. Evrakları kusursuzdu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birlikte gitmemizin nedeni “Akrep”in çok iyi İngilizce ve Fransızca bilmesiydi. Havaalanında benim İngilizcem yeterli olmazsa yardımıma koşacaktı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aslında Avrupa’yı dolaşacaktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk durak Almanya’ydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Frankfurt’a indik. İşin garibi havaalanında “Akrep”in pasaportunda sorun çıktı. Ben kolay geçtim, çünkü pasaportumda yurtdışına çıkışlar, özellikle Almanya’ya giriş-çıkış vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak “Akrep” için de sorun hemen çözüldü.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Amman’dan dönerken Frankfurt’a uğramıştık. “Türk işçi aileleri”ne misafirliğe gitmiştik. “Esnaf” arkadaşlarla tanışmıştık. Hatta biz oradayken on kadar Dev-Sol militanı Köln Başkonsolosluğu’nu işgal etmişti.</span><a href="#x4-48"><span class="dipnot-no" style="font-size:0.76em;" xml:lang="tr-TR">4</span></a> <span class="duz-yaz-" style="font-size:1em;" xml:lang="tr-TR">Mehmet Ali Ağabey, “Seninkiler boş durmuyor” diye bana takılmıştı. Her fırsatta eski solculuğumuzu hatırlatırdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Frankfurt’a ikinci gelişimizde havaalanında bizi “esnaf” arkadaşlar karşıladı. Onlardan Mehmet Ali Ağabey’in de geldiğini öğrenince rahatladım. Ekip bozulmamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Frankfurt’ta fazla kalmadım. Tek başıma Köln’e geçtim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Köln’deki Alman yağ şirketinden hammadde olarak Antakya’daki fabrikaya 200 tona yakın yağ siparişi verdim. Bu şirketin büyük ortağı Belçika’nın Liège kentindeydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rahatça Belçika’ya girdim. Tabii “çöpçü”ler sayesinde oluyordu tüm bu kolaylıklar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim “çöpçü”lerden biri taksi şoförlüğü yapıyordu. Bineceğiniz yeri ve zamanı bilince, “çöpçü”nün taksisine binmek, takside görüşmek hayli kolay oluyordu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Avrupa’da taksiyle ülkeden ülkeye rahat geçiliyordu. Tabiî görünümün filan önemi vardı. Avrupalı, Araplara, Türklere, Ortadoğululara hiç güvenmiyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Burada bir ayrıntı anlatayım; bizim “işlerde” tepeden tırnağa yani ceketinden, gömleğinden, ayakkabına kadar ortalama bir insan gibi giyineceksin. Bu temel kuraldır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dışarı çıktığın zaman, bulvarlarda insanlara karıştığın zaman kıyafetinle ilgi çekmeyeceksin. Cak cak ötecek, allı morlu tişörtler, ipek gömlekler, lüks takım elbiseler, ne bileyim, örneğin İtalyan ayakkabılar filan giymeyeceksin. “Ben buradayım” demeyeceksin yani.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İş kıyafeti olarak giyeceğin pantolonların ağ kısmı normal pantolon gibi olmayacak. Derin ve bol olacak. Ceketler de öyle. Normal ceket giyilmez. Omuz başından itibaren geniş kesim ve bol olmalı. Mesela kolun, ceket yokmuş gibi içinde hareket edebilmeli.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gömlekler, yaz kış fark etmez, mutlaka kısa kollu olacak. Cartlak renkli, abartılı çizgili gömlekler giyilmeyecek.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ayakkabılar da rahat olacak. Özellikle kaymamalı, ses çıkarmamalı. Uzun adım atabilmeye, koşmaya müsait olmalı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kıyafet renkleri, öncelikle sıradan, gri, lacivert, kırçıllı, duman renginde olmalı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Sahaya çıkmadan önce” elbiselerinle mutlaka bir iki prova yaparsın.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Aleti” (tabancayı) bel çukuruna koyarsın. Ceket, kabalarından bayağı aşağıda, yani uzun olur. Hafif dışarıya bombe verilir. “Alet” tamamen kaybolur.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yok, tabanca tekli veya ikili asmalı bulunduruluyorsa, yanlardan hafif bombe verilir.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu giysiler dışarıdan alınmaz tabiî. Özel olarak dikilir. Ve sadece “büyük alışverişlerde” kullanılır. Ben her seferinde, pardösü ve ceket olsun, hepsinin sağ kolumun iç tarafına, sağ bileğime yakın yere bir yuva yaptırırdım. Bazen gerekli malzemeyi oraya koyardım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Takım elbiselerin astarları, düğmeleri kolay sökülmeyecek cinsten olmalı. Kavgada sökülenler ileride yakalandığında mahkemede delil olarak kullanılabilir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu aksesuvara ek olarak bir de, büyük ve sağlam pamuk mendil gerekiyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu mendil çok önemlidir, her işine yarar. Yaranın üzerine mendille bastırırsan kan kaybını önler. Kolunu bacağını bağlayabilirsin. Ben hâlâ cebimde bir mendil taşırım. O günlerden kalma bir alışkanlık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İç çamaşırı slip olmaz, bokser gibi şort olmalı ki, “aleti” rahat koyabilesin. Külotun lastikleri elinin kalınlığında olmalı. Sıkı olacak ki, “alet” düşmesin.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“İşe” giderken valizimizde en az iki takımımız, iki çift ayakkabımız, takımlara uygun çorabımız bulunur. Çoraplar jartiyer tipi olmalıdır. Ben kamamı oraya koyardım.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve tüm bu kıyafetlere uygun kalın kemer.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kemerler USA’dan (Amerika’dan) özel gelir. Son delikten sonra kemer içinde, bir boğayı rahatlıkla kesebileceğin, süs gibi duran, aslında çok keskin bıçak görevi yapan metal vardır. Kemer içinden başparmağınla ortaparmağını birleştirip hızla ve sertçe çekersen eline gelir. Çektiğin zaman mutlaka işe yaramalıdır. Yoksa bir daha yerine koyma şansın yoktur.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu kemerler çok pahalıdır. Piyasada satılmaz. Kolay kolay kimseye gösterilmez. Taklitlerinin yapılmasından korkulur.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kıyafet konusunda tek bir söz vardır: “Herkes gibi ol!”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz de Avrupalılar gibi giyindik, turlayıp duruyoruz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Liège-Brüksel ekseni bizimdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu bölgede ASALA’nın kültür evleri vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ayrıca Hollanda’da, Rotterdam-Arnhem ekseni de bizimdi. Burada da ASALA’nın terör yuvaları bulunuyordu. Liderleri Ara Toranyan’dı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim ekibi özellikle ikaz etmişlerdi; buralarda kesinlikle can kaybı istemiyorlardı. Sürekli ikaz etmelerinin nedeni, biz eğitimimizi korkutmak üzerine değil, yok etmek üzerine almıştık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Avrupa’dan can kaybı istenmiyordu ama Amerika’dan gelen bir haber hepimizi çok şaşırttı. Ermeniler İsviçre’nin Lozan kentinde İkinci Ermeni Dünya Kongresi’ni toplamışlardı. Kongrenin parası Amerika’daki Ermeni işadamlarından geliyordu. İşte o para babalarından biri, Los Angeles’ta otomobiline konan bombayla öldürüldü.</span><a href="#x5-49"><span class="dipnot-no" style="font-size:0.76em;" xml:lang="tr-TR">5</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunu bizimkiler mi yaptı, yoksa kendi iç çatışmalarından mı kaynaklandı bilgim yok. Tek bildiğim, otomobile bomba yerleştirme biraz “bizim tekniğe” benziyordu!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O tarihlerde Avrupa’nın çeşitli ülkelerinde haftada iki kere sabaha karşı bazı binalarda patlamalar olmaya başlamıştı. Patlamalar nedense hep Ermeni kültür evlerinde oluyordu! “Tavşanlar” paniğe kapılmışlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Patlamanın olduğu binanın dış cephesinde yağlıboyayla “TM” yazılıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“TM” hakkında herkes ayrı bir yorumda bulunuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Teşkilatı Mahsusa yeniden kuruldu” diye yazıyordu Ermeni gazeteleri. “TM” adı onları çok korkutuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onlar da duvarlara, “Turc=SS” yazıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Güya bizim Ermenilere 1915’te yaptığımız tehcir ile Almanların 1940’lı yıllarda Yahudilere yaptığı soykırım aynıydı! Zaten Avrupa’da hep bu propagandayı yayıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onlar bir orduya yakın kişinin peşlerinde olduklarını düşünüyorlardı. Halbuki Avrupa’daki “tavşanları” korkutan ekip sadece 6 kişiydi. Bir de diğer ekip vardı. Yani taş çatlasa 10-12 kişi!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Belki bir iki taşeron da kullanılmış olabilir. Ama onlar da bu işin “okulundan” olmadığı için ellerine yüzlerine bulaştırmışlardı.</span><a href="#x6-50"><span class="dipnot-no" style="font-size:0.76em;" xml:lang="tr-TR">6</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Avrupa “işleri” sahiden keyifliydi. Ülke ülke dolaşıyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gerek onlar gerekse biz,</span> – <span class="duz-yaz-" style="font-size:1em;" xml:lang="tr-TR">tabiî karşıt gruplar da</span> – <span class="duz-yaz-" style="font-size:1em;" xml:lang="tr-TR">1915 Tehciri’ni yaşamış bir neslin üçüncü kuşağız. Yıllar sonra bu kez Avrupa cadde ve sokaklarında karşı karşıyaydık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Avusturya’da bir Ermeni gazetesine (adı ya</span> <span class="italik-yaz-" style="font-size:1em;" xml:lang="tr-TR">Armenia</span> <span class="duz-yaz-" style="font-size:1em;" xml:lang="tr-TR">ya da</span> <span class="italik-yaz-" style="font-size:1em;" xml:lang="tr-TR">Hay Baykar</span> <span class="duz-yaz-" style="font-size:1em;" xml:lang="tr-TR">olacak) kanlı protez bir ayak gönderdik. Herifler biraz da yaygaracı oldukları için gazetelerinde, “Türkler gazetemize kopmuş ayak gönderdiler” diye yazdılar. Paketin üzerindeki “TM” damgası ödlerini koparıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Asıl gürültüyü bizden önce gelen ekip çıkarmıştı. Hepsi “okulluydu” onların. Basın bürolarından, gazetelere, radyoevlerine kadar her yeri tepelemişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çünkü onlar bu konuda uzmanlaşmışlardı. Bir bombanın hazırlanışını, düzeneğini ben de bilirim ama onlar kadar değil.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tepeleme işleri çok iyi organize edilmişti. Bir hafta bir ülkede patlama oluyordu, diğer hafta bir başka ülkede.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sınırlardan rahat geçiliyordu. Avrupa ülkelerinin istihbarat teşkilatlarından yardım görüyor muyduk, bilmiyorum. Üst düzey görüşmelerde ben yoktum hiç. Mehmet Ali Ağabey ile “Akrep” yürütürdü bu işleri.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Diğer ekibi ve ilişkilerini zaten hiç bilmem. Ama zorlanmadığımızı söyleyebilirim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yalnız yaşadığımız bir olay ilginçtir...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Akrep” bir defasında aldığı istihbarat sonucu, sorumlu olduğumuz eksenin dışına çıkmış, Belçika’nın</span> – <span class="duz-yaz-" style="font-size:1em;" xml:lang="tr-TR">adını iyi hatırlıyorsam</span> –<span class="duz-yaz-" style="font-size:1em;" xml:lang="tr-TR">, Antwerpen’de geceyarısı 50 kadar “tavşanın” bulunduğu yuvalarına gitmiş. Kapıda durup ıslık çalarak hepsinin dikkatini çektikten sonra pardösüsünün altındaki silahı gösterip, çevik bir hareketle kepenkleri üzerlerine kapatıvermiş.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Tavşanlar” bu olayı da çok abarttılar. Güya hepsini öldürecekmişiz, yok silahlarla tarayacakmış, yok bomba atacakmışız... Akla geleni yazıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonunda Belçika’yı terk ettik. Daha sonra “ev sahiplerimiz” tarafından ülkeden kovulduğumuzu öğrendim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paris’e geçtik...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey’in dediğine göre her şehidimizin intikamını tek tek alacaktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beyrut’ta öğrenmiştik; MOSSAD’ı diğer ülkelerin istihbarat örgütlerinden ayıran en önemli özelliği “intikamcı” olmasıdır. Yahudi geleneklerine göre kendi adamlarından biri öldürüldüğünde onun mutlaka intikamı alınırdı. Tevrat’ta Goel olarak tanımlanan bu anlayışı MOSSAD hâlâ uygular.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz de sadece son dönem şehitlerimizin değil, Talat Paşa’ların, Dr. Bahaeddin Şakir’lerin, Sadrazam Said Halim Paşa’ların, Cemal Paşa’ların intikamını alacaktık...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dün onlar Ortadoğu’da, Avrupa’da kan akıtmak için dolaşıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şimdi sıra bizdeydi...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sırada Ara Toranyan vardı ve zaten izi de bulunmuştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ara Toranyan uluslararası platformda da söz sahibi bir ASALA lideriydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Toranyan hakkında her bilgiye sahiptik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birini anlatayım: ASALA’nın Madrid’de patlattığı bir bomba sonucu İspanya’nın ünlü gazetecisi José Antonio Gurriaran bacaklarını kaybetti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu gazeteci kafasına koydu, bombacı ASALA “tavşanlarının” peşine düştü. Sonunda, içi hınçla dolu olan bu gazeteci Paris’te Montparnasse mezarlığının kapısında 1982 yılı şubat ayı başında Ara Toranyan’la buluştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ara Toranyan İspanyol gazeteciyi davasına kandırdı. Neden terör yaptıklarını gazeteciye inandırdı. Sonra bu İspanyol gazeteci Beyrut’a iki saat mesafedeki el-Fatah topraklarındaki ASALA kampına giderek, bacağını kaybetmesine neden olan bombayı koyan “tavşanlarla” tanıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra ne oldu dersiniz; gazeteci</span> <span class="italik-yaz-" style="font-size:1em;" xml:lang="tr-TR">La Bomba</span> <span class="duz-yaz-" style="font-size:1em;" xml:lang="tr-TR">adını verdiği kitabında ASALA’yı övdü! Ermenilerin dünyanın neresinde olursa olsun toplantılarına katılıp konuşmalar yaptı. Gazeteciyi, ASALA sempatizanı yapan kişi, işte bu Ara Toranyan’dı. Duyduğumuza göre hitabeti çok güçlü biriymiş. İnandırıcı konuşması en büyük özelliğiymiş. Çok da zeki olduğu söyleniyordu...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben bu Ara Toranyan kadar şanslı bir adam görmedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">22 martta arkadaşlar otomobiline bomba koydular, bomba patlamadı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">3 temmuzda kendisi içerideyken patlatılmak üzere babasının emlak dükkânına bomba yerleştirildi, aksilik o bomba da patlamadı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak üçüncüsü patladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Basında ve bazı kitaplarda, Toranyan’ın kullandığı otomobilin markası olarak Peugeot 504 yazıldı. Bu yanlışlık bilinçli olarak yapıldı. O günlerde bazı çapulcular ASALA’yı kendilerinin bitirdiği yalanını söylüyorlardı. Onları tuzağa düşürmek için böyle bir numara yapıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O kadar kızgınım ki, kendi anılarıma bile bu çapulcuları katıveriyorum. Neyse...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üçüncü bombanın öyküsü şöyle: Toranyan’ın otomobili sanıyorum Fransızların “Balta” dedikleri bir seriydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben bu operasyonda da yoktum. Arkadaşlar, otomobillere en kısa sürede, mekanizmada hiçbir aksilik olmayacak düzeneği yerleştirmişler. Öyle eğitilmişlerdi zaten.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ara Toranyan da bozulan arabasının tamirde yapıldığını sanıyordu! Otomobilinin ön bölümüne konuyor bomba.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonuçta araba hareket edince bomba patlıyor. Ancak herif yine ölümden kurtuluyor. Çünkü patlama anında fırlayan motor, Toranyan’ı koruyan bir kalkan görevi görüyor. Yaralanıyor ama ölmüyor!</span><a href="#x7-51"><span class="dipnot-no" style="font-size:0.76em;" xml:lang="tr-TR">7</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizi en çok uğraştıran da bu adam oldu!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu “işler” olurken bizim üç kişilik ekip “keyfine” bakıyordu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Champs-Élysées’ye açılan bulvarda sıra sıra kahveler vardır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Rue Opéra” adlı bir kahvede buluşuyoruz. Ayrı ayrı oturuyoruz. İki artı bir oturuyoruz hep.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey ile ben otururken, “Akrep” tek başına oturuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Akrep” Mehmet Ali Ağabey’le önemli bir şey konuşacaksa onlar ikisi bir arada otururken, ben ayrı oturuyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Buluşma vakti olarak hep tenha saatleri seçiyoruz.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yine öyle buluştuğumuz bir gün...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kahvenin bir köşesinde müzik kutusu vardı. Baktım orta yaşlarda bakımlı bir Fransız kadın elindeki tepsinin üzerindeki 45’lik plaklarla masaları dolaşıyor. Siz istediğiniz plağı gösteriyorsunuz o gidip müzik kutusunda onu çalıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim masaya geldi. Mehmet Ali Ağabey’le Fransızca konuştular.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey bana “İstediğin bir plak var mı?” diye sordu. Baktım bir tanesinin kabında, bir sürü süvari, ellerinde ince uzun kılıçlar, kimileri boru çalıyor. Resim hoşuma gitti. Bu olsun dedim. Fransız hanım güldü. Mehmet Ali Ağabey’e bir şeyler söyledi, bu kez birlikte gülmeye başladılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Neyse Fransız kadın gitti, müzik kutusu benim seçtiğim plağı çalmaya başladı. Bayağı da güzel bir müzik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey’e, “Niye güldünüz?” diye sordum. Seçtiğim plak, “Hafif Süvari Alayı’nın Hücum Marşı”ymış! Fransız kadın da bunun üzerine, “Arkadaşınız pek de hafif süvari gibi durmuyor” demiş. Eh biraz heybetli bir yapımız vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türkiye’ye döndükten sonra bir gün Gölbaşı’nda eğitim yaparken, hedefi vuramamıştım. Birden Mehmet Ali Ağabey Paris’teki o günümüzü hatırlayıp bana, “Senin sahiden hafif süvariliğin kalmamış” demesin mi?</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paris’te keyifli günler geçiriyorduk ama sabırsızlanıyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Alışveriş” gününü iple çekiyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada “işlerimi” de halletmeye çalışıyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paris merkezine 45 dakika uzaklıkta Argen diye, genelde küçük-orta sanayi tesislerinin, işte lastik fabrikaları, oto yedek parçaları ve çeşitli büyüklükte yağ fabrikalarının bulunduğu bir yer vardı. Bizim Bursa’nın daha küçüğü, ama Fransa’daki daha muntazam.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ürdün’e yağ ithal etmek için görüşmelerde bulundum. Numune tahlil raporu aldım. Ne kadar protein, ne kadar asit vs. var diye. Otelin küçük bir teleksi vardı, bu bilgileri Antakya’daki fabrikaya gönderiyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birkaç gün sonra yanıt geldi. Gönderdiğim belgelerde protein miktarının çok düşük, asit miktarının ise yüksek olduğu belirtiliyordu. Dolayısıyla anlaşmanın yapılamayacağı belirtiliyordu. Halbuki bizim her şeyimiz hazırdı, kaşelerimiz, imza sirkülerimiz vs.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meğer iş sonra anlaşıldı, işi çok iyi öğrendiğini iddia eden ben, protein ile asit rakamlarını birbirine karıştırmışım!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hadi başla her şeye yeni baştan.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey’in, dediğim gibi küfürleri meşhurdu; “Senin proteinine de...” diye başlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben de, “Ağabey, halletmediğin bir protein kalmıştı” dedim espriyle karışık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O günden sonra kızdığımız, küfretmek istediğimiz kişilere, kendi aramızdaki parolayla “protein” derdik...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz “işimizle” uğraşırken, “tavşanlar” dur durak bilmiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">14 temmuzda akşama doğru aldığımız bir haber hepimizin moralini allak bullak etti. Brüksel İdare Ataşesi Dursun Aksoy ASALA tarafından şehit edilmişti. Ramazan bayramının son günüydü. Zaten bayramı uzaklarda geçiriyoruz diye üzülürken bu olayla şoke olduk. Evinden çıkıp otomobiline bindiği anda, daha arabasını çalıştırmaya fırsat bulamadan başına ve göğsüne kurşun yemişti. En büyüğü 13, en küçüğü 4 yaşında, üç çocuğu yetim kalmıştı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizi ülkelerinden kovanlar kimlere hangi zeminleri hazırlıyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün sonra Paris Orly Havaalanı’nda bomba patladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Tavşanlar” olmayacak bir şeyi yapmışlardı. 15 temmuz 1983 tarihinde, Türk Hava Yolları’nın bürosunu bombalayacağız diye, işi “ellerine yüzlerine” bulaştırmışlardı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İkisi Türk, beşi Fransız, biri Amerikalı 8 kişi ölüp, 60 kişi yaralanınca dünya ayağa kalktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Olacak şey değildi; herifler geliyor, İstanbul’da Kapalıçarşı’ya bomba koyuyor, masum iki Türk vatandaşı ölüyor, 25 Türk vatandaşı yaralanıyor dünyanın kılı kıpırdamıyordu.</span><a href="#x8-52"><span class="dipnot-no" style="font-size:0.76em;" xml:lang="tr-TR">8</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu Amerikalıların, Avrupalıların kanı ne kadar kıymetliydi?.. Öyle ya canım, bizimkiler ölünce pek sesleri çıkmıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türkiye’de bu adamlara yardım edenler bile çıktı. Bunlardan biri de Behçet Cantürk değil miydi?</span><a href="#x9-53"><span class="dipnot-no" style="font-size:0.76em;" xml:lang="tr-TR">9</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Orly’deki bomba olayını öğrendiğimizde, “Akrep” bir espri patlattı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bunlar bomba konusunda ezelden beri beceriksizdir” dedi. II. Abdülhamid’e yapılan bombalı saldırıyı kast ediyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biliyorsunuzdur, II. Abdülhamid’e 21 temmuz 1905 tarihinde yapılan bombalı saldırı sonucu 26 kişi öldü, 58 kişi yaralandı. Padişahı, cami çıkışı hastalığı yeni geçmiş Şeyhülislam Cemaleddin’le yaptığı bir dakikalık geçmiş olsun sohbeti kurtarmıştı. Viyana’da özel olarak yapılıp İstanbul’a getirilen ve Machine İnfernale denilen 100 kiloluk bombayı taşıyan araba bir dakika önce patlatılmıştı. Yıldız ve Beşiktaş’ta camı kırılmayan bina kalmamıştı. Tıpkı Orly Olayı gibi II. Abdülhamid’e yapılan bombalı saldırı da dünyada geniş yankı bulmuştu. Dokuz Ermeni idam edildi. Suikastı planlayan Ermeni Hristofer Mikaelyan, Sofya’da yeni bir bomba hazırlarken dinamit lokumunun elinde patlaması sonucu can verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne gariptir değil mi, II. Abdülhamid’in annesi Tirimüjgân Sultan da (asıl adı Virjin) Ermeni’dir!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">ASALA, Fransa ve Amerika’ya Orly’de yanlışlık olduğunu söylese de kimseyi ikna edemedi. Dünya kamuoyu artık ASALA’nın ne olduğunu anlamaya başlamıştı. Ne yazık ki başta Fransa olmak üzere bazı ülkeler işin vahametini kendi vatandaşları ölünce fark etmişlerdi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tabiî olan bizim “alışverişe” oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ara Toranyan Fransız korumalarla dolaşıyordu. Bir aksilik olur korumalardan biri ölürse ASALA aleyhine olan psikolojik hava bu kez bize dönebilirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey, “Şimdi savaşı psikolojik yürütmek gerekir” diyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaten Fransız güvenlik teşkilatları da alarm durumundaydı. Giriş çıkışlar sıkı kontrol altındaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ses getirecek bir eylem sonrası Fransa dışına çıkmamız güç olabilirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonradan öğrendiğime göre zaten o günlerde bizim bir başka grubumuzun lideri, adı “Korkusuz”du, Fransızlar tarafından ortaya çıkarılmıştı. Yani istihbaratçı kimliği öğrenilip takibe alınmıştı. Paris’e girişte havaalanında aranmak istenmiş, diplomatik pasaport sayesinde kurtulmuştu. Bu aslında Türkiye’ye mesajdı, “faaliyetlerinizi biliyoruz” diye.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O da Mehmet Ali Ağabey gibi emekli istihbaratçıydı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Korkusuz”un kimliğinin öğrenilmesi bizimkileri ürkütmüş olabilirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dönmeye karar verdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk grup 22 temmuzda çıkış yaptı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bize 28 temmuz gecesine biletler alınmıştı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Böyle durumlarda “çöpçü” kaldığınız otelin resepsiyonuna not bırakır: “Amcanız vefat etti, yarın toprağa verilecek, acilen gelin.” Böylece kimseye veda etmeden alelacele çıkıp gidebilirsiniz.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paris’ten çıkmadan önce öğrendik ki, Lizbon maslahatgüzarının eşi Cahide Mıhçıoğlu şehit edilmişti.</span><a href="#x10-54"><span class="dipnot-no" style="font-size:0.76em;" xml:lang="tr-TR">10</span></a> <span class="duz-yaz-" style="font-size:1em;" xml:lang="tr-TR">Elçiliği basan beş ASALA militanı da öldürülmüştü. Yaşları 19-21 arasında olan bu kandırılmış zavallıcıklar, gündüz gözüne elçiliğimizi basıyorlar. Çatışma beş saat sürüyor. Portekiz Antiterör Birliği’nin (GOE) yardımıyla beş ASALA militanı öldürülüyor. Olayda ayrıca bir de Portekiz polisi ölüyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Belki yaptığımız hataydı, ama biz duygusal yanı her zaman ağır basan bir milletin evlatlarıyız. Yapmamız gereken ufak tefek bazı işleri hallettikten sonra İstanbul’a döndük.</span><a href="#x11-55"><span class="dipnot-no" style="font-size:0.76em;" xml:lang="tr-TR">11</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk gruba istihbarat için izin vermişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey de izinliydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak “Akrep”i ve beni karargâhtan çıkarmadılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadece iki hafta sonu evime gitmeme izin çıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Karargâha arada sırada Mehmet Ali Ağabey uğruyordu. Bilgiler getiriyordu. Orly baskını ASALA’ya büyük darbe vurmuştu. Avrupa’daki lider kadrosu üzerindeki perdeleme</span><a href="#x12-56"><span class="dipnot-no" style="font-size:0.76em;" xml:lang="tr-TR">12</span></a> <span class="duz-yaz-" style="font-size:1em;" xml:lang="tr-TR">de büyük oranda kalkmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">ASALA militanları artık Avrupa’da yargı önüne çıkmaya başlamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anlaşılan “alışveriş” olgunlaşıyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Şifresi çözülen” (yani yeri belli olan) Ara Toranyan’ın peşini bırakmaya hiç niyetimiz yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara kesinlikle “tasfiye” edilmesini istiyordu.</span></p>

      <p class="duz-yaz--son-paragraf-2"><span class="duz-yaz-" style="font-size:1em;" xml:lang="tr-TR">Birkaç hafta sonra yine Paris sokaklarında olacaktık...</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x1-45"></a>1</span> <span class="dipnot-italik" style="font-size:1.11em;" xml:lang="tr-TR">İttihat ve Terakki’nin üç paşasından biri olan Sadrazam Talat Paşa, 15 mart 1921 tarihinde Berlin’de Taşnak üyesi Ermeni Sogomon Tayleryan tarafından vuruldu. Eşi Hayriye Hanım, Talat Paşa öldükten bir süre sonra yeniden evlendi. Bu evlilikten doğan oğluna Talat adını koydu.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x2-46"></a>2</span> <span class="dipnot-italik" style="font-size:1.11em;" xml:lang="tr-TR">Ermeni Arşavir Şıracıyan, Dr. Bahaeddin Şakir, Cemal Azmî ve Sadrazam Said Halim Paşa’yı anılarında ayrıntılarıyla yazmıştır. Bu anıların küçük bir özetini kitabın sonuna koyduk.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x3-47"></a>3</span> <span class="dipnot-italik" style="font-size:1.11em;" xml:lang="tr-TR">Torun “Yakub Cemil”in adını vermediği kişi, 1980-1982 yılları arasında Bulgaristan’da görev yapan Mehmet Eymür. “Mehmet Ali Ağabey”in Eymür’e kızmasının gerçek nedeni, başta Abdullah Çatlı olmak üzere kendisine tanıştırılan bazı Ülkücülerin ASALA operasyonlarında beceriksiz çıkmaları, üstelik uyuşturucu kaçakçılığı yapmaları mıydı? Torun “Yakub Cemil” ayrıntıya girmek istemiyordu.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x4-48"></a>4</span> <span class="dipnot-italik" style="font-size:1.11em;" xml:lang="tr-TR">Dev-Sol 3 kasım 1982 tarihinde Köln Başkonsolosluğu’nu işgal etti.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x5-49"></a>5</span> <span class="dipnot-italik" style="font-size:1.11em;" xml:lang="tr-TR">Ermeni işadamı Viktor Galustiyan 15 temmuz 1983 tarihinde Los Angeles’ta öldürüldü.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x6-50"></a>6</span> <span class="dipnot-italik" style="font-size:1.11em;" xml:lang="tr-TR">Torun “Yakub Cemil”in adını vermediği ve her fırsatta beceriksizler diye kızdığı taşeronların hepsi Ülkücüydü: Cengiz Cömert, Kenan Erçetin, Rafet Karanlık, Enver Tortaş, Abdullah Çatlı, Mehmet Şener, Ahmet Tevfik Esensoy, Oral Çelik, Rifat Yıldırım, Üzeyir Bayraklı gibi. Gazeteci Necdet Açan’ın yazdığına göre (</span><span class="dipnot-bold" style="font-size:1.11em;" xml:lang="tr-TR">Aktüel</span> <span class="dipnot-italik" style="font-size:1.11em;" xml:lang="tr-TR">481/2000) Avrupa’da bazı bombalama faaliyetlerine katılan bu ekibin başında MİT görevlisi Metin Günyol vardı. Bu ekibe kişi başına ayda 3 200 dolar veriliyordu. Para daha sonra 4 700 dolara çıkarılmıştı.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x7-51"></a>7</span> <span class="dipnot-italik" style="font-size:1.11em;" xml:lang="tr-TR">Şanslı olan sadece Toranyan değildi. 13 ocak 1981 tarihinde, Türkiye’nin Paris Büyükelçiliği’nde müşavir olarak görev yapan Ahmet Erbeyli’nin otomobiline bomba kondu. Arabasıyla 10 metre ilerledikten sonra bombanın patlaması sonucu Ahmet Erbeyli, otomobildeki büyük hasara rağmen şans eseri kurtuldu.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x8-52"></a>8</span> <span class="dipnot-italik" style="font-size:1.11em;" xml:lang="tr-TR">Kapalıçarşı’daki kanlı eylemi 16 haziran 1983 tarihinde ASALA militanı Mıgırdıç Madaryan gerçekleştirdi. Önce MP5 silahıyla çevresinde bulunan herkesi taramış, sonra karnındaki bombayı patlatarak yaşamına son vermişti.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x9-53"></a>9</span> <span class="dipnot-italik" style="font-size:1.11em;" xml:lang="tr-TR">Annesi Ermeni olan Behçet Cantürk 30 nisan 1984 tarihinde gözaltına alındı. MİT’teki sorgusunda ASALA’yla ilişkisini anlatması için işkenceli sorgulardan geçirildi. Tüm bu ağır ithamlı iddialara rağmen beraat etti, 21 mayıs 1988 tarihinde Diyarbakır Cezaevi’nden çıktı. Konuyla ilgilenenler için bakınız: Soner Yalçın;</span> <span class="dipnot-bold" style="font-size:1.11em;" xml:lang="tr-TR">Beco; Behçet Cantürk’ün Anıları,</span> <span class="dipnot-italik" style="font-size:1.11em;" xml:lang="tr-TR">Su Yayıncılık.</span></p>

      <p class="dip-not"><span class="dipnot-bold" style="font-size:1.11em;" xml:lang="tr-TR"><a id="x10-54"></a>10</span> <span class="dipnot-italik" style="font-size:1.11em;" xml:lang="tr-TR">7 haziran 1982 tarihinde de Türkiye’nin Lizbon Büyükelçiliği’nde sözleşmeli sekreter olarak görev yapan Nadide Akbay ve eşi İdarî Ataşe Erkut Akbay, evlerine öğle yemeği için gittiklerinde, otomobilden inerken şehit edildiler.</span></p>

      <p class="dip-not"><span class="dipnot-bold" style="font-size:1.11em;" xml:lang="tr-TR"><a id="x11-55"></a>11</span> <span class="dipnot-italik" style="font-size:1.11em;" xml:lang="tr-TR">Torun “Yakub Cemil” özellikle Avrupa “alışverişlerini” pek anlatmak istemiyordu. Herhalde bunun kendince açıklaması vardı. Devletin resmî raporlarına göre, 27 temmuz 1983’te Fransa’da, Alfortville’deki Ermeni kültürevi ile ASALA’nın basın bürosu bombalandı. 28 temmuz günü ise Paris’teki Ermeni kültürevi ve radyoevi bombalandı.</span></p>

      <p class="dip-not"><span class="dipnot-bold" style="font-size:1.11em;" xml:lang="tr-TR"><a id="x12-56"></a>12</span> <span class="dipnot-italik" style="font-size:1.11em;" xml:lang="tr-TR">“Perdeleme”den kast edilen, ASALA liderlerlerinin bulunduğu ülkenin güvenlik güçleri tarafından koruma altına alınmasıdır.</span></p>

      <p class="bolum-ad--tek-sat-r"><span class="bolum-ad-" style="font-size:1em;" xml:lang="tr-TR">Babıâli’de dede Yakub Cemil</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">23 ocak 1913.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öğrendik ki, perşembe günü hükûmet Dolmabahçe Sarayı’nda toplanacak. Toplantıyı Sadrazam Kâmil Paşa istemiş.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Amacı, tıpkı 1877-1878 Osmanlı-Rus ve 1897 Osmanlı-Yunan muharebelerinde olduğu gibi, hükûmeti sarayda toplayarak tercihlerini zaman kaybetmeden Zatı Şahaneleri’nin tasvibine arz etmek ve kati karara varıldığında bunu hemen tatbike koymaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bize göre bu şu anlama geliyordu: Kâmil Paşa İstanbul’u kurtarmak için Edirne ve Çatalca’yı Bulgar’a verecek!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Savaş İstanbul’un merkezinden iyice hissedilmeye başladı. Atılan her topun sesi şehrin içinde duyuluyordu. Millet korku ve endişe içindeydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hükûmet ayrıca, Ege’deki Onikiada’nın kontrolünü, Yunanistan’ın ısrarlı talebi üzerine büyük devletlere bırakmaya hazırlanıyordu. Osmanlı donanmasının Yunan deniz kuvvetlerine hiçbir zaman sayıca üstün olmaması esasının kabulü ve Midye-Enez hattının hudut olarak çizilmek istenmesine de kabinenin sıcak bakması bizi çileden çıkarıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gabriel Noradunkyan’ın hazırladığı Fransızca sulh metni elimize ulaşınca iyice kanaat getirdik; bunlar vatanı satıyordu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz fedaîler, Babıâli’deki Meserret Kıraathanesi’nde ara sıra bir araya geldiğimizde ne yapacağımızı tartışıp dururduk. Kahvedeki muhabbetin son günlerdeki konusu, İstanbul’dan duyulan top ve silah sesleriydi. Bir şeyler yapmak gerekiyordu. Ama ne?</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki’nin önde gelen isimleri, Vefa semtinde Emin Beşe’nin evinde üst üste birkaç gün gizli gizli buluştular. İçtimada bulundular. İlk gün Enver Bey yoktu, bu nedenle her kafadan bir ses çıkıyordu. Binbaşı Fethi (Okyar) başka konuşuyor, Ziya Gökalp (yazar) başka.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey’i, yıllardan beri yanından ayırmadığı Doktor Nâzım, Mithat Şükrü (Bleda), Kara Kemal gibi adamları destekliyordu. Onlar hemen iktidara el koyma taraftarıydı. Sinirler gerildikçe itirazlar da artıyordu. Harbiye Nazırı Çerkez Nâzım varken Babıâli baskını nasıl yapılacak şüphesi herkesi sarmıştı. Çerkez Nâzım Paşa iri cüsseli, uzun boylu, heybetli, sert ve haris bir askerdi. Ne yapacağı hiç belli olmazdı. Ordu içindeki gücü de yadsınamazdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İkinci toplantıya, Bulgaristan cephesinden gelen Enver Bey de (o zaman rütbesi erkânıharp binbaşıydı) katıldı ve onun zoruyla karar alındı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hükûmet bir darbeyle yıkılacaktır!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kâmil Paşa Kabinesi indirilip yerine bize yakın Mahmud Şevket Paşa veya İzzet Paşa’ya kabine kurdurulacaktı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Son toplantı Talat Paşa’nın evinin alt katında gece yapıldı. Bu toplantıda ben de vardım. Benzer sözler tekrarlandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İktidara geldiğimiz ilk yıllardaki hataları tekrarlamayacaktık, yeteri kadar ders almıştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Darbenin stratejisi çizildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kalben ve fikren bize yakın, inanmış dava arkadaşlarımızı kritik yerlere atadık. Örneğin Cemal Bey, ordunun Menzil Teşkilatı’nın</span><a href="#x1-57"><span class="dipnot-no" style="font-size:0.76em;" xml:lang="tr-TR">1</span></a> <span class="duz-yaz-" style="font-size:1em;" xml:lang="tr-TR">başına getirilmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babıâli’deki Muhafız Bölüğü’nün başını da yine bize yakın bir zabit arkadaşımızı atamıştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Polis kadrosu da elimizdeydi. Zaten biz kurmamış mıydık?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Plan yapıldı, herkese görevler verildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Plana göre, baskın öğleden sonra kabine azalarının tam kadro bulunduğu içtima saatinde olacaktı. İstedik ki baskın duyulduğunda dışarıdan kimsenin müdahalesi olmasın. Aksi takdirde kan dökülürdü. Enver Bey’in yanında benimle birlikte İzmitli Mümtaz olacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İzmitli Mümtaz yiğit bir askerdi. Selanik’te Müşir İbrahim Paşa’nın yaverliğini yapmış, Erkanıharp Binbaşı Arnavut Sedat Bey’i vurmuş, müebbet hapis cezasıyla Akkâ Kalesi’ne sürülmüş, hürriyet ilanıyla affedilerek İstanbul’a gelmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz direkt Sadrazam Kâmil Paşa’nın Sadaret makam odasının bulunduğu bölüme gidecektik. Eğer oraya kadar ulaşmışsak ve tehlike yoksa, İzmitli Mümtaz cebindeki bayrağı pencereden sallayacak, Şûrayı Devlet dairesinde bekleyen Talat Paşa’ya haber verecekti. O da zemin kat koridorundan birinci kata çıkarak yanımıza gelecek ve hep birlikte Sadaret makamına girecektik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada Babıâli önünde, Ömer Naci halka hitap ve telkin kudretini bir kez daha gösterecek, milleti yanımıza çekecekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Divanyolu’ndan Sirkeci’ye kadar olan saha içinde kahveler, oteller, hatta terzi, bakkal, matbaa gibi semtteki umumî yerlerde birer vesileyle İttihat ve Terakki’ye mensup arkadaşlarımız olacaktı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Darbe tarihini kararlaştırdık: 23 ocak 1913 perşembe.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eğer darbe bir gün sarkarsa Babıâli’yi basmanın hiçbir önemi kalmayacaktı. Çünkü, cuma günü, selamlık resminde Zatı Şahane, büyük devletlerin sefirlerini kabul ederek barışı benimsediklerini söyleyebilirdi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kucaklaştık, helalleştik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Heyecanlıydık. Sabaha kadar uyumadık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">23 ocak 1913 perşembe günü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Henüz öğle vaktiydi. Saat daha yeni bir olmuştu. Hava kapalı ve soğuktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meserret Kıraathanesi oldukça tenhaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gözüme çocukluktan beri tanıdığım bizim mahalleden Yenibahçeli Kemal takılmıştı, tavla oynuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zabit arkadaşımız Hüsamettin (Ertürk), yanındaki birkaç yiğit arkadaşımızla birlikte baskının haber verilmesini engellemek için Polis Müdüriyeti, Merkez Kumandanlığı, Posta ve Telgraf İdaresi’ni işgal etmeye hazırdı. Babıâli’nin telefon hatlarını da bu ekip kesecekti. İşaret bekliyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk emri onlar aldı. Harekete geçtiler. Hükûmetin yardım talep etmesini sağlayacak tüm yollar kesildi. Merkez telgrafhanesinde Kara Kemal Bey vardı. Duruma hâkim olduğu bilgisi geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kablo İdaresi ele geçirilecek, Büyükdere’deki Rus Sefareti’nin bahçesindeki telsiz istasyonu da zapt edilecekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">En büyük korkumuz hükûmetin haber alıp harekete geçmesiydi. Bu nedenle titiz davranıyorduk. Planın ilk aşaması kusursuz işliyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Binbaşı Enver Bey, Süvari Yüzbaşısı İzmitli Mümtaz, Mustafa Necib, Enver Bey’in amcası Halil, Hilmi, Sapancalı Hakkı, Talat Bey’le beraber küçük bir topluluk oluşturmuştuk. Hepimiz Nuruosmaniye’deki İttihat ve Terakki Merkezi Umumîsi’nin</span><a href="#x2-58"><span class="dipnot-no" style="font-size:0.76em;" xml:lang="tr-TR">2</span></a> <span class="duz-yaz-" style="font-size:1em;" xml:lang="tr-TR">karşısındaki Askerî Menzil Müfettişliği’nde, Genel Müfettiş Cemal Bey’in odasındaydık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey heyecanı gittikçe arttığından aynı sözleri tekrarlayıp duruyordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Evvelce de söylemiştim, aman dikkat edelim, zorunluluk duymadan silah kullanmayalım, kan dökmeyelim.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tüm gerginliğe rağmen eylem sonrası hükûmetin düşeceğinden o kadar emindik ki, basına verilecek, halka dağıtılacak, “İttihat ve Terakki Bildirisi” bile gizlice bastırılarak hazırlandı. Bildiriyi Fethi (Okyar) Bey kaleme aldı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vakit geçmek bilmiyordu. Zamanı geçirmek ve heyecanımızı yatıştırmak için bir iki kadeh konyak içtik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saat öğleden sonra, ikindiye yaklaştı. Saat üçte başlamak üzere anlaşmıştık. Soğuk bir gün. Hava iyice bulanıklaştı. Ara sıra hafif bir yağmur çiseliyor ve rüzgâr içimizi ürpertiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Etrafın tenhalığından hepimiz bir sıkıntı duymaya başladık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabırsızlanan Talat Bey, Askerî Menzil Müfettişliği’nde daha fazla duramaz oldu. Sapancalı Hakkı Bey’e dönerek, “Kalk gidelim, seninle aşağıya kadar inelim. Bakalım bizimkiler ne halde?” dedi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onların gidişiyle bize verecekleri haberleri beklemeye başladık. İşaret geldiğinde hareket etmeye hazırdık, ama bir türlü gelen giden yoktu. Vakit geçtikçe “hükûmet haber aldı” kuşkusu artıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Büyük bir kalabalık toplanır umudu içindeydik. Ancak hareket saatine 30 dakika vardı. Ortalıkta kimseler yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey gözünü yola dikti bekliyor. Biliyoruz ki İttihat ve Terakkili arkadaşlar destek vermezse ve kalabalık bir topluluk oluşturulamazsa hepimizin hayatı tehlikeye girecek.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sanki Manastır’da dağa çıktığımız günü aynen yaşıyoruz. Ya öleceğiz, ya başaracağız!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saat iki buçuk oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı yokuşu çıkarak soluk soluğa yanımıza geldi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Her şey tamam!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra Enver Bey’e döndü, heyecanla, “Talat Bey ‘Vakit kaybetmeye gelmez, acele edin’ diyor” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey, her şeyin hazır olduğu haberini aldığı anda kıpkırmızı oldu. Artık geriye dönüş yoktu. Hemen kendini toparladı ve kapının önündeki kır ata atladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kimse konuşmuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey kır atın üzerinde, biz de yaya olarak yanında yürümeye başladık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben solundayım, İzmitli Mümtaz sağında. Hilmi ile Mustafa Necib bizi takip ediyorlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yaya olarak ilerliyoruz. Böylece Enver Bey’i de muhafazaya almış oluyoruz. Silahçı Tahsin, Fedaî Eyüp gibi birkaç arkadaş daha bize eklendi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babıâli binasına yaklaştıkça, hissediyorum, tedirginliğimiz artıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı’nın kötü mukadderatını değiştireceğimizden hiç kuşkumuz yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babıâli binası gözüktü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babıâli önündeki tenhalık Enver Bey’i telaşlandırdı ve Sapancalı Hakkı’ya “Her şey hazır dediğin bu mu?” der gibi ters ters baktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Artık geriye dönüş yoktu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babıâli önü tenhaydı ama aynı zamanda Muhafız Taburu’ndan da bir haber yoktu. Enver Bey yavaş yavaş Babıâli’ye doğru ilerliyordu ama beklediğimiz kalabalık bir türlü toplanmıyordu. Ne oluyordu, bizim arkadaşlar korkup bir köşeye mi sinmişlerdi? Civar kahvelerde İttihat ve Terakki Cemiyeti’ne mensup pek çok kişinin bulunması gerekiyordu. Benim gördüğüm bu insanlar destek vermekten korkan bakışlarla sadece bizi izliyorlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Duyduğum bir ses beni kendime getirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ömer Naci, Nafıa Nezareti’nin (şimdiki İstanbul Millî Eğitim Müdürlüğü) merdivenlerinin üzerine çıkmıştı. Halk hatipliği herkesçe bilinen, takdir edilen Ömer Naci’nin yanında yazar Ömer Seyfeddin vardı. Bu ikilinin dostuğu yıllar önce Selanik’te birlikte çıkardıkları</span> <span class="italik-yaz-" style="font-size:1em;" xml:lang="tr-TR">Genç Kalemler</span> <span class="duz-yaz-" style="font-size:1em;" xml:lang="tr-TR">mecmuasından geliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ömer Naci, 28 yaşının verdiği güçle bağırıyordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“ Bu memleketi Abdülhamid’in zalim idaresinden kurtaran İttihat ve Terakki’dir. Hareket Ordusu’nu hazırlayıp İstanbul’a gönderen İttihat ve Terakki’dir. Meşrutiyeti, hürriyeti bu memlekete hediye eden İttihat Terakki’dir. Vatandaşlar, hükûmet Edirne’mizi Bulgarlara teslime karar verdi, hürriyet kahramanı, Trablusgarp kahramanı Enver Bey Babıâli’ye yürüyor. Hadi siz de ona katılın, onunla beraber vatanı kurtarın...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yaşasın vatan!.. Yaşasın millet!.. Yaşasın İttihat ve Terakki!..”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne oldu ise, bu sözlerden sonra oldu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Millet zaten bıkmıştı, günlerdir kulaklarıyla duyduğu silah ve top seslerinden. Düşman ha bugün ha yarın İstanbul’a girecek diye endişeliydi. Büyük devletlerin gemileri her an bizi yutmak için Boğaz’da beklemiyor muydu?</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ömer Naci heyecanlı, ateşli bağırdıkça millet içinden de sesler yükseldi, alkışlar başladı. Millet, bu canlı, kanı kızıştıran hitabet karşısında coşarak bir anda sel gibi Babıâli önüne doğru akmaya başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey Babıâli önünde demir kapıdan girince atının üstünden atladı. Meydanın dolmasını bekleyecek vakit yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Baskını başlattı...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babıâli’nin cadde üzerindeki parmaklıklı dış kapısının tutulması için Enver Bey, Doktor Abidin Bey’e</span><a href="#x3-59"><span class="dipnot-no" style="font-size:0.76em;" xml:lang="tr-TR">3</span></a> <span class="duz-yaz-" style="font-size:1em;" xml:lang="tr-TR">“Kapıları derhal kapayınız. Vazifelilerden başka içeri kimse girmesin” emrini verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey’le birlikte biz de Sadaret Dairesi’ne çıkan mermer merdivenlerden, süratle içeri girdik. Doktor Abidin Bey birkaç adamıyla parmaklıklı kanatları çevirdi, kapıyı kapattı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadaret Dairesi’nin büyük holünde durduk. Ben ve Sapancalı Hakkı, sadrazamın bulunduğu Sadaret makam odasıyla, kabine üyelerinin bulunduğu Vükela Meclisi salonunun kapısını muhafaza altına alacaktık. Enver Bey öteki ihtilalcilerin içeriye serbestçe girmesini sağlayacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizden önde ellerinde kılıçla ilerleyen iki arkadaş Şeyhülislam Cemaleddin Efendi’nin muhafızı iki nöbetçiyle karşılaştılar. Ben hiç istifimi bozmamıştım ki, Sapancalı Hakkı Bey gürlercesine “Çekil oradan, yoksa başın belaya girer!” diye bağırdı ve kapıda duran iki nöbetçiye de askerce, “Selam dur!” emrini verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nöbetçiler şaşırdılar ama bu emre uydular.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Salona girdik. İçerdeki Sadaret yaverinin odasında çay içmekte olan ve bir misafiriyle görüşen Sadaret Yaveri Ohrili Nafiz Bey baskını ilk anlayan kişi oldu. Masasının üzerinde duran tabancasını alarak dışarı fırladı. Nafiz Bey Arnavut subaylardandı, İttihatçıları sevmezdi ama cesaretiyle tanınmıştı. İttihat ve Terakki hükûmetini yıkmak için dağa çıkan (21-22 haziran 1912) “Halaskâr Zabitan” grubuna dahildi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nafiz Bey salona çıktığı sırada birdenbire bir tabanca sesi duyuldu. Mustafa Necib kendisine engel olmak isteyen Komiser Celal’e ateş etmiş ve kanlar içinde yere sermişti. Komiser silahını bile kullanamadan vurulmuştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Komiserin vurulduğunu gören Yaver Nafiz daha da kararlı, bizim üzerimize bir el ateş etti. Bu kurşun kimseye isabet etmedi, ama kendisi de İzmitli Mümtaz tarafından yaralandı. Nafiz Bey yaralı olarak yaver odasına girerek ölmekten kurtuldu. Onunla uğraşacak zamanımız yoktu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İzmitli Mümtaz’la tam Sadaret makamına yönelmiştik ki, Harbiye nazırı yaverlerinden Kıbrıslı Tevfik Bey, tabanca seslerinin yarattığı şaşkınlık ve hiddetle bize, “Durun, nereye?..” diye bağırmaya başladı. Bu arada dış kapıda toplanan çığ gibi kalabalığın içeri girmesini önlemeye çalışan iki askerin havaya ateş etmesi üzerine telaşa kapılan Tevfik Bey üzerime kurşun yağdırdı. Biz de kendimizi koruduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tevfik Bey yediği iki kurşunla yığıldı kaldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada silah seslerini duyan dışarıdaki arkadaşlarımız da iki zavallı neferi susturmuşlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Necib hasta olduğundan süratle yürüyemiyor, biraz geride kalıyordu. Salona girdiğinde, Tevfik Bey ve muhafızın cesediyle karşılaşıyor. Bu arada doğrudan yaverin odasına giriyor ama bilmiyor ki, Nafiz Bey yaralı ve orada saklanıyor. Nafiz Bey arkadaşlarının ölümünden duyduğu kızgınlık, nefret ve ihtilalcilerden intikam alma duygusuyla hemen ateş ediyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve Nafiz Bey, Mustafa Necib’i ebediyete gönderiyor. Yiğit arkadaşımız ölmeden önce sıktığı kurşunla Nafiz’i bir kez daha yere seriyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz gördüğümüzde, Mustafa Necib hemen kapının önüne yıkılmıştı. Yaver Nafiz ise oturduğu kanepenin üzerine düşmüştü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Necib Selanik Merkez Kumandanı Kaymakam (Yarbay) Nâzım Bey’i vuran, II. Abdülhamid’in hafiyelerinden İsmail Mahir Paşa’nın makamına güvenlik kontrollerini atlatarak çıkıp, Makedonya’dan çekip gitmesini emreden cesur kardeşimizdi... Hürriyet kıvılcımını ateşe dönüştüren yiğit arkadaşımızdı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babıâli binasında odalar, koridorlar savaş alanına dönmüştü. Her yer kan içindeydi. Biraz ilerleyerek Sadaret odasının önündeki küçük sofaya daldık. Amacımız Vükela Meclisi salonuna girip Sadrazam Kâmil Paşa’ya zorla istifaname yazdırmaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada İzmitli Mümtaz göğsünde sakladığı bayrağı çıkararak, içeri girdiğimizi Talat Bey ve arkadaşlarına haber verdi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Silah seslerini duyan Harbiye Nazırı Nâzım Paşa, her zaman olduğu gibi kabadayı görünüşüyle, elleri cebinde makamından dışarı çıktı. Karşısında Binbaşı Enver Bey’i ve bizleri görünce bir an şaşırdı. Birkaç adım atarak sofadaki yuvarlak masanın önüne geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey tam karşısındaydı, biz de iki yandan ortalarına dizildik. Ben Nâzım Paşa’nın solundayım, yanımda İzmitli Mümtaz var. Nâzım Paşa’nın sağında Sapancalı Hakkı, onun yanında da Hilmi Bey vardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir yanda Erkânıharbiyei Umumiye reisinin bile bağlı bulunduğu, müşir (mareşal) rütbesinde bir komutan Nâzım Paşa, diğer yanda binbaşı, yüzbaşı ve teğmen rütbesinde bizler...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nâzım Paşa sert bir dille, hiddet içinde, “Bu ne cüret, burada ne arıyorsunuz, asi herifler!” diye bağırmaya başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey, karşısında birden koskoca Harbiye nazırını görünce kıpkırmızı kesilmişti. Nâzım Paşa’yı amiri olarak askerce selamladı ve saygılı bir dille, “Paşa Hazretleri, millet Kâmil Paşa Hükûmeti’nin istifasını istiyor, vatanı satanlara ordu müsaade etmeyecektir” diye sözlerine başlamıştı ki, Nâzım Paşa yine bağırmaya başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kolumu paşanın arkasından çevirip sağ şakağına tabancamı yaklaştırdım ve tetiğe bastım. Harbiye nazırının kafasından fışkıran kanı ve bütün heybetiyle yere serilişini izledim. Korkulan, çekinilen Nâzım Paşa’nın işi bitmişti.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey sesi titreyerek, “Eyvah, Yakub Cemil ne yaptın, buna ne lüzum vardı?..” dedi,</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey’e döndüm, “Bu herife laf anlatılır mı?” dedim ve Nâzım Paşa’nın yerde yatan vücuduna bir kurşun daha sıktım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nâzım Paşa biz İttihatçıları çok aldatmamış mıydı; işte hak ettiğini bulmuştu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey olayı kabullenmeye çalışır bakışlarıyla, yüzleri sararan diğer arkadaşlara moral vermek istercesine, “İnkılaptır, kan dökülür, millet için gerekirse harbiye nazırları da can verir, ne yapalım, kader. Vazifemize devam edelim” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Herkes toparlanıp kendine geldi. Bu arada Talat Bey de bize katılmıştı. Harbiye nazırının cansız yatan halini görünce şoke oldu ama sesini de çıkarmadı. O dahil herkes anlamıştı ki, ok yaydan çıkmıştı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Odacılardan Ahmed Ağa korkusundan bir köşeye sinmişti, ona sadrazamın nerede olduğunu sorduk, bir türlü konuşamadı, dili tutulmuştu, eliyle Sadaret makam odasını gösterdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vükela Heyeti, iyi ısınmadığı için Meclis odası yerine, Sadaret makamında toplanmıştı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey sert bir darbeyle kapıyı ardına kadar açtı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meclisi Vükela’nın toplandığı salona hep beraber girdik. Nazırlar korkudan diğer odalara kaçışmışlardı. Masa başında yalnızca Osmanlı İmparatorluğu’nun meşhur sadrazamı Kıbrıslı Kâmil Paşa vardı. Sadrazam yerinden bile oynamamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bize dönerek, her zamanki kibar haliyle “Ne istiyorsunuz evlatlarım?” dedi. Enver Bey’in güveni yerine gelmişti, “Paşa Hazretleri millet sizi istemiyor, imzalamaya kararlı olduğunuz sulhten sonra, bu devlet baki kalmaz, lütfen istifanamenizi yazınız” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kâmil Paşa, metanet içinde kâğıtlıktan “Makamı Sadareti Uzma” basılı bir kâğıt aldı ve iki satırla istifa ettiğini yazdı.</span><a href="#x4-60"><span class="dipnot-no" style="font-size:0.76em;" xml:lang="tr-TR">4</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kâğıdı Talat Bey aldı ve “Paşa Hazretleri, ‘ciheti askeriyeden vaki ısrar üzerine’ diye yazmışsınız. Lütfen pencereden bakar mısınız, dışarıda sadece askerler değil, her meslekten millet var” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kâmil Paşa ne yerinden kalktı, ne de bir şey dedi; istifa metnindeki “ciheti askeriye”nin yanına “ve millet” ilavesini yaptı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstifa mektubunu bir zarf içinde Enver Bey’e uzattı.</span><a href="#x5-61"><span class="dipnot-no" style="font-size:0.76em;" xml:lang="tr-TR">5</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zarfı alıp odadan çıktık. Kısa bir durum değerlendirmesi yaptık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babıâli Baskını sırasında biri bizden olmak üzere 7 kişi ölmüş 19 kişi yaralanmıştı. Bütün cesetlerin yaver odasına kaldırılmasına karar verdik. Elimizi çabuk tutmamız gerekiyordu. Babıâli’nin korumalığını yapan Uşak Taburu zemin katta silah çatmış ve kendilerine bir emrin gelmesini bekliyorlardı. Nâzım Paşa öldüğü için bu emri kimse verememişti ama her an bu emir gelebilirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cemal Bey, bazı nazırları alıp İstanbul Muhafızlığı’na götürecekti. Talat Bey Babıâli telgrafhanesinden, yurdun her tarafına telgrafla hükûmetin yıkıldığını bildirecekti.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hemen orada Azmî Bey İstanbul Emniyet Müdürlüğü’ne atandı. Sudi ve Nail yardımcısı oldu. Kâmil Paşa taraftarlarının karşı harekete geçmemeleri için gereken her türlü tedbir alındı. Ordunun bir bölümü zaten bizim kontrolümüzdeydi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Darbe henüz bitmemişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı ve diğer arkadaşlarımızı Babıâli binasında bırakıp, Enver Bey ve İzmitli Mümtaz’la oradan ayrıldık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Salonu geçtik, merdivenlerden inip dış kapının önüne geldiğimizde Babıâli önünde binlerce kişinin toplandığına şahit olduk. Bir ucu cümle kapısında, bir ucu Cağaloğlu’nda, bir ucu da Sirkeci’deydi. Millet Babıâli’de ne olduğunu konuşup, tartışıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey’i karşılarında görünce alkışlamaya başladılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey istediğimiz üzerine, milletin kafasındaki karışıklığı gidermek ve onlara moral vermek için konuşma yaptı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Kâmil Paşa istifa etti. Tamamıyla milletin haklarını savunacak bir kabine kurulacaktır. Şimdi Zatı Şahane’ye bilgi vermek üzere Saray’a gidiyorum.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey hep kısa konuşurdu. Hürriyet ilan edildiğinde de ancak ısrarlar üzerine birkaç söz söylemişti.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meşrutiyet ilanının üzerinden beş yıl geçmişti; o zamanlar “Yaşasın Hürriyet Kahramanı Enver” diye bağıranlar bugün yine, “Yaşasın Enver Bey” diye bağırıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir de ekleme yapıyorlardı: “Enver Edirne’ye... Enver Edirne’ye!..”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey, İzmitli Mümtaz ve ben, üçümüz birbirimizin gözüne baktık, Edirne’yi her ne pahasına olursa olsun alacaktık!..</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babıâli binasının önünde Şeyhülislam Cemaleddin Efendi’nin otomobili duruyordu. Hemen ona atladık. Şoförü tehdit ederek Dolmabahçe’ye gitmesini emrettik. Saraya giderken tabancamdaki boş yerlere yeni kurşun doldurdum! Ne pahasına olursa olsun bu darbe başarıyla sona erecekti!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otomobille giderken kalabalığı daha rahat görebildik. Büyük bir alan hıncahınç dolmuştu. Kalabalığı yarmak çok zor oldu. Millet Enver Bey’i tanıyınca otomobili havaya kaldırmak istiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babıâli önünde Ömer Naci hâlâ bağırarak İttihat ve Terakki’nin başarılarını heyecanlı sesiyle anlatmaya devam ediyordu. Ama artık millet de onunla beraber bağırıyordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yaşasın millet! Yaşasın İttihat ve Terakki!”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonunda Dolmabahçe’ye ulaşmıştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zatı Şahane’nin huzuruna çıkmak istediğimizi Başmabeyinci Halit Ziya Bey’e (Uşaklıgil) söyledik. Babıâli’de olan bitenden haberleri vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sultan V. Mehmed, Binbaşı Enver Bey’in huzura gelmek istediğini öğrenince “Buyursunlar” demiş.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zatı Şahane’nin huzuruna girdik. Elini öperek karşısında vaziyet aldık. Zatı Şahane karşısında bir binbaşı ile iki yüzbaşıyı görünce şaşırır gibi oldu. Ya da bana öyle geldi. Enver Bey hemen söze girerek, Heyeti Vükela’nın vatan hıyanetini, Edirne’nin Bulgarlara terkini, ordunun buna asla razı olmadığını Harbiye Nazırı Nâzım Paşa’nın ölümünü ve Kâmil Paşa’nın çekilmek zorunda olduğunu heyecanlı bir ses tonuyla anlattı. Sultan Mehmed Reşad, gürültüden, isyandan hiç hazzetmediğinden, “Peki, oğlum Enver, ne yapmamı istiyorsunuz?” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey,“Sadarete Mahmud Şevket Paşa kulunuzu getirmek ve mührü ona teslim eylemek dileğindeyiz Efendimiz. Başkomutanlık vekâletine İzzet Paşa kulunuzun getirilmesini ve kabine kuruluncaya kadar da Talat Bey’in Dahiliye nezareti vekilliğine tayin buyurulmasını millet adına istirham ediyorum Efendimiz” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Peki öyle yapınız, memnun oldum. Beni bu âciz adamlardan kurtardınız. Var ol oğlum, Allah size muvaffakiyet versin. Mahzuziyeti Şahane’mi orduya iblağ ediniz!” demesi üzerine başta Enver Bey olmak üzere Zatı Şahane’yi asker selamıyla selamladık ve çıkarken yine elini öptük.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Darbenin son raundu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saraydan çıkarken bizi bir telaş almıştı; Zatı Şahane’ye, Mahmud Şevket Paşa’nın adını vermiştik ama paşadan henüz haber yoktu. Biz Babıâli’ye yürürken, Kurmay Albay İsmail Hakkı’yı, Mahmud Şevket Paşa’nın Üsküdar’daki evine göndermiştik. Ancak ondan haber yoktu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada biz saraydayken İstanbul Muhafızı Memduh Paşa ile Kurmay Başkanı Kâzım (Dirik) Bey, Babıâli’ye gelmiş ve hemen içeri girmişler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Memduh Paşa’yı bilmiyorum ama Kâzım Bey bizdendi. Cemiyet’e 1906 yılında girmişti. Makedonya’da bizlerle beraberdi. Babıâli’yi basacağımızı biliyordu. Zaten bilerek kurmay başkanlığına getirilmişti.</span><a href="#x6-62"><span class="dipnot-no" style="font-size:0.76em;" xml:lang="tr-TR">6</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı, Kâzım Bey’i bir kenara çekip, durumun gayet nazik olduğunu, Memduh Paşa’yı idare etmesini, paşanın bir yere kımıldamamasını sağlamasını rica etmiş. Sapancalı Hakkı tedbiri elden bırakmamak için, Kâzım Bey dışında bir de Memduh Paşa’nın yaveri Caferçelebili Mehmed Ali Bey’i de uyarmış. O da bizdendi, İttihatçıydı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saraydan Babıâli’ye gelmiştik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Baskının üzerinden dört saat geçmişti. Mahmud Şevket Paşa, İttihat ve Terakki’nin sadrazamlık teklifini zorla kabul etmişti. Ancak bir isteği vardı: kuracağı kabinede Talat Bey’e görev vermeyecekti. Çünkü yedi ay önce (9 temmuz 1912) Harbiye nazırlığı görevinden Talat Bey’in muhalefeti nedeniyle ayrılmak zorunda kalmıştı. Talat Bey, Mahmud Şevket Paşa’nın Hareket Ordusu komutanlığından itibaren nüfuzunu giderek artırmasından ve adeta diktatör haline gelmesinden rahatsızlık duymuştu. Öyle ya, iki cambaz bir ipte oynamazdı! Paşa şimdi Talat Bey’den “öcünü” almak istiyordu. Mahmud Şevket Paşa’nın adı Dolmabahçe Sarayı’na bildirilmişti, yapacak bir şey yoktu, teklifi kabul edildi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mahmud Şevket Paşa, Üsküdar’dan Dolmabahçe Sarayı’na gitti, huzura çıktı. Sadaret tayini iradesini aldı ve “Hattı Hümayun”unu yazdırdı. Ayrıca “müşir”lik (mareşallik) rütbesini de aldı. Vakit geç olduğundan Sadaret alayı töreni bir sonraki güne kaldı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazam otomobiliyle Babıâli’ye girerken büyük bir alkış tufanıyla karşılandı. Müşir Mahmud Şevket Paşa yeni hükûmetin başkanı olarak Babıâli’nin cümle kapısından girdiğinde akşamın saat sekiz buçuğu olmuştu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Heyhat! Günler ne çabuk geçiyordu... Üç yıl önce 31 Mart Ayaklanması çıktığında Hareket Ordusu’nun başında İstanbul’a giren kumandan Mahmud Şevket Paşa şimdi sadrazam olarak Babıâli’ye giriyordu!..</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yedi sadrazam Mahmud Şevket Paşa otomobilden indi, binektaşına çıktı, halkı selamladı ve yüksek sesle konuşmaya başladı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Zatı Şahane’mizin iradesine tevfikan sadareti şu güç zamanda kabul ettim. Kabineyi kurduktan sonra elimizden geldiği kadar çalışacağız. Bu anda sizden de yardım bekleriz. Sükûtu muhafaza ederek buradan çekilmenizi emir ve rica ederim.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mahmud Şevket Paşa kapı önünde Talat Bey ve Cemal Bey’le karşılaştı, Talat Bey’e soğuk davrandı. Beklenen oldu ve gece Mahmud Şevket Paşa, Talat Bey hariç kabinesini kurdu. Harbiye nazırlığı görevini de üstlenmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey’in amcası Halil Bey İstanbul merkez komutanlığına tayin edildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve gecenin ilerleyen saatlerinde yeni sadrazam, Sadaret makamına oturarak İttihat ve Terakki Cemiyeti’nin önde gelen isimleriyle Babıâli erkânının tebriklerini kabul etti.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki Cemiyeti artık iktidarı fiilî olarak eline almıştı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Devrik Dahiliye Nazırı Reşid ve Maliye Nazırı Abdurrahman beyler her zaman İttihat ve Terakki’nin baş düşmanlarıydı. Bize karşı derin kin ve garazları vardı. Yapmadıklarını bırakmamışlardı.</span> <span class="italik-yaz-" style="font-size:1em;" xml:lang="tr-TR">Tanin</span> <span class="duz-yaz-" style="font-size:1em;" xml:lang="tr-TR">gazetesini kapattırmış, İttihat ve Terakki’yi de kapatmak istemişlerdi. Şimdi elimize düşmüşlerdi işte.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama bizimkiler ne yapıyordu, bu adamlara saygıda kusur etmiyorlardı. Dayanamadım. Sapancalı Hakkı’ya, “Böyle olmayacak. Bu adamlar rahat durmazlar, keşke başlamışken Reşid Bey ile Abdurrahman Beyi de Nâzım Paşa’nın yanına, öbür dünyaya gönderseydim!” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı bana, “Ne yapıyorsun? Artık bu, pek ayıp olur! Teslim olmuş, kuvvetleri ve nüfuzları kalmamış adamları öldürmek çok çirkin olur! Bize yakışmaz, bundan vazgeç” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu laf iyice tepemi attırdı, cevap bile vermeden uzaklaştım. İstanbul Muhafızlığı Komutanlığı’na getirilen Cemal Bey’i makamında yazı yazarken buldum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Memleketin selameti uğruna ve milletin intikamını almak için Reşid Bey ile Abdurrahman Bey’i de vurayım! Ne dersiniz?” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cemal Bey sinirli ve hayret eder bir halde elindeki kalemi bırakarak, sert bir dille bana, “Artık ben bu dakikadan itibaren böyle şeylere meydan vermem! Şimdi biz hükûmeti ele aldık. Hükümsüz, sebepsiz adam öldüremeyiz. Bir daha böyle şey işitmeyeyim!” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu kadar tepkiden sonra yapacak bir şey kalmadı. Mecburen vazgeçmek zorunda kaldım. Benim haklı olduğum bir yıl değil birkaç ay sonra ortaya çıkacaktı...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Harbiye Nazırı Nâzım Paşa ile iki yaverinin ve bir komiser ile iki neferin ölmesi aleyhime çok fazla tepki yarattı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sanki hepsini ben vurmuştum?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki Cemiyeti, aleyhine gelişebilecek olayların olmasını engellemeye çalışıyorlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tüm düşmanlarımızı ortadan kaldıralım teklifim üzerine Talat Bey ve Cemal Bey’in bir görüşme yaptıklarını duydum. Hem muhalifleri korkutmak istiyorlar, hem de beni ve benim gibi düşünen İttihat ve Terakki’nin yiğit fedaîlerine gözdağı vermek istiyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne olur ne olmaz diye, güvenlikleri için, Reşid Bey ve Abdurrahman Bey’i birkaç günlüğüne İstanbul Muhafızlığı’na nakletmeye karar vermişlerdi. Sadrazam Mahmud Şevket Paşa da bu kararı onaylamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Reşid Bey ve Abdurrahman Bey, tutuklu bulundukları odada etli yemeklerle beslendiler. Misafir gibi kabul gördüler. Sonra da ellerine pasaport, ceplerine harcırah konularak Avrupa’ya gönderildiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başmuharrir Ali Kemal,</span><a href="#x7-63"><span class="dipnot-no" style="font-size:0.76em;" xml:lang="tr-TR">7</span></a> <span class="duz-yaz-" style="font-size:1em;" xml:lang="tr-TR">Gümülcüneli İsmail Hakkı ve Rıza Nur gibi birkaç kişiyi de göstermelik olarak tevkif edip, sonra yurtdışına çıkmalarına izin verdiler. Hepsi o kadar.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bize ne oldu dersiniz?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey’in etrafından ayrılmayan, gözünü budaktan sakınmayan biz fedaîler nasıl ödüllendirildik dersiniz?..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rumeli’de, Makedonya’da Bulgar ve Sırp çetecilerine karşı savaşan bizdik...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meşrutiyet ilanı için Manastır’da dağa çıkan bizdik...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hürriyeti korumak için gericilerle İstanbul caddelerinde savaşan bizdik...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Trablusgarp çöllerinde bir karış toprağımızı vermemek için direnen bizdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bulgar, Yunan, Sırp ordularına karşı vatanımızı savunan bizdik.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dün bize, “aşerei mübeşşere” (İslam dininin ilk günlerinde, gösterdikleri büyük hizmet ve cesaretten dolayı hayatlarında cennet müjdelenen) unvanı verenler, bugün artık “aşere” değil, “haşere” diyorlardı!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve sonunda amaçlarına ulaştılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizi ordudan attırdılar...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">3 şubat 1913 tarihinde orduyla ilişkimizi kestiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazam ve Harbiye Nazırı Mahmud Şevket Paşa, Sadaret’e gönderdiği belgede şöyle diyordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“... Öteden beri İttihat ve Terakki Cemiyeti murahhaslıklarında hizmet etmek suretiyle siyasî cereyanlara teslimi nefs ü fikir etmiş zevattan olup ‘kıymet ve meziyetçe hiçbir gûna (şekilde) noksanları olmamakla beraber’ orduda hizmetleri, ordunun siyasiyattan çekilmesi hakkındaki emeli katinin husulüne mâni olacağından, Yüzbaşı Mehmed Nâzım, Mülazımı Evvel Hakkı (Sapancalı Hakkı), Yüzbaşı Yakub Cemil, Yüzbaşı Yusuf Musa ve Mülazımı Evvel Hasan Tahsin, Mülazımı Evvel Hüseyin Rahmi efendilerin dahi nisbeti askeriyelerinin katı (askerlikle ilişkilerinin kesilmesi)...”</span><a href="#x8-64"><span class="dipnot-no" style="font-size:0.76em;" xml:lang="tr-TR">8</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadece üniformamızı çıkarmıştık, içimizdeki vatan millet aşkını değil.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başları sıkıştığında yine bizi yardıma çağıracaklardı.</span></p>

      <p class="duz-yaz--son-paragraf-2"><span class="duz-yaz-" style="font-size:1em;" xml:lang="tr-TR">Hem de kısa bir süre sonra...</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x1-57"></a>1</span> <span class="dipnot-italik" style="font-size:1.11em;" xml:lang="tr-TR">Ordunun cephe gerisi işlerinin bütünü.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x2-58"></a>2</span> <span class="dipnot-italik" style="font-size:1.11em;" xml:lang="tr-TR">Şimdiki</span> <span class="dipnot-bold" style="font-size:1.11em;" xml:lang="tr-TR">Cumhuriyet</span> <span class="dipnot-italik" style="font-size:1.11em;" xml:lang="tr-TR">gazetesi binası.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x3-59"></a>3</span> <span class="dipnot-italik" style="font-size:1.11em;" xml:lang="tr-TR">Dr. Abidin Bey, 1926 yılında Atatürk’e İzmir’de yapılan suikasta karıştığı iddiasıyla idam edildi. İttihat ve Terakki’nin öncü gücünün birini subaylar oluşturuyorsa, diğerini tıp doktorları oluşturuyordu.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x4-60"></a>4</span> <span class="dipnot-italik" style="font-size:1.11em;" xml:lang="tr-TR">İngilizler 1918 yılında İstanbul’a ayak bastıklarında hemen geniş çaplı tutuklamalara başladılar. 311 kişilik kara listenin 100 kişisini, “1913 Babıâli baskınına katılma suçunu işleyen” İttihat ve Terakki üyeleri oluşturdu. Birinci Dünya Savaşı’ndan önce İstanbul’da yapılmış hükûmet darbesiyle İngilizlerin ne alakası vardı!.. Bu darbe Osmanlı’nın iç işi değil miydi? Demek ki sadrazama boşuna İngilizci Kâmil Paşa dememişlerdi...</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x5-61"></a>5</span> <span class="dipnot-italik" style="font-size:1.11em;" xml:lang="tr-TR">27 Mayıs 1960 askerî hareketi, Sadrazam Kâmil Paşa’nın torunu, Millet Partisi genel başkanlığı görevinde de bulunan Prof. Yusuf Hikmet Bayur’u, 4 yıl 2 ay hapse mahkûm etti. Ayrıca kamu hizmetlerinden men etti ve Manisa’da bir yıl zorunlu oturma cezasına çarptırdı!</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x6-62"></a>6</span> <span class="dipnot-italik" style="font-size:1.11em;" xml:lang="tr-TR">İttihat ve Terakki’nin iki ünlü subayının çocukları; Resneli Niyazi’nin iki oğlu Mithat ve Saim ile Kâzım (Dirik) Bey’in oğlu Orhan 1930’lu yılların ikinci yarısında Almanya’da Münih Teknik Üniversitesi’nde birlikte okudular. Ölüme baş koyan iki fedaînin çocukları birbirleriyle nedense hiç diyalog kurmadılar. Bu olay değil ama, 1930 yılında kızı Şükran’ın, tiyatrocu Muammer Karaca’ya âşık olup kaçması Kâzım Dirik’i şoke etti. Bu olay üzerine İzmir valiliğinden istifasını Atatürk önledi!</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x7-63"></a>7</span> <span class="dipnot-bold" style="font-size:1.11em;" xml:lang="tr-TR">İkdam</span> <span class="dipnot-italik" style="font-size:1.11em;" xml:lang="tr-TR">gazetesinin başyazarı Ali Kemal, İttihatçılara karşı hep sert muhalefet yürüttü. Hürriyet ve İtilaf Fırkası’nın da üyesi olan Ali Kemal, Kuvayı Milliye’ye ve Kurtuluş Savaşı’na da karşı çıktı. 6 kasım 1922’de İzmit’te linç edildi. Ali Kemal’in oğlu Zeki Kuneralp 1978 yılında Madrid büyükelçiliği yaptı. 2 haziran 1978 tarihinde makam otomobili, “Ermeni Genocite Komondosu” adlı örgüt tarafından tarandı. Eşi Necla Kuneralp ile bacanağı emekli büyükelçi Beşir Balcıoğlu şehit oldu. Ali Kemal’in torunu ise tarihçi Sinan Kuneralp’tir.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x8-64"></a>8</span> <span class="dipnot-italik" style="font-size:1.11em;" xml:lang="tr-TR">Belgenin ayrıntısı için bakınız:</span> <span class="dipnot-bold" style="font-size:1.11em;" xml:lang="tr-TR">Toplumsal Tarih</span> <span class="dipnot-italik" style="font-size:1.11em;" xml:lang="tr-TR">dergisi, aralık 1999.</span></p>

      <p class="bolum-ad--tek-sat-r"><span class="bolum-ad-" style="font-size:1em;" xml:lang="tr-TR">Paris’te torun “Yakub Cemil”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">15 kasım 1983.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarihi iyi hatırlıyorum; çünkü o gün Kuzey Kıbrıs Türk Cumhuriyeti ilan edildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paris’te sıkışan Ara Toranyan’ın Marsilya’ya geçeceği bilgisi o gün geldi. Hangi gün ve hangi saatte gideceği bilgisi elimize ulaşmıştı. Trenle yolculuk yapacağını bile öğrenmiştik. Marsilya ekibi iyi çalışmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fazla bir zamanımız kalmamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hedefi zaten 1,5 yıldır fotoğraflarından, slaytlarından ezberlemiştik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Oturduğu ev adresi üzerine maketlerle çalışmaya başladık. Saha maketleri harikaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Champs-Élysées’ye yakın oturuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir ucu Seine Nehri üzerindeki Pl. de l’Alma Köprüsü’ne, diğer ucu Champs-Élysées’ye uzanan, ünlülerin oturduğu V. George Caddesi üzerindeki tarihi bir binanın ikinci katında kalıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aslında ben, “Pl. de l’Alma Köprüsü” diye bilmem. Bizde her yer numaralandırılır. O köprüyü ben numarasından bilirim. Caddeleri, sokakları da numaralarından bilirim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim ekip yine üç kişiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben, Mehmet Ali Ağabey ve “Akrep”.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey beni ayrı bir gruba bırakmıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paris’e girişimiz kolay oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üç yıldızlı bir otelde kalıyorum, yanılmıyorsam adı Hôtel Eiffel’di. Beşiktaş’ın Akaretler semtindeki sıra evler gibi. Eski bir bina. Beş katlı. Yangın merdivenin olması otelin seçilmesi için önemli nedenlerden biri.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üçüncü kattaydım. Odadan Eiffel Kulesi görünüyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ülkelere, yaptığın işlere, kimliğinde yazan mesleğine göre kalınacak oteller belirlenir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yağ fabrikasının temsilcisi Paris’e geldiği zaman nerede kalması gerekiyorsa orada kalmak zorundasınızdır. Ne en lüks bir otelde, ne daha ucuz bir pansiyonda değil. İtiraz edemezsin. Pansiyonsa pansiyonda kalırsın, Hilton ise Hilton’da.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kalacağımız yerler biz daha o ülkeye gitmeden önce saptanır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çizgiyi (ülke sınırı) aştıktan sonra, güvenliğinden, yeme içmenden, yani tüm ihtiyaçlarından sen sorumlusundur. Bunun için kesin bir diyet vardır. Her türlü sıvıyı az alırsın, buna içki de özellikle dahildir. Beyrut’ta olduğu gibi bazen sarhoş olurum. Ne yapalım her yasak insanı cezbediyor. Mehmet Ali Ağabey de benim gibidir. Ama “Akrep” bize hiç benzemez, çok disiplinlidir. Onunki askerî disiplin!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dünyanın her yerinde en iyi yiyecek peynir ekmektir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Diğer yiyecekler bağırsaklarında hayli hareketlere neden olabilir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kahvaltı otelde yapılır; yarım dilim kızarmış ekmek, çok az peynir ve yarım bardak kahve veya çay. Ama kesinlikle şekersiz. Otel dışında yememeye gayret ederiz. Otel bizim için güvenliklidir. Tanımayız ama biliriz ki bazı personel bize yakındır veya “çöpçü”lerin biri otelde çalışıyordur!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Müze biletleri, girilmeyen sinemalardan alınan biletler ve küçük kitapçıklar da, yağ evraklarıyla birlikte otel odanızdaki masanın üzerine gelişigüzel bırakılmalıdır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Odada çantalarını, elbiselerini, evraklarını belirli yerlere koyarsın. Oda temizlikçileri dışında eğer çantan, elbiselerin senin koyduğun gibi değilse, hissedersin ki “ziyaretçilerin” gelmiştir. Eğer eşyalarında hiç kıpırdama olmamışsa yine şüphelenirsin. O zaman uyu bakalım uyuyabilirsen!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şüphe durumunda hemen oteli terk edersin. Hatta şehri, ülkeyi bile. Çünkü açığa çıkmışsındır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otel görevlilerine Louvre Müzesi’ne, Notre-Dame Katedrali’ne nasıl gideceğinizi sorarsınız. Bunlarla sohbet ederken Ortadoğulu ortalama bir işadamının kültürüyle konuşmanız gerekir. Bu sohbetlerde de dikkat çekmemeniz lazımdır.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim otelin çevresinde yaşayanların büyük çoğunluğu Türk’tü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün az kalsın kimliklerimiz ortaya çıkacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gece, ilk kez üçümüz bir araya gelip lokantada yemek yiyip içki içerken, yanımızdaki masada oturan gençten biri, “Siz Türk müsünüz?” diye sordu Fransızca.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Afalladık! Mosmor olduk! Mehmet Ali Ağabey Fransızca, “Türk olduğumuzu nereden çıkarıyorsunuz, siz kimsiniz?..” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O kişi yanılmıyorsam, o günlerde Paris’te bulunan, Mazhar Alanson’du. Yanındaki arkadaşları da Fuat ile Özkan’dı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kadehleri tokuşturuş şeklimiz Türklere benziyormuş, o nedenle dikkatlerini çekmişiz. Hani bizde âdettir; büyüğümüzle rakı içerken, kadehinin alt tarafına vurulmak istenir, büyükte yan yana vurdurmak için çabalar ya, onu görmüşler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üç Türk bize iyi bir ders vermişti. Her konuda dikkatli olmalıydık! Üstelik Paris ASALA militanlarıyla kaynıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Burada size bir not aktarayım; o günlerde Paris’te bulunan ASALA militanları Nairi Uranyan ve Aza Uranyan yıllar sonra (28 ekim 1999) Ermenistan’da Parlamento binasını basıp başta Başbakan Vasgen Sarkisyan ve Meclis Başkanı Karen Demirciyan olmak üzere 8 kişiyi öldürdüler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yani adamlar sahiden çok tehlikeliydi. Dikkatli olmalıydık. Ama dikkatsiz davranışlarda da bulunuyorduk... Bu nedenle Paris’te “bizim evdekilerden” fırça yedik.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey dikkat çekmemek için bir kız arkadaş buldu. Otelde onunla kalıyor. Kamufle için kadın her zaman iyidir. Ama öyle çok dikkat çeken hayat kadınları gibi değil. Kadın da fazla dikkat çekmeyecek.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün beklediğimiz haber “çöpçü”den geldi, hedef istenilen yerdeydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Malzemeler de hazırdı. “Akrep” hemen gitme taraftarıydı, ancak Mehmet Ali Ağabey’e ulaşamıyorduk. Nerede olduğu belli değildi. Kimseye haber de vermemişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Mehmet Ali Ağabey olmadan gitmem” dedim. Aramızda ufak bir tartışma çıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İş kaldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dedim ya Mehmet Ali Ağabey biraz çapkındı. Böyle bir aksiliği tabiî tahmin edemezdi. Ama başı hep çapkınlığı yüzünden belaya giriyordu. Daha önce de izinsiz Londra’ya gidip elçilikteki sevgilisiyle buluşması olay olmuştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Çöpçüler” her şeyi ceride (rapor) etmişlerdi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Akşam “evde” toplandık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey’e benim yanımda “ev sahibesi” tarafından fırça atılması doğrusu ağırıma gitmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hele, “Paris’in her sokağında, caddesinde şehitlerin kanı yerde dururken, siz nasıl böyle boş vermiş, tatile gelmiş turistler gibi davranırsınız?..” lafı boğazıma düğümledi...</span><a href="#x1-65"><span class="dipnot-no" style="font-size:0.76em;" xml:lang="tr-TR">1</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hepimiz epey gerilmiştik aslında. Fransızlar bombalama olaylarından sonra rahat çalışmamıza izin vermiyorlardı. Zaten bir grubumuz tamamen açığa çıkmıştı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Ev”den ayrıldıktan sonra birbirimizle bir süre konuşmadık. Yüreğimizi parçalayan sözler gerçekten çok ağır gelmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paris’e gelirken “Savulun tavşanlar Jön-Türkler geliyor” diye takılmıştık birbirimize.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şu düştüğümüz hale bak.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aklıma babam geldi...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1963 mayısının son günü apoletleri söküldü, artık o üniformasızdı. En değerli varlığı tabancasını vermek zorunda kalmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babamın ağladığını ben ilk o gün, İstanbul Balmumcu’daki evimizde gördüm.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babam da tıpkı dedem Yakub Cemil gibi uğruna ölümü göze aldığı üniformasını çıkarmak zorunda kalmıştı. Rütbesi de neydi biliyor musunuz: yüzbaşı! Yani dedem de, babam da aynı rütbedeyken ordudan çıkarılmışlardı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nasıl bir kaderdi bu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babam sadece üniformasını kaybedecekti; lider bildiği Kurmay Albay Talat Aydemir gibi idam edilmeyecekti!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Aydemir’i ben çocukluğumdan hatırlıyorum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aydemir’i dedem Yakub Cemil’e benzetirim. Son dakikalarını ezbere bilirim. Diyebilirim ki, hatıratını yüz kez okumuşumdur. Çok hazindir o son anları:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">22 Şubat (1962) ve 21 Mayıs (1963) ihtilal girişimlerinin lideri Kurmay Albay Talat Aydemir 5 temmuz 1964 sabahı saat 02.30’da Ankara Asrî Cezaevi müdürünün odasına getirilir. İnfaz emri yüzüne karşı okunur. Sağlık muayenesi ve dinî telkinlerden sonra beyaz idam gömleği giydirilir. Elleri kelepçeli olduğu halde sehpaya ilerleyen Talat Aydemir son arzusu olarak, “Kendi işimi kendim görmek istiyorum, kelepçelerimi çıkarın” der. İsteği yerine getirilmez. Sehpaya çıkar. Boynuna ip geçirildikten sonra, “Memleket için feda olsun” diyerek iskemleyi tekmeler. Saat 02.50’yi göstermektedir...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babam idam edilmedi ama üniformasını çıkarmak zorunda kalması bizim aile için ikinci bir yıkım oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Acıya dayanamayan Cemile Teyzem (dedem Yakub Cemil’in kızı) vefat etti. Tıpkı halası Edare (dedem Yakub Cemil’in kız kardeşi) gibi evlenmemişti. Kadıköy’de ahşap bir evde kız kardeşi Ülkü’yle birlikte oturuyordu. Bu evi onlara Enver Paşa’nın aldığı söylenirdi. Herhalde vicdan azabından kurtulmak için vermişti!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa’nın eşi Naciye Sultan bizimkilere mendil, tarak verirmiş, “satıp geçinin” diye. Ondan önce büyükannem Nevver Hanım, Çarşıkapı’da bir han girişinde ağızlık satarmış.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dedem Yakub Cemil’in bir yönü hiç bilinmez. O öldürdüğü kişilerin ailelerine yardım yapacak kadar büyük bir insanmış. “Karısının, çocuğunun ne günahı var?” dermiş.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aile içinde hep, “Eğer o paraları bir yere koysaydı, biz zor günlerden hiç geçmezdik” diye konuşulurdu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra iki kız kardeşi Cibali Sigara Fabrikası’na soktular. Oradan da emekli oldular. Onları fabrikaya</span> <span class="italik-yaz-" style="font-size:1em;" xml:lang="tr-TR">Cumhuriyet</span> <span class="duz-yaz-" style="font-size:1em;" xml:lang="tr-TR">gazetesinin sahibi Yunus Nadi yerleştirmişti. Nadi ailesiyle dostlukları hep sürdü. Bazen, iki kız kardeş Cemile ve Ülkü’nün, elimden tutup beni</span> <span class="italik-yaz-" style="font-size:1em;" xml:lang="tr-TR">Cumhuriyet</span> <span class="duz-yaz-" style="font-size:1em;" xml:lang="tr-TR">gazetesine götürdüklerini hayal gibi hatırlarım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki üyelerinin birbirleriyle ilişkileri de ilginçmiş. Örgüt içinde birbirine düşman olanlar dışarıya bunu hiç belli etmezlermiş.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Örneğin, karşı grupta olan Doktor Nâzım, bizimkileri bir kuruş para almadan tedavi edermiş! Doktor Nâzım da yiğit insanmış.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki’yi hatırlamam canımı iyice sıktı. Vatan toprağı için cepheden cepheye koşanların torunları Paris’te gönül eğlendiriyordu!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Canım sahiden çok sıkkın. İş bir an önce bitsin istiyorum...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fransızların ünlü şarkıcısı Charles Aznavour Ermeni asıllıdır. Konserlerine giriş ücreti 800 franktır. Yani o kadar ünlüdür. Hâlâ da hayattadır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onun kuzeni bir genç kız var; o da şarkıcı. Bu kız Ara Toranyan’la aynı apartmanda oturuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Toranyan ikinci katta, kız beşinci katta.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu kız ile Mehmet Ali Ağabey aşk yaşıyorlar. Kız, Mehmet Ali Ağabey’in Türk olduğunu biliyor. Yanlış hatırlamıyorsam, ticari ataşe olarak tanıyor. Ağabey’in Türkiye’deki eşinden, görevinden ayrılıp Paris’te birlikte yaşayacaklarını sanıyor. Kızın Ermeni meselesiyle, ASALA’yla filan ne ilgisi vardı, ne de bilgisi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aslında Mehmet Ali Ağabey de kıza kendini kaptırmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türk filmi gibi...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir yanda aşk hikâyesi sürüyor, diğer yanda Toranyan’ın takibi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şaka gibi...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sıkı takipteyiz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ara Toranyan evden çok az çıkıyordu. Gideceği yere taksiyle gidiyordu. Artık otomobil kullanmamayı öğrenmişti anlaşılan! O kadar bombayı “kim yese” vazgeçerdi herhalde!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Taksi şoförü mutlaka güvendiği kişiydi. Sürekli Opera’ya doğru gidiyordu. Arada bir de, Paris Galeria denen yere uğruyordu. Alışveriş yapıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz yakın takip yapmıyoruz, o “çöpçü”lerin işi. Sanıyorum taksi durağına da bir eleman yerleştirildi veya “satın alındı”.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Plan hazırlandı: “alışveriş” Toranyan’ın evinde yapılacaktı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey daha önce birkaç kez denemişti:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Taksiye biniyor (taksi şoförü “çöpçü”), Aznavour’un akrabası kızın bulunduğu apartmana gidiyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fransızların lüks konutlarında bizdeki gibi kapıcı yoktur, güvenlik görevlisi vardır. Bu apartman görevlisi gelen kişinin kimliğine bakar, kime geldiğini sorar, sonra karşı tarafa böyle bir misafir bekleyip beklemediğini sorar. Karşıdan “O.K.” alınca apartmana girmesine izin verir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey apartmana artık oldukça rahat giriyordu. Bunda verdiği bahşişin de, hediyelerin de önemi vardı herhalde.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Son günlerde Ağabey sepet sepet çiçekle, buketlerle apartmana gitmeye başladı. Kızı çiçeklere boğuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Apartman görevlisi Mehmet Ali Ağabey’i tanıdığı için çiçeklerin taşınmasına, taksi şoförüyle birlikte yardım ediyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">20 aralık akşamı “evde” toplandık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ara Toranyan yarın 13.30 treniyle Marsilya’ya gidiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Taksiyi filan çağırmasını, her ihtimali düşündük.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Futbol maçı gibi; gol bir saniyelik olaydır. Ancak golün oluş sürecinin arkasında binlerce saniye vardır. “Alışveriş” de öyledir!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Her dakika, her saniye planlandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Malzemeleri takside “çöpçü”den alacaktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Taksiye üç kişi binecektik; Mehmet Ali Ağabey, “Akrep” ve ben.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Akrep” ile ben apartmana gelmeden önce inecektik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Apartman görevlisinin bizi görmesini istemiyorduk. Şüphelenebilirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey ile şoför apartmana girip görevliyi de her zaman olduğu gibi yukarı kata çıkaracaklardı. Ama bir aksilik olur ve görevli bizi görürse onu da devre dışı bırakacaktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yani, “ne pahasına olursa olsun”du!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Alışveriş” kesinlikle sonuçlandırılacaktı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey, “Allah utandırmasın!” dedi, dağıldık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otele döndüm.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Resepsiyon görevlisinin, “Happy birthday” demesiyle şaşırdım ama kendimi toparladım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Alışveriş” olacağı günden bir gün önce mutlaka odanızda küçük bir pasta olur. Arkadaşlarınız doğum gününüz için göndermiştir. Otel de yanına birkaç ilave yapar mutlaka.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Garsonlara da birkaç parça pasta gönderirsiniz, bu arada yarın ayrılacağınızı da söylersiniz. Bütün otel kendi halinde, halim selim, boş vakitlerinde müzelere giden, iyi bahşiş veren Ürdünlü yağ fabrikası temsilcisinin ayrılmasına üzülür!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Doğum günü kutlayan bir adamın ertesi gün “alışveriş” yapacağını kim tahmin eder?</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">21 aralık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saat 12.00 suları...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">M. Ali Ağabey ve taksici (“çöpçü”), Pl. de l’Alma Köprüsü çıkışında “Akrep” ile beni aldılar. Bagaj çiçek dolu. Ayrıca taksinin arka koltuğunda da buketler vardı. Çiçeklerden zaten zor sığdık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Malzemelerimizi aldık, susturucuları yerleştirdik. Beyrut’un aksine bu kez mekanizma tam oturmuştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üstelik elimde tam istediğim tabanca vardı: Browning...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Apartmana yaklaşırken biz indik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnerken Mehmet Ali Ağabey, “Benden önce olmasın” dedi. Yani ben gelmeden adamın işini bitirmeyin demek istiyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başımızla onayladık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Akrep”le birlikte apartmana doğru yürümeye başladık. Görünürde hiçbir anormallik yok.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizimkiler sepetlerle, buketlerle apartmana girdiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İki üç dakika sonra nefesimizi tutup girişe geldik, güvenlik görevlisi yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kapı açıktı. Minik bir taş parçası kapının kapanmasına engel olmuştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Apartmana süzüldük.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eski asansörün halatları aşağıya iniyordu. Bizimkiler kızın kapısına henüz ulaşmamışlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İkinci kata çıkmamız saniye sürmedi. Hol karanlık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kapının önünde Mehmet Ali Ağabey’i beklerken bulduk. Taksici ve güvenlik görevlisine, “Çiçeklerle beraber sığamayız, ben merdivenlerden geleyim, hem böylesi daha iyi, sürpriz olur” demiş.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şimdi “çöpçü”nün güvenlik görevlisini kızın kapısının önünde biraz oyalaması gerekiyor. Onu yapacağından eminiz.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Her şey plana uygun gidiyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dışarıda bir taksi (o da “çöpçü”) güya Ara Toranyan’a gelmiş gibi bekliyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Toranyan’ın dairesinden telefon sesi geliyor, arkasından kapının zincirleri ve sürgüsü açılıyor. Telefon eden bizim taksici, yani “çöpçü”; geldiğini haber veriyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kapı açıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve sürpriz!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Daireye girdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey tabancasını Ara Toranyan’ın kafasına dayadı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Akrep” üzerini aradı. Tahmin ettiğimiz gibi koltuk altından Çek Vizör çıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey olağanüstü Fransızca’sıyla bir şeyler söyledi. Arkasından ilk onun susturucusu konuştu. Sonra bizimki.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ara Toranyan pencerenin önüne yığıldı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zamanımız yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kapıyı kapatıp çıktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey merdivenden yukarı katlara çıkarken biz aşağıya indik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Asansör aşağıya iniyordu, Mehmet Ali Ağabey, “Yoruldum, beni alın” dedi. Bu kez güvenlik görevlisiyle yukarı çıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ellerimiz ceplerimizde “Akrep”le birlikte yürümeye başladık. Kısa bir süre sonra “çöpçü”nün kullandığı taksiyle Mehmet Ali Ağabey geldi. Hemen arka koltuğa kendimizi attık. İstikamet Orly Havaalanı’ydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eiffel’i geçtik. Malzemeleri otomobilin içindeki zulalara koyduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kolonyalı mendillerle ellerimizi sildik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Orly yolunda dörtlülerini yakmış bir başka taksi aldı bizi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Havaalanı girişinde üçümüz ayrıldık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim Türk Hava Yolları bürosu önünden geçerken orada bulunan küçük Türk bayrağını kafamla selamladım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biletlerimiz cebimizdeydi. Otelden ayrılışımızı da “çöpçü”ler halledecekti.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Orly’den havalandığımızda her zamanki klasik numarama başladım. Zaten uçağa son anda binebilmiştim. Az kalsın kaçıracaktım. Fransız hostese, olabildiğince kibarlaşarak “Lütfen” dedim, “kulaklarım zonklamaya, gözlerim kararmaya başladı. Yardım edin!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kabine gidip kolonya şişesini alıp gelmesi saniye sürmedi. Arkasından daha yaşlı olan hostes geldi. Birlikte kolonyayla bileklerimi ovmaya başladılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bunun gözleri açlıktan kararır, bol sosisli bir sandviç her şeyine iyi gelir.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türkçe konuşan kişinin sesini hemen tanıdım. Demek Mehmet Ali Ağabey arkamda oturuyordu. Uçağa girdiğimde arkamda oturan kişinin yüzünü gazeteyle kapatmış olması tuhafıma gitmişti. Demek ki, Mehmet Ali Ağabey keyifliydi. Şakacı yanı ortaya çıkardı böyle durumlarda. Türkçe konuştuğu için hostesler Mehmet Ali Ağabey’in ne dediğini anlamamıştı. Gerçekten de yirmi saattir boğazımdan bir lokma yiyecek geçmemişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kaptan uçağın tırmanışının bittiğini anons ederken, hostes kız elime siyah bir karanfil bıraktı. “Arka taraftaki bir mösyöden” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Akrep” de sağ salim uçağa binmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çıkardığım gürültüden onlar da benim uçakta olduğumu anlamışlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yanımdaki yaşlı Fransız kadın, yemek yerken halime üzülmüş, yuvarlak küçük ekmeğini bana vermişti. Tabağımda zaten hiçbir şey kalmamıştı. Sadece küçük bir çikolata vardı, onu da yaşlı hanımın verdiği ekmeğin içine koyup yemeğe başlayınca kadının gözleri yerinden oynadı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hostesin yanlış telaffuzlarına rağmen Marmara Denizi’nin üzerinde olduğumuzu duyunca öyle rahatlamışım ki, arka koltuktaki Mehmet Ali Ağabey’in elini sıkmışım. “Yavaş ol ayı” sesiyle kendime geldim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Uçağa binerken gösterdiğim tedirginliğin İstanbul’a girdiğimizde yerini rahatlığa bırakmasına bir anlam verememişti hostesler.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yeşilköy Havaalanı’nda buluştuk. “Akrep” ve ben, Çınar Oteli’nde kalacaktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey evine gidecekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evine gitmeden önce bizimle otele geldi. Odaya çıkıp oturduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir iki yere telefon etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben diğer grubun döndüğünü sanıyordum. Meğer onlar da bizim “alışverişi” beklemişler. Onlar daha keyifli bir yolculukla Türkiye’ye dönmüşlerdi. Paris’ten ayarladıkları telekızlarla Marsilya üzerinden gemiyle İzmir’e gelmişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey otelin resepsiyonundan aldığı zarfları bize uzattı. Ankara’ya dönüş biletleriydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Alışveriş iyiydi, borcumuzu ödedik. Borçlu kalmak zaten bize yakışmazdı. Yeni bir senet var mı bilmiyorum, ama ben şimdi çok yorgunum, eve gidiyorum” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çıkmadan sordum, “Ağabey evde Ara Toranyan’a Fransızca neler söyledin?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Akrep” güldü, tabiî o Fransızca biliyordu, ben ise cahildim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Dedim ki: ‘Bizde bir söz vardır; elçiye zeval olmaz, derler. 24 ekim 1975 tarihinde İsmail Erez ve makam şoförüne Bir-Hakeim Köprüsü üzerinde kurşun yağdırılırken sen de ordaydın. O dört kişilik ekipteydin. İşte o gün orada sen vardın, bugün burada biz varız. Biz sadece elçiyiz, sen o bile değilsin’.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey bu kez sahiden çok yorgun görünüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paris’teki kıza gönülden bağlanmıştı. Daha sonra anlatırken gözlerinin dolduğuna şahit oldum. Çünkü biz Paris’ten ayrıldıktan sonra kız bileklerini kesip intihara teşebbüs etti. Kullanıldığını hazmedememişti. Ara Toranyan olayını bizim yaptığımızı öğrenmiş miydi, bilmiyorum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey o günlerde birkaç kadeh rakı içtikten sonra hep,</span> <span class="italik-yaz-" style="font-size:1em;" xml:lang="tr-TR">“Menekşelendi Sular/Dikensiz gül olmazmış Ayşem”</span> <span class="duz-yaz-" style="font-size:1em;" xml:lang="tr-TR">şarkısını söylerdi...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ara Toranyan’ın öldürülmesini başka hazmedemeyenler de vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Toranyan, Agop Agopyan ekibinden, yani ASALA’dan ayrılıp yeni bir terör örgütü kurmuştu. Ekibini yeni yeni toparlıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Alışveriş” tam zamanında yapılmıştı. Zaten bu nedenle şoke olan militanları bizim elçilik, konsolosluk görevlilerine savaş açtılar. Ancak bunların özellikle bir Müslüman ülkede, İran’da eyleme başlaması hepimizi şaşırtmıştı.</span><a href="#x2-66"><span class="dipnot-no" style="font-size:0.76em;" xml:lang="tr-TR">2</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Viyana Büyükelçiliği Çalışma Ataşesi Erdoğan Özen’i öldürmeyi başardılar. Erdoğan Özen benim sevdiğim bir ağabeyimdi. Honda marka otomobiline konulan bombanın patlaması sonucu şehit oldu. Otomobiline o kadar güçlü bomba koymuşlardı ki, sevgili ağabeyimin vücudu kömürleşmişti. Ancak parmağındaki yüzüğünden teşhis edilebilmişti kimliği. Çok değil, bu olaydan 48 saat önce Agop Agopyan, tüm dünya basınına “Terör zarurîdir” açıklamasını yapmıştı. Bizim basın o günlerde “misilleme” istiyordu.</span><a href="#x3-67"><span class="dipnot-no" style="font-size:0.76em;" xml:lang="tr-TR">3</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu “tavşanlar”, tıpkı Agop Agopyan olayında olduğu gibi Ara Toranyan’ın, bizzat biz “TM”ler tarafından öldürüldüğünü, sempatizanlarına moral vermek için kabul etmediler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada ilginç de bir yöntem buldular; Orly Davası’nda Ara Toranyan’ı sanık yaptılar. “Hakk’ın rahmetine çoktan kavuşmuş” bu “tavşan” gıyabında yargılandı ve yataklıktan dört aya mahkûm oldu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Herhalde dünyada böyle bir olay ilk kez Ara Toranyan’ın başına geliyordu; mezarda yatarken ceza almıştı!</span><a href="#x4-68"><span class="dipnot-no" style="font-size:0.76em;" xml:lang="tr-TR">4</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’da otel odasında Paris operasyonunun detayları üzerinde müzakerede bulunduk. Hatalarımızı, sevaplarımızı sıraladık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Önce Mehmet Ali Ağabey, sonra “Akrep” odadan çıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yalnız başıma kalmıştım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yeşilköy sahilinde insanlar piknik yapıyordu. Gidip bağıra çağıra Türkçe konuşmak istedim. Bıkmıştım “la”lardan, “lö”lerden.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otelden çıktım. Eminönü, Karaköy taraflarına gittim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O kadar ülke gördüm, hiçbirinin böyle güzel havası yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yarın sabah karımı, kızımı, annemi görecektim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kumkapı’ya gidip bir güzel rakı içtim. Özlemiştim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu Kumkapı, Osmanlı döneminde Ermeni mahallesiymiş. Belki hâlâ yaşayanları vardır. Size samimiyetimle söylüyorum, keşke Ara Toranyan da cinayetlere karışmasa da gelip Kumkapı’da otursaydı. Keşke bir iki kadeh rakı içseydik. Ne yapalım, şartlar mı diyelim, kader mi diyelim? Onlar da vuruyor, biz de!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey sabah otele geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Kocaoğlan sivil hayata kendini kaptırıp göbeklenme, daha yapacağımız çok işi var” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evet, bizim daha yapacak işlerimiz vardı!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara’ya dönerken uçakta hayatım gözlerimin önünden bir film şeridi gibi geçti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yıllar ne çabuk geçmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara Üniversitesi Siyasal Bilgiler Fakültesi’ni bitirmiş olan ben, nasıl katılmıştım bu gezici timlere?..</span></p>

      <p class="duz-yaz--son-paragraf-2"><span class="duz-yaz-" style="font-size:1em;" xml:lang="tr-TR">Beyrut, Paris, Atina “seferlerine” neden ve nasıl katılmıştım?..</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x1-65"></a>1</span> <span class="dipnot-italik" style="font-size:1.11em;" xml:lang="tr-TR">Paris’te; 24 ekim 1975’te Büyükelçi İsmail Erez ve şoförü Talip Yener; 22 aralık 1979’da Turizm Müşaviri Yılmaz Çolpan; 4 mart 1981’de Çalışma Müşaviri Reşat Moralı ve din görevlisi Tecelli Arı; 24 eylül 1981’de Elçilik güvenlik görevlisi Cemal Özen öldürüldü. 26 eylül 1980’de silahlı saldırıya uğrayan basın ataşesi Selçuk Bakkalbaşı felç oldu.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x2-66"></a>2</span> <span class="dipnot-italik" style="font-size:1.11em;" xml:lang="tr-TR">28 mart 1984 tarihinde Tahran Türk Büyükelçiliği ASALA’nın saldırısına uğradı. Askerî Ataşe Yardımcısı İsmail Pamukçu ve Başkâtip Servet Öktem yaralandı. 15 nisanda Tahran İdarî Ataşesi İbrahim Özdemir’in evi tarandı. 28 nisanda Tahran Büyükelçiliği Sekreteri Şadiye Yönder ve eşi motosikletli iki kişi tarafından silahla tarandı. Işık Yönder yaralandı. Başbakan Turgut Özal son operasyonda Tahran’daydı. Türk resmî heyeti İran’dan bir şehit cenazesiyle dönmüştü!</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x3-67"></a>3</span> <span class="dipnot-italik" style="font-size:1.11em;" xml:lang="tr-TR">Erdoğan Özen 20 haziran 1984 tarihinde öldürüldü. 5 ay sonra, 19 kasım 1984 tarihinde yine Viyana’da bu kez BM’de görevli Enver Ergun kırmızı ışıkta dururken otomobiline açılan ateş sonucu yaşamını kaybetti. Her iki olayı da Ara Toranyan’ın örgütü, Ermeni Devrimci Ordusu üstlendi.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x4-68"></a>4</span> <span class="dipnot-italik" style="font-size:1.11em;" xml:lang="tr-TR">Ermeni çevreleri Ara Toranyan’ın yaşadığını iddia ediyorlar.</span></p>

      <p class="bolum-ad--tek-sat-r"><span class="bolum-ad-" style="font-size:1em;" xml:lang="tr-TR">Batı Trakya’da dede Yakub Cemil</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">11 haziran 1913.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saat 11.30.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazam ve Harbiye Nazırı Mahmud Şevket Paşa Babıâli’ye gitmek için Harbiye Nezareti’nden çıkıp otomobiline biniyor. Solunda Seryaver Eşref, karşısında Bahriye Yaveri İbrahim kendisine refakat ediyor. Şoförün yanında en sadık ve cesur adamı Kâzım Ağa oturuyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otomobil Beyazıt Meydanı’na geliyor. Çarşıkapı’ya sapacağı sırada Fatma Sultan Çeşmesi’nin sağında, tamir edilmekte olduğu zannedilen bir otomobil yol üstünde durmaktadır. Bu esnada yolun önüne bir cenaze çıkıyor. Sadrazam Mahmud Şevket Paşa cenazeye hürmeten otomobilin durmasını emrediyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte ne oluyorsa o zaman oluyor, paşanın otomobili silahla taranıyor. Kurşun sesleri ortalığı birbirine katıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Seryaver Eşref derhal otomobilden atlayarak vazifesini görmeye çalışıyor, arabayı kendisine siper ederek, ateşe başlıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paşanın sadık adamı Kâzım Ağa da katillere ateş açıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk dikkatlerini çeken, yıkık bir duvar üstüne çıkmış bir adamın kendilerine ateş açması. Tamir edilen otomobilin üstünden de redingotlu bir adam ateş etmektedir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada Kâzım Ağa aldığı kurşunla yaralanıyor. Kâzım Ağa’nın yıkıldığını gören sarı pardösülü adam tabancasına birkaç kurşun daha sürüyor ve kurşunlarını yine evvela Kâzım Ağa’nın üzerine, sonra da otomobilin içine boşaltıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atılan kurşunlardan beşi Sadrazam Mahmud Şevket Paşa’ya isabet ediyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kurşunlardan birini yiyen genç bahriye yaveri İbrahim Bey, paşanın ayaklarının yanına düşüyor.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çatışma kısa sürüyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vuruşma biter bitmez, tamir ediliyor gibi gösterilen otomobil hızla Topkapı istikametine hareket ediyor. Yıkık duvar üzerindeki adam ise otomobile binemiyor. Sakat ayağıyla topallayarak Gedikpaşa istikametine kaçmaya çalışıyor. Çakır Ağa Hanı’na girdiği bilgisi polise bir kadın tarafından ihbar ediliyor.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yakalanıp Merkez Komutanlığı’na getirilen bu kişi Topal Tevfik’ti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meşrutiyet devrinin en ünlü paşasını, 31 Mart Ayaklanması’nda Hareket Ordusu’nun başında İstanbul’a giren bu güçlü devlet adamını kim, neden öldürtmüştü? Herkesin kafasında bu soru vardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Topal Tevfik cinayeti kimlerin tertip ettiğini hemen anlatıyor. Biraz dayak yiyor tabiî.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sarı pardösülü adamın adı Ziya’ymış. Otomobilin içinde Ziya’dan başka Nazmi, Bahriyeli Şevki, Hakkı ve Abdurrahman isimli kişiler varmış.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Suikastı tertip edenlerden Prens Sabahaddin, Gümülcineli İsmail Hakkı Bey yurtdışına kaçmışlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Suikastı organize edenler arasında adı geçen Damadı Şehriyarî (padişah damadı) Salih Paşa</span><a href="#x1-69"><span class="dipnot-no" style="font-size:0.76em;" xml:lang="tr-TR">1</span></a> <span class="duz-yaz-" style="font-size:1em;" xml:lang="tr-TR">gözaltına alınmıştı. İstanbul bu haberlerle çalkalanıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul Muhafızlığı Komutanı Cemal Bey kimsenin gözünün yaşına bakmıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İkinci tetikçi Ziya teslim oldu. Onu bu yola sevk eden kişinin adının Yüzbaşı Kâzım olduğu açıklandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kâzım’ın adını duyunca çok şaşırdık. Çerkez Kâzım diye bildiğimiz bu arkadaşımızla yıllarca beraber çalışmıştık. Ordudan atılmasını herhalde içine sindirememişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şevki Bey de bahriye yüzbaşısıydı. İstifa edip askerlikten ayrılmıştı. Ama demek ki o da İttihat ve Terakki’ye kin besliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İhtilal komitesi yavaş yavaş ortaya çıkmaya başlamıştı: Albay Fuat Bey, ihtilalden sonra İstanbul Muhafızlığı Komutanı Cemal Bey’in yerine getirilmek sözüyle bu cinayet şebekesine katılmıştı. Merkez komutanlığına ise Yarbay Zeki Bey’i getireceklermiş!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazamlığa düşündükleri isimler ise, Prens Sabahaddin veya Kâmil Paşa’ymış.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu cinayet komitesi bayağı örgüt olmuşlar; birbirlerini tanımak için, bir harf bulunan beyaz mendil kullanıyorlarmış.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazam Mahmud Şevket Paşa’dan başka, Talat Bey’i Kemal, Selanik Mebusu Emmanuel Karasu’yu Hakkı vuracakmış. Listede Cemal Bey, Jandarma Kumandanı Mehmed Bey, Maliye Nezareti Özel Kalem Müdürü Yahudi Nesim Ruso, Polis Müdürü Azmî Bey gibi birçok İttihat ve Terakki mensubu arkadaş varmış.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Amaçları ihtilal yapıp İttihat ve Terakki hükûmetini yıkmak, kendi hükûmetlerini işbaşına getirmekmiş.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tüm bunları ayrıntılı anlatmamın nedeni, sonunda işin ucunun bize gelmesi...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ziya gibi kumara düşkün, sefahat hayatına atılmış katillerden Hakkı, Galata Köprüsü’nden geçerken polis tarafından yakalanıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hakkı’dan, yakalanamayan diğer saldırganların nerede olduğu öğreniliyor. Beyoğlu Piremehmet Sokağı’ndaki, bir numaralı ev sarılıyor. İşin garip yanı, burası İngiliz uyruklu bir kadının işlettiği gizli bir kumarhane.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evi inzibat görevlileri, polis ve jandarma kuvvetleri sarıyor. Kapı kırılıp içeri girmeye kalkışılınca çatışma çıkıyor. Evin içinden açılan şiddetli ateşle Yaver Hilmi Bey oracıkta ölüyor. Bir iki görevli de yaralanıyor. Çatışma iki saat sürüyor.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte bu esnada bize haber verdiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İzmitli Mümtaz, Kuşçubaşı Eşref ve kardeşi Sami, Topçu İhsan</span><a href="#x2-70"><span class="dipnot-no" style="font-size:0.76em;" xml:lang="tr-TR">2</span></a> <span class="duz-yaz-" style="font-size:1em;" xml:lang="tr-TR">ve ben Piremehmet Sokağı’na gittik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kuşçubaşı Eşref, Cemal Bey’e, “Bunların bize kolaylıkla teslim olmaları için evi saran kuvvetlerden hiçbiri müdahale etmeyecek” diye namus sözü istedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cemal Bey, “Pekâlâ, yakalayınız da, istediğinizi yapınız” dedi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İzmitli Mümtaz ve Eşref, evin damına bitişik binadan atladılar. Kapısının önünde İhsan, Sami ve ben varım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eşref dama beraber çıktığı jandarmalara kazmayla damın birkaç yerine vurdurttu. Dam, kazmayla vuruldukça evin içinden tavana doğru silah atıldı. Nihayet damın bir yerini delip oradan ilk olarak Eşref, arkasından İzmitli Mümtaz içeri daldılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada İzmitli Mümtaz içeridekilerden Çerkez Kâzım’ın sesini duyup sesleniyor, “Kâzım! Ben İzmitli Mümtaz, yanımda Eşref, Sami, Topçu İhsan, Yakub Cemil var. Geliniz bize teslim olunuz” diyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaten buraya gelmemizin bir nedeni de hepimizin Çerkez olması. Yüzbaşı Kâzım da Çerkez. Üstelik İzmitli Mümtaz’ın hemşerisi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim ona, onun da bize ateş etmeyeceği biliniyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaten Çerkez Kâzım da, “Mademki sizsiniz, öyleyse size teslim oluruz” diyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kâzım, Şevki ve Mehmed Ali Efendi hep birlikte aşağıya inip bize teslim oldular.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada bazı polisler ve jandarmalar, Çerkez Kâzım ve arkadaşlarına hakaret etmeye başladılar. Hemen araya girdik, “Bu adamlar bize teslim olmuşlardır. Kim tecavüz ve hakaret ederse cevabını veririz” dedik.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Suikastla ilgili veya ilgisiz 322 kişi sürgüne gönderildi.</span><a href="#x3-71"><span class="dipnot-no" style="font-size:0.76em;" xml:lang="tr-TR">3</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beyazıt Meydanı’nda 12 kişi idam edildi. İlk idam edilen Çerkez Kâzım oldu, son ipi çekilen ise Damadı Şehriyarî Salih Paşa!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öldürülen Mahmud Şevket Paşa’nın yerine sadrazamlığa Said Halim Paşa getirildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak hükûmet üyesi nazırlar bir türlü seçilemiyordu. Bunun nedeni İttihat ve Terakki’nin genel merkeziyle biz kâtibi mesuller arasında çıkan anlaşmazlıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kâtibi mesuller olarak bir toplantı yaptık. Aramızda Manastır’da Şemsi Paşa’yı vuran Mülazım Atıf, Binbaşı Süleyman Askerî, İzmitli Mümtaz, Sapancalı Hakkı, Hüsrev Sami, Topçu İhsan, Abdülkadir gibi, daha da hatırlamadığım birkaç arkadaşımız vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşin özü; partiyi hiçe sayıp kendi kafasına göre hareket eden Talat Bey’e dersini vermek istiyorduk. Meşrutiyetten önce ben dahil çoğumuz, onun önüne gelip, yemin ederek İttihat ve Terakki Cemiyeti’ne girmiştik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak Talat Bey değişmişti. Şimdi diktatör gibi keyfî hareket ediyordu. Biz askerleri, özellikle fedaîleri sevmiyordu. Dümen suyuna gidenleri ise hemen kabineye alıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Toplantıda karar aldık, ne Talat Bey’i ne de onun ekibi kabineye girmeyecekti!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kararımızı genel merkeze bildirmek için dört kişilik bir ekip seçtik; ekipte Atıf, İzmitli Mümtaz, Sapancalı Hakkı ve ben varım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Genel merkeze gitmeden evvel Babıâli’ye uğrayıp Sadrazam Said Halim Paşa’yı görelim istedik. Gittik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazam bizi nezaketle karşıladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Söze Sapancalı Hakkı başladı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Efendim burada bulunmayan diğer arkadaşlarımızla beraber verdiğimiz bazı kararlar var ki bunları genel merkeze tebliğ etmek üzereyiz. Fakat Zatı Devletliniz kabineyi teşkil etmek üzere bulunuyorsunuz. Onun için evvela zatı saminizi rahatsız etmeyi uygun gördük. Kararımız şudur: evvela arkadaşlarına tahakküm ederek arzu ettiği her şeyi yaptırmaya alıştığı için Talat Bey’i kabineye almamalısınız. Bundan başka Talat Bey’e tamamıyla uymuş olanlardan Hacı Adil, İbrahim, Celal beyler de kabinenizde yer bulmamalıdır. Biz bu kararımızla bütün İttihat ve Terakki teşkilatlarının arzularına tercüman olduğumuza inanıyoruz. Zamanın nezaketi vardır, halledilecek iç, dış meseleler mevcuttur ki, şahsî endişelerle hareket etmeyen fikir ve rey sahibi zatlara ihtiyaç duyuluyor.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazam Said Halim Paşa bizi dinledikten sonra, “Hacı Adil ve Celal beyleri almam. İbrahim Bey soyludur, o cihetten alırım. Talat Bey’i almam diyemem, gelmezse memnun olurum” dedi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mesajı almıştık. Kendisini selamlayıp Babıâli’den ayrıldık. Şimdiki hedef İttihat ve Terakki genel merkezi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cemiyet’in genel merkezinin bir odasında Kâtibi Umumî Midhat Şükrü, Eyüp Sabri, Doktor Nâzım, Ziya Gökalp, Kara Kemal toplanmışlar kendi aralarında konuşuyorlardı. Bizi görünce şaşırdılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Burada konuşmayı Atıf yaptı. Benzer sözleri tekrarladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey’in en yakını Midhat Şükrü, “Peki, Talat Bey’in kabineye girmesini istemiyorsunuz, o halde böyle nazik bir zamanda Dahiliye’ye (içişleri bakanlığına) kim gelebilir?” diye sordu.</span><a href="#x4-72"><span class="dipnot-no" style="font-size:0.76em;" xml:lang="tr-TR">4</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı birdenbire cevap verdi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Muhafız Cemal Bey!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı sözünü tam tamamlayamamıştı ki, içeriye Talat Bey girdi. Konuşmaları muhtemelen yan odadan dinliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bize döndü, “Ben kabineye girmek istemiyorum, beni sadrazam istiyor” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı, biraz önce Babıâli’de olduğumuzu belirtip Sadrazam Said Halim Paşa’nın sözlerini tekrarladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey kaşlarını çatarak hemen masa üzerindeki telefona sarıldı. Sadrazamla konuşmak istiyordu. Ama nedense bir türlü bağlantı kurulamadı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O ana kadar susuyordum, dayanamadım, söze karışarak, “Bizim kararımız katidir, başka türlü kabine teşkil edilemez” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey aldırmaz tavırlardaydı. Midhat Şükrü, “Teklifinizi tartışalım, üzerinde düşünelim” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Söyleyeceklerimiz bu kadar” deyip oradan ayrıldık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün sonra Cemal Bey bizleri çağırdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O zaman öğrendik bizden sonra neler olduğunu. Meğer biz çıktıktan hemen sonra Talat Bey, İstanbul Muhafız Komutanlığı’na, Cemal Bey’in yanına gidiyor. “Bu çocuklar seni dahiliye nazırı yapmak istiyorlar. Siz kabineye girerseniz bu zor günlerde biz İstanbul’u kime emanet ederiz?” diye güya endişelerini dile getiriyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cemal Bey de, “Ben kabineye girmem ama Fethi Nafıa nazırı olsun” diyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey hemen kabul ediyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte bu görüşmeden hemen sonra Cemal Bey bizi çağırdı. Makamına girdiğimizde hemen söze başladı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Çocuklar sağ olun, beni gururlandırdınız. Ama inanın İstanbul’da çok önemli görevlerim var. Suikastın soruşturması sürüyor, İstanbul’u tam manasıyla düzeltmeden benim buradan kımıldamama imkân yok. Siz şimdi sabredin, Talat Bey girsin kabineye. Bir ay sonra kabineyi değiştiririz. Ben o zaman Harbiye nazırı ve Bahriye nazır vekili olurum. Ama şimdi bırakalım kabineyi onlar oluştursunlar.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cemal Bey kararını vermişti, yapacak bir şey yoktu. Kabul ettiğimizi söyledik, tam kapıdan çıkarken Cemal Bey, “Çocuklar, Talat Bey sizi Cavid Bey’in konağında bekliyor. Bu kararınızı gidip kendisine söyler misiniz?” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gittik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kapıyı, biz de hiç âdet değildir, Cavid Bey’in refikası Âliye Hanım açtı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben hayatımda Saraylı bir sultanı ilk kez orada gördüm.</span><a href="#x5-73"><span class="dipnot-no" style="font-size:0.76em;" xml:lang="tr-TR">5</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Buyrun sizi bekliyorlar” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şaşırdık ama belli etmedik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey’in bizi karşılayış tavrından anladık ki, müjdeyi Cemal Bey’den telefonla almış.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İzmitli Mümtaz, Talat Bey’e doğru bakarak konuştu; “Memleketin güç durumunu takdir ediyoruz. Uzun tartışmalarla vakit geçirmenin doğru olmadığını anlıyoruz. Şimdilik kabinenin uygun görüldüğü şekilde kurulmasından yanayız. Siz de arzu ederseniz kabineye girebilirsiniz” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Artık söyleyecek söz yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kabine hemen kuruldu. Celal ve Hacı Adil beylere kabinede yer verilmemişti. Cemal Bey’in istediği Fethi Bey de nazır olamamıştı!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim iç siyasetle kaybedecek zamanımız yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Burnumuzun dibindeki düşmanı geri püskürtüp, kaybettiğimiz toprakları tek tek almalıydık. Aylardır direnen Edirne düşmüştü. Plevne kahramanı Gazi Osman Paşa gibi Şükrü Paşa da birkaç bin kişilik askeriyle 100 000 kişilik Bulgar ordusuna karşı aylardır direnmişti. Bulgarlar Türkleri Sarayiçi esir kampına toplamışlardı. Bizim insanlarımız açlıktan yamyamlığa sürüklenmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarihin kara sayfalarının yazıldığı günlerden geçiyorduk...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Balkan Savaşı biteli 2,5 ay olmuştu. Londra Antlaşması’nın üzerinden 30 gün, Mahmud Şevket Paşa’nın öldürülüşünün üzerinden 18 gün geçmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Arkadaşlarla bir araya geldik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İçimizden, Sapancalı Hakkı, Hüsrev Sami, Süleyman Askerî, Topçu İhsan, Atıf ve beni murahhas seçtiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Görevimiz Edirne’yi geri alma hareketinin behemehal başlaması için sonuna kadar mücadele etmekti. Bu isteğimizi İttihat ve Terakki Cemiyeti genel merkezindeki arkadaşlara bildirecek ve bu düşünceden bizi hiçbir kuvvetin geri döndüremeyeceğini söyleyecektik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çatalca’da cephede olan Enver Bey de emir subayı İzmitli Mümtaz’ı bize göndererek aynı görüşü paylaştığını bildirmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cemal Bey de bizimle aynı fikirdeydi. Kabineyi harekete geçirmek için elimizden geleni yapacaktık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kalkıp genel merkeze gittik. Sapancalı Hakkı görüşlerimizi bir bir sıraladı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Aylardan beri beklediğimiz halde ordunun ileri hareketi ve Edirne’nin geri alınması için verilmiş bir emir yoktur. Efendiler bizim şu durum karşısında iki görevimiz kalmıştır, Ya bu hükûmeti Kâmil Paşa Hükûmeti gibi düşürmek yahut hep birlikte memleketi kahpece terk edip kaçmak! Madem Kâmil Paşa Hükûmeti’nin uygun gördüğü barış koşullarını kabul edecektik ne diye Babıâli’yi basıp kan döktük?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Genel merkez adına söz alan Eyüp Sabri, “Bizim sizinle hiçbir ayrı noktamız yoktur. Sizin isteklerinizi Dahiliye nazırına ( Talat Bey) bin kez söyledik. Bizi dinlemiyor. Gidin bize söylediklerinizi ona anlatın. Gerçekten bu durumdan biz de utanıyoruz, İttihat ve Terakki’nin haysiyeti lekeleniyor” dedi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Arkadaşlarla kararımızı verdik, Babıâli’ye gidip durumu Talat Bey aracılığıyla Vekiller Meclisi’ne bildireceğiz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babıâli’de Cemal Bey’le karşılaştık. Bizi görünce şaşırdı. Hemen amacımızı anlattık. O da bu maksatla buraya geldiğini söyledi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O gün Meclis Bulgaristan’a verilen notayı görüşecekti. Bulgaristan’dan Enez-Midye hattının boşaltılması istenmişti. Babıâli o gün hayli hareketliydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meclis o gün Başkomutan Vekili ve Harbiye Nazırı İzzet Paşa’nın Çatalca’dan gelip kendilerine brifing vermesini bekliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Uzatmayayım, İzzet Paşa da cepheden gelip olumlu görüş bildirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kabine onayladı: ordumuz Çatalca’ya doğru ilerleyecekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaten her şey lehimizeydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birinci Balkan Savaşı’nda istediği toprakları alamadığına inanan Bulgaristan, Yunanistan ve Sırpistan’a saldırmıştı. Bulgaristan’ın amacı Ege Denizi’ne çıkabilmekti. Selanik’i istiyorlardı. Bu nedenle yapılan barış antlaşması işine gelmemişti ve müttefiklerine saldırmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu fırsatı değerlendirmek gerekiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve harekete geçtik.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarih 30 haziran 1913.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sırtımızda üniformamız yoktu ama biz fedaîler, gönüllü birliklerimizle ordumuzun en önündeydik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">15 temmuzda Keşan’ı, 17 temmuzda İpsala’yı, 18 temmuzda Uzunköprü’yü, 21 temmuzda Edirne’yi geri aldık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Edirne’ye ilk giren süvarilerin başındaki Enver Bey yine milletin gönlünü fethetmişti. Hürriyet Kahramanı Enver Bey, “Edirne’nin ikinci fatihi” olmuştu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Makûs talihimiz de yenilmişti. Millet sevinçle gösteriler yapıyordu. Tarihe şanlı sayfaların eklendiği günlerdi o günler...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yaşadığımız bir olay ise yüreğimizi parçaladı. Eratından subayına kadar orduda hepimizin sevdiği “Deli” lakaplı bir paşamız vardı; 60 yıldır, Lübnan’da, Girit’te, İşkodra’da, Yemen’de, Rusya’da savaşan, ayaklanmalar bastıran Müşir (Mareşal) Fuad Paşa.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babası da kendisi gibi müşirdi: Hasan Paşa.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Deli Fuad Paşa’nın çocukları da aile geleneğine uygun olarak subay olmuşlardı. Ancak Deli Fuad Paşa’nın yeni subay çıkmış küçük oğlunu Edirne’de şehit verdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Müşir Fuad Paşa’nın, cenaze merasiminde gözyaşı döken iki subay evladına söyledikleri günlerce kulağımızdan gitmedi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Ben bu aziz vatan için şehit olamadım. Ama hâlâ ümidimi kaybetmedim. Bu saadete mazhar olursam ve sizler benim naaşımı mübarek yurt toprağıyla örterken gözleriniz nemlenirse hakkımı helal etmem.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">78 yaşındaki Deli Fuad Paşa, sadece bir evladını değil, ne yazık ki o gün mezarda öğüt verdiği iki gencecik evladını da bu vatan için Çanakkale’de şehit verdi. O hiç yılmadı, yine cepheden cepheye koşmaya devam etti.</span><a href="#x6-74"><span class="dipnot-no" style="font-size:0.76em;" xml:lang="tr-TR">6</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte bu ruh bize mücadele gücü veriyordu...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Balkanlar’a hızla girip, kaybettiğimiz toprakları geri almamız üzerine Düveli Muazzama elçileri hemen Sadrazam Said Halim Paşa’nın makamına koştular. Güya biz daha önce yapılan Londra Antlaşması’nı tek taraflı bozmuşuz, hemen “işgal” ettiğimiz topraklardan çıkmamız lazımmış! Kim kimin toprağını işgal etmişti?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sözlü nota vermişlerdi. Onlar nota veredursunlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki Cemiyeti’nin uygun görmesiyle, Süleyman Askerî, Yüzbaşı Çerkez Reşid, Kuşçubaşı Eşref ve kardeşi Sami, Sapancalı Hakkı, Yüzbaşı Fehmi Bey gibi arkadaşların komutasında gönüllü askerlerimizle Meriç’i geçip Batı Trakya’ya daldık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gümülcine, Kırcaali, Dimetoka gibi Bulgarların elindeki yerleri tek tek almaya başladık. Serez’e el atarak Yunan hududuna dayandık. Bulgarların Ege Denizi’yle bağlantısını kesmiş olduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Avrupa ayağa kalkmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babıâli bizim için Avrupa ülkelerine diyordu ki: “Bunların bizim ordumuzla hiç ilgisi yok, bunlar o bölgenin insanları, milis kuvvetler!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Düveli Muazzama’nın baskısını azaltmak için bağımsız “Garbî Trakya Muvakkat Hükûmeti”ni kurduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu bir “cumhuriyet” hükûmetiydi. Türklerin tarihinde bir ilki gerçekleştirmiştik. Cumhuriyet kurmuştuk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bayrağımız bile vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üç rengi vardı bayrağımızın: matem rengi, siyah; Müslümanlığı temsil eden, yeşil; aydınlık günleri temsil eden, beyaz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ay-yıldızımız yeşil zemin üzerindeydi. Ayrıca birer yıldız da, siyah zemin üzerindeydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başkentimiz Gümülcine.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Pul bile bastırdık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bulgarlar Osmanlı Devleti’yle barış masasına oturmak zorunda kaldı. 29 eylül 1913’te İstanbul Antlaşması yapıldı. Edirne, Karaağaç ve Dimetoka’yı içine alan 25-30 kilometrekare genişliğinde toprak Osmanlı’ya bırakıldı. Ancak bizim el koyduğumuz topraklar Bulgarlara veriliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz ne yaptık; “Garbî Trakya Muvakkat Hükûmeti” olarak bu antlaşmayı tanımadık!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bölgeden katılan insanlarla sayımız 30 000’i bulmuştu. Ekim ayı başında Bulgarlar bölgeye asker yığmaya başladılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz de hazırlığımızı sürdürüyorduk. Ancak Sadrazam Said Halim Paşa bize çok baskı yaptı. Askere ihtiyacımız olduğunu söylüyorlardı. Bir askerimizi bile feda edecek durumumuz yok diyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Maalesef ekim ayı sonunda hükûmeti feshedip İstanbul’a döndük. Çünkü malî, iktisadî esaret devam ediyordu. Dış siyaset bakımından Osmanlı’nın kaderi gene yabancı devletlerin iradesine bağlıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başımızda Enver Bey olsa geri adım atmazdık. Aksilik işte, Enver Bey hastalanmıştı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey’in bağırsaklarından rahatsızlığı vardı. Balkan Savaşı sırasında apandis ameliyatı olmuştu ama sancıları bir türlü geçmek bilmiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beşiktaş Saman İskelesi’ndeki evinde istirahata çekilmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Özel dostları dışında kimseyi kabul etmiyordu. Önem verdiği konuklarından Süleyman Askerî Bey, bir gün ziyaretinde bizim görüşümüzü Enver Bey’e aktardı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Efendim, böyle bir zamanda ordunun başına geçmeniz elzemdir. Ahmed İzzet Paşa gibi içi geçmiş bir adamın bu orduyu diriltmesine imkân yoktur. Eğer siz geçmezseniz, bilin ki Talat Bey bu göreve Cemal Bey’i getirecektir.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu görüşme sonrası Enver Bey’in kafasını sadece Harbiye nazırlığı meşgul etti. Bütün devre arkadaşları kaymakam (yarbay) veya binbaşı rütbesindeyken Edirne’nin geri alınmasından sonra Enver Bey miralay (albay) olmuştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mektebi Harbiye komutanlığına atanmıştı. Ancak o, bu yeni makamına aldırmamış hatta görevine başlamamıştı. Bu atamanın kendisini pasifleştirmeye yönelik komplo olduğunu düşünüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O artık harbiye nazırlığını alarak ordunun başına geçmeyi düşünüyordu. Sadece harbiye nazırlığını değil Erkânıharbiyei Umumiye reisliğini de almayı düşünüyordu.</span><a href="#x7-75"><span class="dipnot-no" style="font-size:0.76em;" xml:lang="tr-TR">7</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Bey bizleri, yani fedaîlerini topladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Orduyu yeniden tanzim etmek, canlandırmak istediğini anlattı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Görüşümüzü sordu. Çok sevindik, tabiî ki ordunun başına Enver Paşa geçmeliydi. O artık bizim gönlümüzde “paşa” olmuştu bile.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz artık ona, “Paşam” diye hitap etmeye başlamıştık!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne olursa olsun yanında olacağımızı söyledik. Tabancalarımız kılıflarından çıkması için emrine hazırdı...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu toplantıdan bir gün sonra, Enver Paşa, Sadrazam Said Halim Paşa’nın yanına, Babıâli’ye gitti. İsteğini sadrazama da söyledi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa’nın bize anlattığına göre, Sadrazam, “Siz daha çok gençsiniz, Harbiye nazırlığı için bir müddet sabretseniz fena olmaz” demiş.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa da sadece İttihat ve Terakki’nin değil, dış ülkelerin de kendisini istediklerini biraz da sert bir üslupla söylemiş.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazam bu kez, “Geliniz, Genelkurmay başkanlığını kabul ediniz” teklifinde bulunmuş. Enver Paşa da, “Bizim askerî teşkilatımıza göre Genelkurmay başkanlığı Harbiye Nazırlığı’na bağlıdır. Genelkurmay başkanı, harbiye nazırının verdiği emir ve talimatlara göre hareket eder. Ben bizzat orduyu idare etmek istiyorum, yoksa başka bir amir tarafından belirlenmiş politikaları takip etmek istemiyorum” demiş.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dediğim gibi çok konuşan bir adam değildi Enver Paşa. Onun hayatında beyanatlara, nutuklara rastlamazsınız. O emir verir gibi kısa ve kesin konuşurdu. Sessiz, sakin, hatta çekingendi. Ancak bu dış görüntüsünün altında sükûn bulmaz bir ihtiras adamıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Söyleyeceğini emir verir gibi söyledikten sonra Sadrazam Said Halim Paşa’nın makamından ayrılıyor.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazam Said Halim Paşa, bu görüşme üzerine, Talat Bey’i telefonla arayarak acilen yanına çağırıyor, durumu izah ediyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Said Halim Paşa, Enver Paşa’yla konuşurken belki de bir yıl önceki Babıâli Baskını’nı hatırlamıştı, kim bilir!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O nedenle hemen Talat Bey’i çağırmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Görüşmenin ayrıntılarını öğrenen Talat Bey şaşırıyor. Enver Paşa’yla birlikte hareket etmediklerini söyleyerek sadrazamı rahatlatıyor; “Enver Bey’in bu zamanda Harbiye nazırı olmasına hiçbir sebep yoktur” diyor. Ve hemen bizi şikâyet ediyor: “ O yanındaki eli silahlı işsizler Enver Bey’i kışkırtıyor.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey sadrazamın makamından, Babıâli’den ayrıldıktan sonra Cemal Bey’le görüşüyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Cemal Bey ben şimdi Enver Bey’e gidip, ‘Olmaz’ desem ters tepki yapar. Hastalığından filan bahsedip şu sıralar böyle bir atamanın çok güç olduğunu anlatır mısınız?” diyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cemal Bey de, Talat Bey’le aynı görüşte; hemen otomobiline atlayıp Enver Paşa’nın Beşiktaş’taki evine gidiyor. Baş başa görüşüyorlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cemal Bey diyor ki: “Hakikaten ordunun bir düzene sokulması lazım. Fakat uzun vatanî görevler sizi yordu. Almanya’ya gidiniz, ameliyatınızı olunuz, bir güzel istirahat ettikten sonra gelip Harbiye Nazırlığı’nın başına geçiniz.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa, Cemal Bey’i sahiden severdi. Hürmeti vardı. Tartışmaya girmeye gerek görmeden, “Hastalığım o kadar ilerlemedi. Almanya’ya gidip gitmeme konusunda da kararsızım” diyor. Ancak bu sözlerini biraz sertçe ifade ediyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa’nın kızgınlık içeren sözlerini işiten Cemal Bey konunun üzerine fazla gitmiyor. Arkadaşını o da iyi tanıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ertesi gün, Talat Bey, “Enver’i onlar kandırmıştır” dediği için, Cemal Bey biz fedaîleri çağırdı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Arkadaşlar haber aldım ki, sizler Enver Bey’i Harbiye nazırlığına hazırlıyormuşsunuz. Arkadaşlar, Avrupa ülkeleri, böyle bir durumda ihtilallere karışmış Enver Bey’in diktatörlük kuracağından korkar, tüm ilişkilerimiz bozulur. Halbuki biz sağlam ve güvenli bir barış yaptığımızı ispat etmek için onları şüphelendirmemeliyiz. Bırakın Harbiye Nazırlığını ben vekâleten bir müddet idare edeyim. Hem beni zaten siz istemiştiniz. Yoksa bana güveniniz yok mu?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cemal Bey’in sözlerine Sapancalı Hakkı cevap verdi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bizim hepinize güvenimiz tamdır. Biz mutlaka şunun ya da bunun Harbiye nazırı olmasında ısrar etmiyoruz. Yalnız öteden beri beslediğimiz bir kanaat vardır, kabinede Talat Bey gibi bir tek kuvvetli şahsın bulunmasını doğru bulmuyoruz. Diğer kuvvetli arkadaşların da kabineye girmesini istiyoruz. Siz de girin, Enver Bey de girsin. Bizim için bir engel yoktur.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cemal Bey sözlerimizden memnun olmamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz hemen Enver Paşa’nın Beşiktaş’taki evine gittik. Durumu anlattık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa, Cemal ve Talat beylerin kendisinin apandisit ameliyatı için Almanya’ya gidince yapmak istediklerini artık anlamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey, Harbiye nazırlığına Cemal Bey’i getirecekti. Bundan hiç kuşku duymuyorduk.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evdeki toplantıda Enver Paşa, “Almanya’ya gitmeyeceğim. Burada ameliyat olacağım. İlk ameliyatımı Doktor Cemil Paşa yapmıştı. Yarın ona gidip hemen ameliyat olacağım” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O gece Alman Hastanesi’ne gitti. Talat Bey’e ve Saray’a ameliyat olacağı bilgisini verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Haberi alan Talat ve Cemal beyler kafa kafaya vermişler. Harbiye Nazırı İzzet Paşa’yı hemen atlamamak için Cemal Bey’i Nafıa nazır vekilliğine getirerek kabineye sokma kararı almışlar. Bu atama, aynı zamanda Enver Paşa’yı kızdırmamak için buldukları ara formüldü. Cemal Bey sonra bahriye nazırlığına, oradan da harbiye nazırlığına geçecekti. Plan buydu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">3 aralık 1913’te Enver Paşa, Cemal Bey’in nafıa nazır vekilliğine tayin edildiğini duydu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben de duydum ki, Enver Paşa’nın ameliyat olacağı Alman Hastanesi’ne başta Talat Bey olmak üzere yandaşları doluşmuştu. Paşa hastanede yalnız kalmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atlayıp hastaneye gittim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey ve arkadaşlarının bulunduğu odaya daldım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rovelverim elimdeydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Hayatımı kendi uğrunda feda etmeye yemin ettiğim Enver Paşa’nın hayatına, vücuduna zerre kadar bir tehlike gelirse, ameliyatı yapan kim ise onu şu elimdeki tabancamla hemen öldüreceğim. Buna alet olanları da yaşatmayacağım. Bunu iyi biliniz” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey teminatlar verdi, o kadar tehlikeli bir ameliyat olmadığını söyledi. Sesi gayet yumuşaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rahatlamıştım. Ama hastaneden ayrılmaya hiç niyetim yoktu. Bu adamlara yine de güvenmiyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Neyse ki korktuğum olmadı. Ameliyat hayli başarılı geçti.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa hastanede bir hafta kaldı. Çıktığı akşam arkadaşlarla evine ziyarete gittik. Atıf, Sapancalı Hakkı, Süleyman Askerî, Topçu İhsan, İzmitli Mümtaz hatırladıklarım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O gece durumu yeniden gözden geçirdik ve kesin olarak harekete geçmeye karar verdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa mutlaka Harbiye nazırı olacaktı. Mutlaka.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu kararın gerçekleşmesine engel olanlarla uygun görüldüğü şekilde mücadele edilecekti. Kararımız tamdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa bize şu talimatı verdi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yarın Talat Bey’i göreceksiniz, ‘Enver Harbiye nazırı olacaktır’ diye tebliğ edeceksiniz. Talat Bey uygun bulursa mesele yoktur. Aksi takdirde, toplanıp tutacağımız yol hakkında gene bir karar veririz.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu görevi, Atıf, Sapancalı Hakkı, Topçu İhsan ve benden oluşan dört kişilik heyet yapacaktı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ertesi sabah Dahiliye Nezareti’nde Talat Bey’i ziyarete gittik. Makamındaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Habersiz gittiğimizi garipsediyse de, kim olduğumuzu öğrenince Nazırlık makamının yanındaki küçük odada bizi kabul etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Alaycı bir sesle, “Gene ne emriniz var beyler?..” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Atıf hemen atıldı ve “Biz kesin olarak karar verdik, Enver Bey Harbiye nazırı olacaktır. Bunu size tebliğ ediyoruz. Sadrazama da söyleyiniz. Ordunun ıslahı, hükûmetin güçlendirilmesi için de başka çare yoktur” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu sözler üzerine Talat Bey şu yanıtı verdi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Biz İzzet Paşa’dan çok memnunuz. Kendisini Harbiye Nezareti’nden çekmeye hiçbir sebep yoktur, Enver Bey’in harbiye nazırlığına gelmesine daha zaman vardır. Çok değil sadece birkaç yıl beklemesi gerekiyor.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu kez ben sinirlendim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sesimi yükselterek, “Muhakkak hemen gelecektir, bizim kararımız kesindir. Sonra karışmam, pişman olursunuz!” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey de sesini yükseltti, “Hodri meydan!” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biliyordum ki iç cebinde tabanca taşırdı. Herhalde ona güveniyordu. Ancak ne olursa olsun karşımızda İttihat ve Terakki’nin önemli bir şahsiyeti vardı. Başkası bu sözü söylese onu hemen oraya gömerdim. Başlardım onun Çingeneliğinden, Siyonist maşalığından, masonluğundan!</span><a href="#x8-76"><span class="dipnot-no" style="font-size:0.76em;" xml:lang="tr-TR">8</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama karşımdaki kişi İttihat ve Terakki’nin reisiydi. Cemiyet içindeki anlaşmazlıkları faciaya çeviremezdik. Muhalefetin eline koz veremezdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O sırada Talat Bey’e Avusturya Elçisi Marki Pallavicini’nin geldiği haberini verdiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey bize bir şey söylemeden kapıdan çıkarken, Sapancalı Hakkı onun duyacağı bir sesle, “Artık mesele bitmiştir, burada durmaya lüzum yoktur. Beyefendiye kararımızı söyledik, o da cevabını verdi. Hadi gidelim arkadaşlar” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey’in bu söz üzerine, “Lütfen beş dakika bekler misiniz, görüşmeyi kısa keseceğim, konuşalım” demesine aldırmadık ve odadan çıktık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizden bir saat sonra Talat Bey’in, Zatı Şahane Sultan Reşad tarafından kendisine hediye edilen</span> <span class="duz-yaz-" style="font-size:1em;" xml:lang="tr-TR">otomobiline atlayıp Enver Bey’in evine gittiğini öğrendik. Görüşme sonunda ikna olmuş, artık Talat Bey de, Enver Bey’in Harbiye nazırlığına gelmesini kabul etmişti. Başına gelecekleri anlamıştı herhalde!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üstelik, Enver Paşa’nın isteğinin “doğru ve yerinde olduğunu” gidip Sadrazam Said Halim Paşa’ya da anlatmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazamın da yapacağı fazla bir şey yoktu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sıra Ahmed İzzet Paşa’nın Harbiye nazırlığından istifa ettirilmesine gelmişti. Bu biraz zor görünüyordu. Çünkü daha birkaç hafta önce, bozguna uğrayan orduyu düzene sokarak Edirne üzerine yapılan askerî harekâtın başkomutanı olan İzzet Paşa’ya “yaveri ekremlik” (padişah yaverliği) unvanı verilmiş, rütbesi birinci ferikliğe (orgeneralliğe) yükseltilmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey ile Devlet Şûrası Başkanı Halil (Menteşe) Bey, İzzet Paşa’nın Nişantaşı’ndaki konağına giderek durumu izah ettiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Korkulan olmadı, artık yorulduğunu ve köşesine çekilmek istediğini söyleyen Ahmed İzzet Paşa istifa mektubunu yazdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa’nın Harbiye nazırlığına tayin olması için rütbesinin en az tuğgeneral olması gerekiyordu. Bunun için ise daha altı yılı vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak formül bulundu: Bingazi harekâtına katıldığı için üç yıl, Balkan Savaşı’ndaki hizmeti için de üç yıl kıdem eklenerek rütbesi tuğgeneral yapıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Artık hiçbir engel kalmamıştı...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1 ocak 1914 tarihi itibariyle “Enver Bey”, Harbiye nazırlığına atanarak resmen “Enver Paşa” oldu. Aynı zamanda Başkomutan vekilliği (başkomutan padişahtı) ve Genelkurmay başkanlığını da eline aldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Henüz 34 yaşındaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ordunun başında artık genç ve dinamik bir paşa bulunuyordu. Ancak ordu hiç de genç değildi. 80 yaşında binbaşılar, 62 yaşında üsteğmenler, 58 yaşında teğmenler vardı. Okuma yazma bilmeyen subaylara “ağa” denirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa nazırlığa gelişinin beşinci günü, 7 500 subayı ordu kadrosu dışına çıkardı. Ordu gençleştirilmiş, Alman subayların denetiminde sıkı bir eğitime tabi tutulmuştu.</span><a href="#x9-77"><span class="dipnot-no" style="font-size:0.76em;" xml:lang="tr-TR">9</span></a> <span class="duz-yaz-" style="font-size:1em;" xml:lang="tr-TR">Askerî teşkilat yeni baştan vücuda getirildi. Enver Paşa’nın bu konuda en iyi yardımcısı İsmet (İnönü) Bey’di.</span><a href="#x10-78"><span class="dipnot-no" style="font-size:0.76em;" xml:lang="tr-TR">10</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Askerî teşkilatımız, talimnamelerimiz, top ve tüfeklerimiz artık Alman modeliydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Silah ve cephane kadrosu tamamlandı. Genç ve ihtiraslı subaylarımız vardı. Askerin imanı canlandırıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Barış bir yıl daha sürerse, Bulgar’a, Yunan’a, Sırp’a, gerekirse İtalyanlara yeniden ders verebiliriz diye düşünüyorduk. Bu gücü kendimizde görmeye başlamıştık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Düşündüğümüz başka konular da vardı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa’yı ve Cemal Bey’i kabineye alan, kendisine muhalif Fethi Bey’i Sofya’ya elçi yapan Talat Bey, gerek kabinede gerekse Cemiyet’in genel merkezinde kuvvetli bir nüfuz edinmişti. Herkes her şeyi ona soruyor, herkes her meseleyi onunla konuşuyordu. İstemediğimiz başımıza gelmiş, Talat Bey diktatör olmuştu! Bunu engellemek gerekiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hali vakti yerinde tüccardan bir arkadaş vardı, Kemal Bey, onun Beşiktaş’taki evinde bir pazar günü buluştuk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Toplantıya, Sapancalı Hakkı, İzmitli Mümtaz, Atıf, Süleyman Askerî, Topçu İhsan, Hüsrev Sami, Reşid ve Eşref beyler iştirak etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O gün toplantının mevzuu pek hararetli oldu ve görüşmeler uzun münakaşalarla sürdü. Nihayet sonunda vaziyet takarrür etti ve şu karara varıldı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Umumî vaziyet fevkalade tedbirlerin alınmasını icap ettirmektedir. Halbuki İttihat ve Terakki’nin genel merkezi bu tarihî zamanda bu mühim kararı almaktan pek uzaktır. Talat Bey’in tesiri hepsinin üstünde derin ve şümullüdür. Bu hal fırkanın istikbalini tehlikeye götürmektedir. O halde Cemiyet merkez azaları derhal istifa etmeli ve taşra mümessilleri ile kâtibi mesuller toplanarak yeni bir genel merkez heyeti seçmelidir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Peki nasıl istifa edeceklerdi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dedim ki, nasıl Babıâli’yi bastık, Kâmil Paşa Kabinesi’ni dağıttık. Bu sefer de yine öyle yapalım. Çarşamba günü toplantıları var. Gidip basar, istifalarını alırız.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Araya İzmitli Mümtaz girdi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Ben Yakub Cemil’e katılıyorum. Yalnız genel merkez azaları arasında bizim mücadele arkadaşımız Ohrili Eyüp Sabri vardır, bunu ona yapamayız. Onu müsaadenizle ben dışarı çağırayım, konuşarak oyalayayım, siz içeride gerekeni yaparsanız.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Topçu İhsan, “Adımız eşkıyaya, komitacıya çıkmıştır, bu nedenle dikkatli olalım, kan dökmeyelim” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anlaştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çarşamba günü genel merkezi basacağız.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vedalaşıp ayrıldık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben Süleyman Askerî Bey’le birlikte evden çıktım. Yolda giderken Süleyman Askerî Bey birden durdu dedi ki: “Yakub Cemil ben bu kararları doğru bulmuyorum. Başımıza durduk yerde yeni dertler açılacak? Sanki istifaya sevk ettiklerimizden daha iyisini mi bulacağız? İstediklerimiz olmadı mı; kabineyi devirdik, Enver Paşa ve Cemal Bey kabineye girdi. Daha ne olsun, memleketin bu nazik durumunda genel merkezi basmak muhaliflerimize yaramaz mı?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Tamam da arkadaş, ne yapalım?.. diye sordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bak ben senin dostunum, kimseye söylemezsen bir önerim var; gidelim Talat Bey’le konuşalım. Esasen genel merkezi yıksak da Talat Bey’i deviremeyiz. En iyisi onunla anlaşalım. Bize itimadı artar. Biz kan dökmeden bu işi halledelim” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Süleyman Askerî Bey’in söyledikleri kafama yattı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Kabul” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birlikte bir arabaya atlayıp Babıâli’ye gittik. Talat Bey’le özel görüşmek istediğimizi söyledik. Dahiliye nazırı makamının yanındaki hususî odasına aldılar. Hemen sonra Talat Bey geldi, odacıya içeriye kimsenin girmemesini söyledi. Gülerek ellerimizi sıkarken, “Hayır ola, yine bir ültimatom vermeye mi geldiniz?..” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Süleyman Askerî Bey, “Estağfurullah Beyim” dedi. Ve başladı toplantının nerede yapıldığını, kimlerin katıldığını, ne gibi kararlar alındığını bir çırpıda anlatmaya. Biraz bozulmuştum. Bu kadar ayrıntılı anlatmasına ne gerek vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey şaşırmıştı ama bize belli etmemeye çalışıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Sizin ne kadar temiz, dürüst adamlar olduğunuzu bilirim. Bu haberinize de hassaten teşekkür ederim. Fakat kani olunuz ki, ben hayatta kaldıkça bu gibi teşebbüslere imkân vermem” dedi. Arkasından elimizi hararetle sıkarak bizi uğurladı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O gece neler olduğunu sonradan öğrendim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizden sonra Talat Bey otomobiline atlayıp hemen Enver Paşa’nın yanına gidiyor. Geceyarısına kadar olayı tüm ayrıntılarıyla anlatıyor. Enver Paşa da şaşırıyor. Haklı, çünkü böyle bir hareketten kendisinin de haberi yok. İlk kez ondan habersiz bir işe kalkışmıştık!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yine de Talat Bey’i yumuşatıyor, “İşi bana bırakınız Talat Bey, ben bunları yola getiririm, böyle bir olay bir daha olmaz” diyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ertesi sabah erken saatte İzmitli Mümtaz ile Sapancalı Hakkı’yı çağırıp bir güzel azarlıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Arkadaşlar Süleyman Askerî’nin haris bir adam olduğunu ve böyle bir işi yapacağına inanıyor. Onlar en çok benim adımı duyunca şaşırıyorlar. Ve bizim fedaîlerin arasında ilk kez bir ayrılık oluyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu işten tek kazançlı Süleyman Askerî Bey çıkacak ve mükâfatını Teşkilatı Mahsusa kurulunca alacaktı!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz iç siyasetle uğraşırken, 29 haziran 1914 sabahı gazetelerin verdiği bir haberin gelecekte dünyanın en büyük kıyımlarından birine sahne olacağını bilmiyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Avusturya Veliahtı Arşidük Franz-Ferdinand ve eşi düşes 28 haziranda Saraybosna’da bir suikast sonucu öldürülmüşlerdi. Suikastı düzenleyen, büyük Sırbistan hayaliyle yetişen 19 yaşındaki Gavrilo Princip’ti.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Balkanlar’da bir kıvılcım çakılmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Avusturya-Macaristan Devleti Sırbistan’a savaş açtı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Avrupa ülkeleri seferberlik ilan ettiler. Ardından, 2 ağustos 1914’te Almanya Rusya’ya; 3 ağustosta Fransa Almanya’ya; 4 ağustosta İngiltere Almanya’ya ve nihayet 5 ağustosta Avusturya Rusya’ya savaş açtı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı Devleti de 2 ağustos günü seferberlik ilan etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kırmızı üzerine basılmış yeşil bayraklı ve tuğralı bildiriler İstanbul’un her köşesinde duvarlara yapıştırıldı. 21 yaşından 45 yaşına kadar bütün vatandaşlar silah altına çağrıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Seferberlikten bir gün önce Almanya’nın İstanbul Elçisi Baron Vangenheim ile Sadrazam ve Hariciye Nazırı Said Halim Paşa arasında Osmanlı-Alman ittifakı antlaşması yapılıp imza edildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bazı arkadaşlar savaşa girmeye, hele Almanya’yla ittifak kurmaya karşıydı. Mesela ünlü Maliye Nazırı Cavid Bey bunlardan biriydi. Enver Paşa, gidip Cavid Bey’i ikna etme görevini bana verdi. Cavid Bey çekilmez gurur ve azametinden dolayı pek sevilmezdi. Herkesi küçük görürdü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cavid Bey’in makamına gittim. Elimi silahımın üzerine koyarak, savaşa girip bütün topraklarımızı geri alacağımızı, buna karşı çıkmanın vatan hainliği olacağını anlattım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Maliye nazırı ikna oldu!..</span><a href="#x11-79"><span class="dipnot-no" style="font-size:0.76em;" xml:lang="tr-TR">11</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Savaş hazırlıklarına başlanılmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Seferberlikten üç gün sonra 5 ağustosta “Teşkilatı Mahsusa” resmen kuruldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Resmen” diyorum, çünkü kâğıt üzerinde olmasa da böyle bir özel örgüt fiilî olarak vardı. İran’da, Trablusgarp’ta, Balkanlar’da gerilla savaşı yapanlar bu özel örgütün fedaîleriydi. Ancak o günlerde bu müfrezelerin resmî bir hüviyeti yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Artık Harbiye Nezareti’ne bağlı, resmî bir daireyiz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Adresimiz bile belli: Cağaloğlu, Nuruosmaniye, Şeref Sokağı,</span> <span class="italik-yaz-" style="font-size:1em;" xml:lang="tr-TR">Tasvir-i Efkâr</span> <span class="duz-yaz-" style="font-size:1em;" xml:lang="tr-TR">matbaası karşısı, No. 39.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Teşkilat’ın bütçesi Harbiye Nezareti’nin “tahsisatı mesture”sinden (örtülü ödenek) karşılanacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey’in ısrarı ve Enver Paşa’nın da isteğiyle Süleyman Askerî Bey Teşkilat’ın başına getirildi, yardımcısı ise Atıf (Kamçıl) oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beş kişilik yönetiminde ayrıca, Emniyeti Umumiye Müdür Muavini Aziz Bey, Doktor Nâzım Bey ve Doktor Bahaeddin Şakir Bey vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Merkez kurulunda görev yapan arkadaşlar aylık almıyorlar, fahrî olarak çalışıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benim gibi eski subaylar devlet bütçesinden maaş alacaktık artık... Ondan önce İttihat ve Terakki Cemiyeti’nden alıyorduk. Benim rütbem yüzbaşıya eşitti, bu nedenle 600 kuruş maaş alıyordum.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Teşkilatı Mahsusa’nın ilk görev bölümü de şöyle yapıldı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Karadeniz sahillerindeki Rumların faaliyetlerine mâni olmak üzere Hüsrev Sami Bey; bağımsızlığını ilan eden Arnavutluk bölgesine Eyüp Sabri Bey; Kafkasya bölgesine Ömer Naci Bey; Ermeni isyanlarını bastırmak için Erzurum bölgesine Doktor Bahaeddin Şakir ve Ruşenî beyler, Doğu’daki tüm çetelerin idaresinin başına da beni getirdiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Teşkilat’ta görev yapan subayların özel kimlikleri vardı.</span><a href="#x12-80"><span class="dipnot-no" style="font-size:0.76em;" xml:lang="tr-TR">12</span></a> <span class="duz-yaz-" style="font-size:1em;" xml:lang="tr-TR">Bunları sadece vilayetlerin üst düzey yöneticilerine göstermek için taşıyorduk. Bu kimliklerin devlette açamayacağı kapı yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşe gönüllü müfrezeler kurmakla başlıyoruz. Vilayetlerde kampanyalar düzenleniyor, gönüllüler bulmak için.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu gönüllüler içinde en zoru benim 2 000 kişilik taburumdu. Çünkü bunların büyük çoğunluğunu hapishanelerden gelen mahkûmlar oluşturuyordu.</span><a href="#x13-81"><span class="dipnot-no" style="font-size:0.76em;" xml:lang="tr-TR">13</span></a> <span class="duz-yaz-" style="font-size:1em;" xml:lang="tr-TR">Gerçi bu “mahkûmlar ordusu”yla Bulgarlara karşı savaşmıştık ama bunların idareleri çok zordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Görevimiz belliydi: Osmanlı’nın her yanına yayılacaktık. Cizvit papazları gibi inatla, ısrarla çalışacaktık. Hindistan, Belucistan, İran, Afganistan ve Afrika’daki tüm Müslümanları ayaklandıracaktık. İslam dünyası tekrar halifenin emrine girecekti. İsyanlarla, gerilla savaşlarıyla Fransızları ve İngilizleri can damarlarından vuracaktık. Hindistanlı Müslümanları ayaklandırmamız İngilizleri çok korkutuyordu. Bu nedenle biz İttihatçılara çok düşmandılar...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadece Müslümanları değil, bir işaretimizle boyunduruk altında yaşayan Türkleri de harekete geçirecek, Rusları, Yunanlıları, Sırpları vuracaktık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başında Mehmet Emin (Yurdakul) kardeşimizin bulunduğu Türk Ocakları da tam kadro halinde bizim saflarımızdaydı. Mehmet Emin sıradan biri değildi, Üsteğmen rütbesindeyken 1899 tarihinde ilk kez Almanya’ya askerî eğitim için gönderilen 19 subaydan biriydi. İran’da birlikte gerilla mücadelesi vermiştik. O da iyi silahşordu. Kalemi de güçlüydü.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Teşkilatı Mahsusa olarak ilk “resmî” eylemi, Sadrazam Said Halim Paşa’nın bile haberi olmadan İstanbul’da gerçekleştirdik. Osmanlı-Rus Savaşı’ndan sonra Ruslar, zaferlerinin anısı olarak 1898’de Ayastefanos’ta (Yeşilköy) mütareke hükmü gereğince antlaşmanın yapıldığı yere bir anıt dikmişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anıtın bulunduğu geniş sahaya Ruslar muhafız evleri yaptırmıştı. Her Slav ülkesinden buraya belirli sayıda iyi silah kullanan keskin nişancı bekçiler getirilip yerleştirilmişti. Anıtı onlar koruyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak onlar bile sabaha karşı havaya uçan anıtı kurtaramadılar!.. Anıtın bombalanması bizim için simgeydi ve un ufak edilmesi başkaldırının sembolüydü.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Artık bizim için iç siyaset bitmişti, şimdi savaş zamanıydı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı ve İzmitli Mümtaz Suriye’ye; Nuri Bey Bağdat’a; Kuşçubaşı Eşref, Erzurumlu Aziz, Çerkez Ziya beyler Hicaz’a; Bingazili Yusuf Şetvan Trablusgarp’a; Kuşçubaşı Sami Türkistan’a; Ömer Naci Bey İran’a; Emrillah Barkın Hindistan’a;</span><a href="#x14-82"><span class="dipnot-no" style="font-size:0.76em;" xml:lang="tr-TR">14</span></a> <span class="duz-yaz-" style="font-size:1em;" xml:lang="tr-TR">Eyüp Sabri ve Yüzbaşı Zinnun Rumeli’ye...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben Kafkasya’ya gidiyorum.</span></p>

      <p class="duz-yaz--son-paragraf-2"><span class="duz-yaz-" style="font-size:1em;" xml:lang="tr-TR">Atalarım Şeyh Şamil’lerin mekânına gidiyorum...</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x1-69"></a>1</span> <span class="dipnot-italik" style="font-size:1.11em;" xml:lang="tr-TR">Abdülmecid’in oğullarından Kemaleddin Efendi’nin kızı Münire Sultan’la evliydi.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x2-70"></a>2</span> <span class="dipnot-italik" style="font-size:1.11em;" xml:lang="tr-TR">Cumhuriyet’ten sonra bahriye vekili olarak görev yaptı.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x3-71"></a>3</span> <span class="dipnot-italik" style="font-size:1.11em;" xml:lang="tr-TR">Sürgüne gönderilenlerin hepsi İttihat ve Terakki Cemiyeti’ne muhalefet eden kişilerdi. Bunlar arasında Refik Halit (Karay), Refii Cevad (Ulunay), Osman Cemal (Kaygılı) ve Mustafa Suphi (TKP’nin ilk lideri) gibi gazeteciler de vardı.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x4-72"></a>4</span> <span class="dipnot-italik" style="font-size:1.11em;" xml:lang="tr-TR">İttihat Terakki’nin genel sekreterliğini yapan Midhat Şükrü Bleda hakkında bazı kitaplarda yanlış bilgiler vardır. Örneğin eski büyükelçi Tanşuğ Bleda’nın soyadı benzerliği dışında Midhat Şükrü Bleda ile hiçbir yakınlığı yoktur. Midhat Şükrü’nün oğlunun adı Turgut’tur. Galatasaray Lisesi’nden mezun olduktan sonra ticaretle ilgilenmiş ancak genç yaşta vefat etmiştir.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x5-73"></a>5</span> <span class="dipnot-italik" style="font-size:1.11em;" xml:lang="tr-TR">Cavid Bey’in eşi Âliye Hanım ilk evliliğini II. Abdülhamid’in oğlu Şehzade Burhaneddin Efendi’yle yapmıştı. Ünlü edebiyatçı Şiar Yalçın, Cavid Bey-Âliye Hanım çiftinin oğludur.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x6-74"></a>6</span> <span class="dipnot-italik" style="font-size:1.11em;" xml:lang="tr-TR">Müşir Fuad Paşa, 1931 yılında 96 yaşında eceliyle öldü.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x7-75"></a>7</span> <span class="dipnot-italik" style="font-size:1.11em;" xml:lang="tr-TR">Erkânıharbiye-i Umumiye Riyaseti (Genelkurmay Başkanlığı) Harbiye Nazırlığı’na bağlıydı. İsteyen harbiye nazırı, iki görevi birden yürütebiliyordu. Ancak Enver Paşa’ya kadar bunu uygulayan harbiye nazırı pek yoktu.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x8-76"></a>8</span> <span class="dipnot-italik" style="font-size:1.11em;" xml:lang="tr-TR">İttihat ve Terakki’nin önde gelen birçok ismi masondu: Talat Bey (en yüksek rütbe maşrıkı azamlığa erişmişti), Emmanuel Karasu, Cavid Bey, Midhat Şükrü (Bleda), İsmail Canbulat, Rauf (Orbay) Bey, Ali Fethi (Okyar) Bey, Ömer Naci, Mustafa Necib, Resneli Niyazi, Ziya Gökalp, Hüseyin Cahit (Yalçın) vb.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x9-77"></a>9</span> <span class="dipnot-italik" style="font-size:1.11em;" xml:lang="tr-TR">Alman komutan Liman von Sanders tasfiye edilen subay sayısını 1 100, harp tarihi yazarlarından Dukakinzade Feridun 2 000, General Baki Vandemir ise 800 olarak yazar. Benzer bir uygulamayı, 27 Mayıs (1960) Askerî İhtilali’ni yapan komite de yürürlüğü koydu. Orduyu gençleştirmek için 235’i general ve amiral olmak üzere 4 000 subayı emekli ettiler.</span></p>

      <p class="dip-not"><span class="dipnot-bold" style="font-size:1.11em;" xml:lang="tr-TR"><a id="x10-78"></a>10</span> <span class="dipnot-italik" style="font-size:1.11em;" xml:lang="tr-TR">İsmet Bey Enver Paşa’nın gözdeleri arasına girmişti. Aslında Mustafa Kemal’den önce onu Enver Paşa keşfetmişti! Atatürk zaten bir süre İsmet İnönü’ye güvenemedi, Enver Paşa’nın adamı diye!</span></p>

      <p class="dip-not"><span class="dipnot-bold" style="font-size:1.11em;" xml:lang="tr-TR"><a id="x11-79"></a>11</span> <span class="dipnot-italik" style="font-size:1.11em;" xml:lang="tr-TR">Dönemin Maliye Nazırı Cavid Bey, 1926 yılında Atatürk’e karşı yapılan İzmir Suikastı’na karıştığı iddiasıyla idam edildiği gün, yani 26 ağustosta Fransız Parlamentosu ayağa kalkıp bir dakikalık saygı duruşunda bulundu.</span></p>

      <p class="dip-not"><span class="dipnot-bold" style="font-size:1.11em;" xml:lang="tr-TR"><a id="x12-80"></a>12</span> <span class="dipnot-italik" style="font-size:1.11em;" xml:lang="tr-TR">Türkiye bu “özel kimlik”lerle, 1996’nın 3 kasımında patlak veren “Susurluk Skandalı” nedeniyle tanıştı. Emniyet Genel Müdürü Mehmet Ağar, aranmakta olan Gladio’nun Türk tetikçisi Abdullah Çatlı, yeraltı dünyasının ünlü ismi Tarık Ümit gibi kişilere özel kimlikler dağıtmıştı. Ayrıntılar için bkz.; S. Yalçın-D. Yurdakul,</span> <span class="dipnot-bold" style="font-size:1.11em;" xml:lang="tr-TR">Reis;</span> <span class="dipnot-bold" style="font-size:1.11em;" xml:lang="tr-TR">Gladio’nun</span> <span class="dipnot-bold" style="font-size:1.11em;" xml:lang="tr-TR">Türk Tetikçisi.</span></p>

      <p class="dip-not"><span class="dipnot-bold" style="font-size:1.11em;" xml:lang="tr-TR"><a id="x13-81"></a>13</span> <span class="dipnot-italik" style="font-size:1.11em;" xml:lang="tr-TR">Türkiye; 1990’lı yıllarda tutuklu ya da mahkûm PKK’lı itirafçıların cezaevinden çıkarılarak tetikçilik yaptırılmalarına da sahne oldu. Bkz. S. Yalçın,</span> <span class="dipnot-bold" style="font-size:1.11em;" xml:lang="tr-TR">Binbaşı Ersever’in İtirafları.</span></p>

      <p class="dip-not"><span class="dipnot-bold" style="font-size:1.11em;" xml:lang="tr-TR"><a id="x14-82"></a>14</span> <span class="dipnot-italik" style="font-size:1.11em;" xml:lang="tr-TR">Hindistan’da Teşkilatı Mahsusa’ya yardımcı olanlar arasında İngilizlere karşı ilk bağımsızlık bayrağını açan hayli ünlü isimler vardı: Mahatma Gandhi, Muhammed Ali Cinnah, şair Muhammed İkbal, Said Han gibi.</span></p>

      <p class="bolum-ad--tek-sat-r"><span class="bolum-ad-" style="font-size:1em;" xml:lang="tr-TR">Ankara’da torun “Yakub Cemil”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yıl 1978 sonları...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babamı kaybedeli 1,5 yıl olmuştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk zamanların şaşkınlığını yavaş yavaş üzerimizden atıyorduk. Çoğu zaman yanımızda değildi. Ama uzakta bile olsa varlığı bize yeterli geliyormuş demek ki.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara Üniversitesi Siyasal Bilgiler Fakültesi’nde öğrenciydim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kardeşim de üniversitede okuyordu. Ailemizin ekonomik durumu hiç iyi değildi. Sadece bir emekli maaşına bakıyorduk. Evde bazı eşyaları satmaya başladık. Önce dikiş makinesi satıldı. O parayla evin birikmiş üç aylık kirasını ödedik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sırada ne var bilmiyordum, çünkü satacak eşyamız bile yoktu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu böyle yürümeyecekti. Ulus’ta bir otelde gece müdürlüğüne başladım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gece çalışıp gündüz üniversiteye gidiyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ayrıca ADYÖD’de (Ankara Demokratik Yüksek Öğrenci Derneği) görevliydim. Solcuydum. Kim değildi ki?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O dönem solun parçalanma yıllarının başlangıcıydı. Bitmez tükenmez tartışmalar olurdu. Anlamaya çalışıyordum, Saflar netleşiyordu. Ben henüz ortadaydım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Abdullah Öcalan’la aynı okuldaydım; Siyasal Bilgiler Fakültesi’nde. O da benim gibi tartışmalara fazla katılmazdı. Dinleyiciydi. Okulun arkasındaki Cumhuriyet Yurdu’nda kalıyordu. Silik biriydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bugün ünlü gazeteci olmuş birçok isimle de arkadaşlık yaptım. Çoğu şimdi köşe yazarı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şair Yaşar Miraç vardı; sonradan Türk Dil Kurumu ödülünü aldı. Bir gün bu Apo’nun takımıyla kavga etti. Ben araya girmesen çocuğu paramparça edeceklerdi. Okulun tartışmalı forumlarını hiç kaçırmazdım. Üniversitenin ünlü hocalarıyla dostluk kurdum, bu ilişkilerim hâlâ devam eder.</span><a href="#x1-83"><span class="dipnot-no" style="font-size:0.76em;" xml:lang="tr-TR">1</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir yanda ülke sorunlarını tartışmak, diğer yanda evin yükünü taşımak beni hayli yoruyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabaha karşı eve geliyordum. Anacığım ve kardeşim beni pencere önünde beklerlerdi. Evde pek yiyeceğimiz olmazdı. Otelden yaptırdığım kaşarlı tostları getirirdim sabahları. Kahvaltıyı onlarla yapardık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çoğu zaman evde uykuya dalar, okula gidemezdim. Sınavlara bile giremiyordum.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte o günlerde karşıma baba dostu iki kişi çıktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biri Mehmet Ali Ağabey’di. “Şirket”te üst düzey görevdeydi.</span><a href="#x2-84"><span class="dipnot-no" style="font-size:0.76em;" xml:lang="tr-TR">2</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir de babamın can dostu Ergün Önal Albay vardı.</span><a href="#x3-85"><span class="dipnot-no" style="font-size:0.76em;" xml:lang="tr-TR">3</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara Cebeci’de Harita Genel Müdürlüğü vardır, orada çalışıyordu. Bu kuruluş sanırım hâlâ o semtte.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babam Türk Silahlı Kuvvetleri’nden atıldıktan sonra askerlikten kopmadı. Bu kez sivil olarak istihbaratta çalışmaya başladı. Tıpkı dedem Yakub Cemil’in, üniformasını çıkardıktan sonra Teşkilatı Mahsusa’da çalıştığı gibi...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babam, Mehmet Ali Ağabey ile Ergün Önal Albay’ı o istihbarat kurumunda çalıştığı dönemden tanıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babam ile Ergün Albay’ın Seferberlik Tetkik Kurulu’nda birlikte çalıştıklarını biliyorum.</span><a href="#x4-86"><span class="dipnot-no" style="font-size:0.76em;" xml:lang="tr-TR">4</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ergün Önal Albay bir gün çalıştığım Ulus’taki otele birini gönderdi, “Yarın şu saatte yanıma uğrasın” diye.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ertesi gün akşama doğru yanına gittim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Baktım Mehmet Ali Ağabey de ofiste. Çay içiyorlardı. Yer gösterdiler, masaya yakın koltuğa oturdum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hal hatır sordular. Klasik yanıtlar verdim; iyiyim, çalışıyorum, okul iyi gidiyor gibi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey, “Oğlum, baban sana iyi öğretmiş, ‘kan kusuyorsun, kızılcık şerbeti içiyorum’ diyorsun. Ama sende artık kusacak kan kalmamış, ciğerlerini mi kusacaksın bundan sonra? Hem biz yabancı mıyız, bilmiyor muyuz evinizin durumunu?..” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kafama sanki balyoz yedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Araya Ergün Önal Albay girdi; “Çocuğu sıkboğaz etmeyelim hemen. Bunları dışarıda konuşalım. Mesai bitiyor. Çıkıp bir şeyler atıştıralım” dedi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mesaiden sonra Ergün Albay’ın vosvosuna binip Kızılay’a gittik. “Tava” diye daha sonra sık gideceğimiz lokantaya girdik. Epey kalabalıktı. Zorbela bir masa bulduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Uzun bir yemek oldu. Hiç unutmam, hamsi buğulama yiyip rakı içmiştik.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sohbetin konusu bendim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey, taşıma suyla değirmenin dönmeyeceğini, eve her ay düzenli olarak bir maaşın girmesi gerektiğini söylüyordu. Düzenli gelen bir maaş bizi rahatlatacaktı, ayrıca okulu da bitirmemi sağlayacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sözü Mehmet Ali Ağabey bitiriyor, Ergün Albay alıyordu; “Okuldaki anarşik olaylara girip çıktığını duydum. Hiç ailene yakışıyor mu bunlar?” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beni takip etmişler, araştırma yapmışlardı anlaşılan!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada sanki lokantada kimse yokmuş gibi, Mehmet Ali Ağabey tabancasını çıkarıp masaya koydu; “Biz babanın dostlarıyız, eğer senden kötü bir istekte bulunursak, bizi bununla Ankara’nın göbeğinde vurmazsan senden şerefsizi yok” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hiç konuşmuyordum. Sessizce dinliyordum...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aklım başka yerlerde...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İki yıl önce İstanbul’da Alman Hastanesi’nin bir odasında, babamla, vefat etmeden önce yaptığımız son konuşmayı hatırlıyorum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Annemden ve biz çocuklarından özür dilemişti. Haksızlık yaptığını düşünüyordu. Haklıydı, haksızlık yapmış, bizi bırakıp başka bir kadınla evlenmişti. Bizi birkaç ayda bir görüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Teselli etmeye çalışmıştım. Yıllar sonra babamı ilk kez orada kucakladım ben.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vicdan azabı çekiyordu. Bunun nedeni sadece ailesi değildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dedem Yakub Cemil’in mezarı Topkapı semtindeydi. 1950’li yıllarda mezarın bulunduğu bölge yola gidecekti. Herkesin ailesine durumu bildiriyorlar, ama babam bugün yarın derken mezarı gidip alamıyor. Ve kahraman dedem Yakub Cemil’in mezarı yola gidiyor. Dedem Yakub Cemil’in mezarı bugün yoktur, kaybolmuştur!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şimdi ölüm döşeğindeki babam kuşkusuz bu hazin olayı hatırlıyordu. Aynı sona uğramaktan korkuyordu belki de. Mezarını emanet edeceği tek kişi de bendim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sohbet ederken konu Mehmet Ali Ağabey’e de gelmişti. Güvenilir bir dost olduğundan bahsetmişti. 1961 yılından beri tanışıyorlardı...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kendimi toparlamalıydım. Kadehimden bir yudum rakı alıp, “Ağabey ne vurması, sizler babamın dostusunuz, hakkımda kötü şeyler düşüneceğiniz hiç aklıma gelmez” dedim. Çalıştığımı, eve zaten maaş girdiğini hatırlattım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ergün Albay, “Otelden aldığın üç kuruş para hangi ihtiyacınıza yetiyor? Artık devlette çalışacaksın. Hem iyi maaşın, hem sigortan olacak. Senin otelden aldığın para annenin ilaç parasına yetmez” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hakkımda her şeyi biliyorlardı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Hem çalışıp hem okumak çok zor” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey, “Birçok arkadaşın hem çalışıyor hem okuyor. Sen de onlar gibi olacaksın. Okulu sana bitirtmemiz bizim boynumuzun borcu” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bütün kalelerim düşmüştü...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Düne kadar aleyhinde Ankara sokaklarında slogan attığım bir teşkilatın nüvesi mi oluyordum! Arkadaşlarımı mı ihbar edecektim?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yanlarından ayrıldığımda sarhoş gibiydim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yarın öğleyin Mehmet Ali Ağabey’le buluşacaktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gece zor uyudum. Öğleye doğru annem uyandırdı. Kalktım, tıraş oldum. Tek takım elbisem vardı, onu giyip, kravat taktım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kızılay’da Piknik diye bir yer vardı</span> (<span class="duz-yaz-" style="font-size:1em;" xml:lang="tr-TR">sonra yıkıldı) önünde buluştuk. Arka taraflardaki Sakarya Caddesi’ne doğru yürüdük. Yeni binasına taşınmış olan Türk-İş Genel Merkezi’nin bulunduğu sokakta bir binanın önünde durduk. Mehmet Ali Ağabey eliyle gösterdi: “İşte burada çalışacaksın.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Binanın kapısının üzerinde, “Hâkimler Yüksek Kurulu” yazılıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Başkanla görüşeceğiz. Sen hiç söze girme. Belki usulen sınav yaparlar” dedi. Başkanın odası ikinci kattaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Uzun boylu, kibar bir insandı başkan. “Hoş geldiniz” deyip elimizi sıkarken, Mehmet Ali Ağabey’e, “Demek bahsettiğiniz genç bu” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kısa bir sohbet edip çaylarımızı içtikten sonra, ileride yakın arkadaşım olacak Sait Bey içeri girdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sait Bey beni aynı katta bir başka odaya götürdü. Önüme kâğıt kalem koyup, tarihimizle ilgili bir iki sorunun yanıtını yazmamı istedi. Usulen bir sınav yapıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sınavdan sonra tekrar başkanın odasına girdik. Mehmet Ali Ağabey hâlâ oradaydı. “Hadi hayırlı olsun” diye beni tebrik ettiler. Artık “devlet memuru” olmuştum...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmet Ali Ağabey’le çıktık. Piknik’e gittik. Buranın Rus salatası meşhurdu. Bira söyleyip Rus salatası yiyerek sohbet ettik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Sana aklından hiçbir zaman çıkarmayacağın bir şey söyleyeceğim. Sadece bizim meslekte değil, her meslek için geçerlidir; her işin temelinde güven yatar” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne demek istediğini birkaç ay sonra anlayacaktım...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evdeki maddî sorunlar çözülmüştü. Üniversiteye de düzenli gidiyordum. Kız kardeşim üniversiteyi bitirmek üzereydi. Ben ise yıllardır aynı üniversiteye gidip geliyordum. Benimle okula başlayanlar çoktan mezun olmuştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada minnacık bir kıza âşık oldum, kimseye haber vermeden evlendim. Ev kalabalıklaşmaya başlamıştı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O günlerde, Ergün Albay telefonla daireyi arayarak yanına gitmemi istedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gittim. Kısa bir sohbetin ardından çekmecesinden çıkardığı iki zarfı uzattı. “Dayın İsmail Duran</span><a href="#x5-87"><span class="dipnot-no" style="font-size:0.76em;" xml:lang="tr-TR">5</span></a> <span class="duz-yaz-" style="font-size:1em;" xml:lang="tr-TR">yarın akşam seni İstanbul’da bekliyor. Bu zarfta yol paran, bu zarfta da harcırahın var” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şaşırmıştım, neden dayım kendisi değil de bir aracıyla beni İstanbul’a çağırıyordu?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dayımla evde değil, Fenerbahçe Orduevi’nde buluşacaktık. Peki nedendi bu gizlilik?</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ergün Albay’la vedalaştık, tam çıkarken, “Bak evladım, bazı insanlar burnu için yaşarlar, burnu için ölürler. Burnun hep dik olmalıdır. Bunu unutma ve dayın ne derse kabul etmelisin, bu benim sana vasiyetim” dedi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Daireye döndüm. Başkanın beni beklediğini söylediler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşe ilk girdiğim dönemdeki başkan değişmişti. Yeni başkan sert görünüşlü, mert, baba bir adamdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Odasına girdiğimde gözlüklerinin üzerinden baktı, daha ben bir şey söylemeden, “Ben bu işleri fazla bilmem. Yalnız sana bazen aralıklarla izin vereceğiz. Gerekirse rapor vereceğiz. Olmadığın zamanlar maaşını eşin alacak. Ancak burası senin statünde birine pek uygun bir yer değil. Uzun süre seni izinli ve raporlu sayamayız” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne demekti bunlar, neler oluyordu? Benim statüm neydi? Neye izin veriyorlar, neden raporlu sayıyorlardı?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tüm bunların bir açıklaması olmalıydı...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir tuhaflık olduğu için evde, anneme, eşime, kız kardeşime İstanbul’a gidişimle ilgili bir açıklama yapmadım. Dairenin bir işinin olduğunu söyledim. Aileme söylemediğim bilgiler her geçen gün artmaya devam ediyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Geç vakit Ankara terminalinden otobüse bindim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabah Fenerbahçe Orduevi’ne gidip kapıdaki nöbetçiye dayımın adını verdim. Nöbetçi subay alelacele, çok önemli biriymişim gibi beni geniş, deniz gören bir odaya çıkardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yalnız değildim. Odada dayımla birlikte Mehmet Ali Ağabey de vardı. Masanın etrafında oturuyorlardı. Ben odaya girince ayağa kalktılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dayımın elini öptüm. Mehmet Ali Ağabey’le tokalaştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dayım İsmail Duran emekli albaydı. Kıbrıs’ta Türk Mukavemet Teşkilatı’nı kuran, mücahitleri, yani Bozkurtları EOKA’cılara karşı örgütleyen birkaç subaydan biriydi. Emekli olmasına rağmen, Türk Silahlı Kuvvetleri’nde ağırlığı olan bir komutandı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dayım uzun bir söyleve başladı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Mustafa Kemal kapitalizmi, sosyalizmi bilmeyen biri miydi, hepsini biliyordu. Ama o iki yolu da seçmedi. Samsun’a çıkarken, ‘Dünyanın bütün işçileri birleşiniz’ deseydi arkasından kaç kişi gelirdi? O kendi coğrafyasını iyi tanıyordu. O halkına inanıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evladım, insanların özlemleri ayrı, gerçekler ayrıdır. Senin savunduğun düşünceleri ben de savunurum. Ama bunlar ne kadar Türkiye gerçeğine uyar. Bizim özlemlerimiz vatanseverliktir, bu bayrağı, bu halkı çıkarsız sevmektir. Senin yolun bizden ayrı olmasın. Bizim verdiğimiz kavgaya sen de katılacaksın. Bu kavgada, herkes önder olamaz. Herkes Mustafa Kemal olamaz. Sen bu kavgada kurşunu taşıyan ol. Hamal ol, fırıncı ol, bir şeyler ol, ama mutlaka vatan için kavganın bir parçası ol.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yavrum, bu kavgada senin iki sadık dostun olacak; biri hayat, diğeri ölüm. Bunların koluna girerek ilerleyeceksin. Yurtseverlik, vatanseverlik öyle kolay iki sözcük değildir. Onun uğruna gerektiği zaman ölmeyi bilmek gerekir.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dayım uzun uzun konuştu. Ben bazen pencereden denize, bazen dayımın gözlerine bakıyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dayım sonunda “Var mısın?” diye sordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dedem Yakub Cemil, babam ve şimdi de ben!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim ailede doğan çocuklara, “kaderi benzemesin” diye “Yakub Cemil” adı konmazdı! Dedem Yakub Cemil’in adı değil ama babasının ismi benim göbek adımdı: Ahmet.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstediğimiz kadar söyleyelim, kaderi benzemesin diye; vatan, bayrak nutuklarının ve tabancanın hiç eksik olmadığı bir evde büyüyen çocuktan ne beklenirdi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sünnet olduğum zaman babamın arkadaşları bana hediye olarak tabanca getirmişlerdi. Üstelik bir tane değil, arkadaşları birbirinden habersiz oldukları için bir günde yedi tabanca sahibi olmuştum!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">12 yaşından beri tabancayla ateş ediyordum. Nişancı olmam herkesin takdirini kazanıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babam atış ustalığımla övünüyordu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben babamı uzun yıllar sonra tanıdım. Yani neler yaptığını çok sonraları öğrendim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Örneğin, 27 Mayıs (1960) İhtilali’nde babam da yer almıştı. Görevi neydi biliyor musunuz; İstanbul Valisi (Fahrettin Kerim Gökay) ile Emniyet Müdürü’nü (Alaeddin Eriş) gözaltına almak! Ve aksilik çıkarsa vurmak!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Böyle bir görevi gönüllü olarak kabul eden bir babanın oğlundan ne beklenir?..</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dalıp gittim yine geçmişime...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ortaokul ikinci sınıfta ilk “gizli örgüt”ümüzü kurmuştuk. Örgütün iki elemanı vardı, biri ben, diğeri de Şemsi Özkan!</span><a href="#x6-88"><span class="dipnot-no" style="font-size:0.76em;" xml:lang="tr-TR">6</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim ailenin kaderiydi bu! Derseniz ki, kadere inanıyor musun? Hayır, sadece açıklamasını yapamadığım için kader deyip geçiyorum!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dedem, babam ve şimdi de ben...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sizce bunun bir açıklaması var mı?</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hafta sonuna kadar izinliydim. Çocukluğumun geçtiği İstanbul’a yakın Trakya’daki ilçeye gittim. Ortaokul ve lise arkadaşlarımla buluştuk. Nurullah’la, Patron Yılmaz’la, Toto Zafer’le eski günlerden konuştuk. Berber Ali Ağabey’e gidip tıraş oldum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1973 yılının kış günü terk ettiğim bu yerleri ne kadar özlemişim farkında bile değildim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aslında kendime söyleyemiyordum ama sanki vedalaşmak için gitmiştim oraya. Geçmişimle, çocukluğumun, delikanlılığımın o saflığıyla, temizliğiyle vedalaşmaya gitmiştim...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara’ya döndüm.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evdekilere yine bir şey söylemedim. Günlük koşuşturma tekrar başlamıştı. İş, okul ve ev arasında mekik dokuyordum. Ekonomik durumumuz hayli düzelmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’a gitmeden önceki yaşantımdan tek bir değişiklik olmuştu: PTT’den kiraladığım bir posta kutum vardı ve her gün oraya bakmaya mecburdum.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve bir gün posta kutusundaki notu buldum:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İki gün sonra İzmir’in yukarısında bir kampta bekleniyordum.</span><a href="#x7-89"><span class="dipnot-no" style="font-size:0.76em;" xml:lang="tr-TR">7</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bilgi notunun altında, “Allah utandırmasın” yazıyordu...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evdekilerle vedalaştım. Meslekî bir kurs için İzmir’e gittiğimi söyledim. Kurs biraz uzun sürecekti.</span></p>

      <p class="duz-yaz--son-paragraf-2"><span class="duz-yaz-" style="font-size:1em;" xml:lang="tr-TR">Ve yeni bir hayata ilk adımımı attım...</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x1-83"></a>1</span> <span class="dipnot-italik" style="font-size:1.11em;" xml:lang="tr-TR">Torun “Yakub Cemil” kimliğinin ortaya çıkmaması için üniversite yaşantısına ait anılarını detaylı anlatmak istemedi.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x2-84"></a>2</span> <span class="dipnot-italik" style="font-size:1.11em;" xml:lang="tr-TR">“Şirket” adını genelde CİA ajanları CİA merkezi için kullanıyor. Bu alışkanlık Türk istihbaratçılara da geçti; MİT’e “Şirket” deniyor.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x3-85"></a>3</span> <span class="dipnot-italik" style="font-size:1.11em;" xml:lang="tr-TR">Torun “Yakub Cemil”in isteği üzerine adı değiştirilmiştir.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x4-86"></a>4</span> <span class="dipnot-italik" style="font-size:1.11em;" xml:lang="tr-TR">NATO ülkeleri dahilinde kurulan ve gayri nizamî bir harp örgütü olan Seferberlik Tetkik Kurulu, 27 eylül 1952 tarihinde kuruldu. Finansmanını ve teçhizatını Amerikalılar verdi. 1965 yılında büyütülen teşkilatın adı da değişti, Özel Harp Dairesi oldu. Şimdiki adı Özel Kuvvetler Komutanlığı’dır.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x5-87"></a>5</span> <span class="dipnot-italik" style="font-size:1.11em;" xml:lang="tr-TR">Torun “Yakub Cemil”in isteğiyle isim değiştirilmiştir.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x6-88"></a>6</span> <span class="dipnot-italik" style="font-size:1.11em;" xml:lang="tr-TR">Şemsi Özkan, MLSPB’nin (Marksist-Leninist Silahlı Propaganda Birliği) önde gelen silahlı eylemcilerinden biriydi. 18 mayıs 1981 tarihinde yakalandı, 28 ağustos 1981 tarihinde itirafçı oldu. Şimdi nerede olduğu bilinmiyor.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x7-89"></a>7</span> <span class="dipnot-italik" style="font-size:1.11em;" xml:lang="tr-TR">Torun “Yakub Cemil” yerin isminin yazılmasını istemedi.</span></p>

      <p class="bolum-ad--tek-sat-r"><span class="bolum-ad-" style="font-size:1em;" xml:lang="tr-TR">Kafkasya’da dede Yakub Cemil</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">29 ekim 1914. Bayram arifesiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eşimizle dostumuzla bayramlaştıktan sonra görev yerlerimize, cepheye gitmeyi düşünüyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aksilik. Almanların Goeben ve Breslau gemileri, İngiliz ve Fransız filosunun eline geçmemek için 11 ağustosta bizim sularımıza sığınmıştı. Almanların iki gemisini, Goeben (Yavuz) ve Breslau’yu (Midilli)</span> – <span class="duz-yaz-" style="font-size:1em;" xml:lang="tr-TR">Halil (Menteşe) Bey’in zekice önerisiyle</span> – <span class="duz-yaz-" style="font-size:1em;" xml:lang="tr-TR">güya beş milyon altına satın alıp adlarını değiştirmiştik! Herhalde gemideki Alman tayfa ve Alman subaylarını da birlikte almıştık ki, hepsinin kafasında fes vardı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte bu iki gemi, Karadeniz’e çıkıp o bayram arifesinde Sivastopol’u bombalayarak savaşa girmemize neden oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öyle ya bunlar bizim gemimizdi. Almanlardan almıştık!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Olan bizim bayram ziyaretlerine oldu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aslında İngilizlere, “Sultan Osman” ve “Reşadiye” adını verdiğimiz iki harp gemisi siparişi etmiştik. Paralarını da son kuruşuna kadar ödemiştik. Hatta Reşadiye’yi İngilizlerden teslim almak üzere Rauf (Orbay) başkanlığında bir heyet Londra’ya gitmişti. Balkan Savaşı çıkınca İngilizler, paralarını aldıkları halde gemilerimizi teslim etmediler...</span><a href="#x1-90"><span class="dipnot-no" style="font-size:0.76em;" xml:lang="tr-TR">1</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve devletimiz, Alman Erkânıharbiyesi’nin talebi üzerine, Doğu Cephesi’nde İtilaf ülkelerinden Rusya’ya savaş açtı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Almanlar, Erzurum’daki 3. Ordu’nun Kafkasya üzerinden harekete geçmesini istiyordu. Başta Enver Paşa’nın böyle bir harekâtı aklı kesmiyordu, “Bu hava koşullarında bu önerinin kabul edilir yanı yok” deyip duruyordu. Fakat daha sonra, Almanlar yanında savaşa girersek ve iyi bir anlaşma yapılırsa, zaten içişleri de karışık olan Rusların savaşı durdurabileceğine ikna oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Avrupa devletlerinin siyasî ve iktisadî boyunduruğundan kurtulmak için bu savaş iyi bir fırsat olabilirdi. Enver Paşa harekât kararını kesinleştirince erkânıharbiyesiyle birlikte Erzurum’a hareket etti.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gemilerin bombalamasının arkasından Rus Ordusu Kafkasya’ya girmişti. Bu nedenle hemen Kafkas Cephesi’ne hareket etmem emrolundu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hareketimiz o kadar ani oldu ki, ailelerimize veda bile edemedik. Eşyalarımızı alacak vakit bulamadık. Yanımıza yolda konaklamamızı sağlayacak çadır gibi zorunlu eşyaları alabildik. Bunları develere yükledik. Bir de subaylara yeni dürbün verildi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">2 000 kişilik Teşkilatı Mahsusa müfrezesiyle yola çıktık; önde atlılar, arkada yayalar...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Vatan için ölmekten çekinmeyen 2 000 fedaî (çoğunluğu cezaevinden çıkarılan mahkûmlar) bir araya gelmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunca yıllık yorgunluğa, yenilgiye rağmen savaş için hazırdık. Bu söz biraz bizim için geçerliydi. Çünkü müfreze içinde yer alanlar cezaevi yerine cepheyi tercih etmişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yardımcılarımı hep bizim silahşor ekipten seçtim! Hepsi asker kökenliydi ama ordudan “atılmış”lardı. Ancak bizim gücümüz ve ağırlığımız ordudaki subaydan kat be kat fazlaydı. Benim rütbem yüzbaşıya denkti. Ama orduda hangi yüzbaşı 2 000 kişilik müfrezeye komutanlık yapabilirdi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ekibin içinde kimler yoktu ki: Lazistanlı Sudi Bey (Lazistan milletvekili), Şakir (Kesebir) Bey (Cumhuriyet Dönemi’nde İktisat vekili), Binbaşı Asım, Memduh Şevket (Esendal; CHP genel sekreteri), Cemil Ferid (Cumhuriyet Dönemi’nde mebus), Yüzbaşı Halid (Deli Halid Paşa), Yüzbaşı Ethem Basri Bey (İttihat ve Terakki kâtibi mesullerinden) ve Abdülhamid Bey.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz İstanbul’dan ayrılırken gazeteler, “Almanlarla ittifak doğru mu; karşı cephede yer almak çıkarımıza daha uygun değil mi; sığıntı Alman gemilerini Karadeniz’e bırakmak hata mıydı; Rus şehirlerinin bombalanmasına neden izin verildi; harbe adeta gözü kapalı hemen girmek doğru mu?” sorularını tartışıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onlar tartışadursun, biz Teşkilatı Mahsusa müfrezeleri cepheye gidiyorduk...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kafkas cephesinin benim için özel bir önemi vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Heyecanlıydım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çünkü dedem Fevzi ve babam Ahmed, Kafkasya’dan İstanbul Yenibahçe’ye göçmüşlerdi. Bizimkiler dedem Fevzi’yi anlata anlata bitiremezlerdi. Şeyh Şamil’in</span><a href="#x2-91"><span class="dipnot-no" style="font-size:0.76em;" xml:lang="tr-TR">2</span></a> <span class="duz-yaz-" style="font-size:1em;" xml:lang="tr-TR">silahşoruymuş. Sonra Kafkas savaşında yenilince Osmanlı kendisine Karamürsel’de yer vermiş.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aile büyüklerim dedeme benzediğimi söylerlerdi. O da iyi silahşormuş. Canlı ve atakmış. Kışın kar altında yıkanırmış.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benim çocukluğum, Ruslara karşı kahramanca savaşan Şeyh Şamil efsanesini dinleyerek geçti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aslında şimdiki durumum Şeyh Şamil’e ne kadar benziyordu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onun en büyük yeteneği, yarı vahşi, istiklaline tutkun, o güne kadar hiçbir otoriteyi kabul etmemiş olan dağlıları bir düzene sokması olmuş. Ordusuna katılanlardan çoğunluğunu asker kaçakları oluşturuyormuş.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benim 2 000 kişilik taburumun da Şeyh Şamil’in milislerinden farkı yok! Onun dağlıları vardı, benim mahkûmlarım var!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şeyh Şamil, askerine uyurken bile silahlarından ayrılmayı yasaklamıştı. Ben de öyle yaptım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şeyh Şamil ordusunu bin, beş yüz, yüz ve onar kişilik gruplara bölmüştü. Yaklaşık bin kişilik her gruba bir “naip” kumanda ediyordu. Ben de taburumu aynen öyle böldüm ve başlarına güvendiğim arkadaşlarımı koydum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnşallah sonumuz aynı olmaz. Şeyh Şamil yenilince dünyanın en büyük zulmü Kafkas topraklarında yaşandı. Çerkez kabilelerinin kitlesel göçü (1863 yılının sonunda) büyük acılar doğurdu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birkaç ay içinde yaklaşık 500 000 Çerkez ve 120 000 Abhaz, onları almaya gelen Osmanlı gemilerinin bulunduğu limanlara gitmek üzere dağlarındaki köylerinden ayrıldılar. Ama ne yazık ki onları almaya gelen gemilerin sayısı çok azdı ve geri dönmeleri de aylar sürecekti. Dönmeyip beklemeyi tercih ettiler. Gemileri beklerken binlerce Çerkez açlıktan, salgın hastalıktan öldü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kafkasya’dan 1864 yılında göçenlerin toplam sayısı 750 000’e ulaşıyordu. Tek suçları hürriyetlerini, geleneklerini ve kültürlerini korumak olan Çerkez göçmenlerin 500 000’i aşkın kesimi yollarda can verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Allah beni belki de, atalarımın öcünü Ruslardan almak için Kafkas topraklarına gönderdi. Sadece ben değil, İzmitli Mümtaz, Yenibahçeli Şükrü, kardeşi Nail, Çerkez Eşref ve kardeşi Selim Sami gibi Teşkilatı Mahsusa fedaîlerinin çoğu Çerkez’di...</span><a href="#x3-92"><span class="dipnot-no" style="font-size:0.76em;" xml:lang="tr-TR">3</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kafkasya cephesine giderken daha önce kararlaştırılan konaklama alanlarında mola veriyorduk. Karayolunu tercih ediyoruz. Çünkü Karadeniz, Rus donanmasının kontrolünde. Kendimizi riske atmak istemiyoruz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Karayolu daha emin. Gündüz bütün gün yürüyor, gece konaklıyoruz. Bu arada yol boyu müfrezenin eğitimiyle de ilgileniyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çorum en can sıkıcı konaklama yeri oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çeteler ve ordu arasında plansızlık yüzünden ne yapacağımızı tam olarak belirleyemediğimiz bir anda, topraklarına girdiğimiz bir Çorumlunun feveranı tepemi attırdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yol boyu uğradığımız köylerde, şehirlerde yiyecek bulmak sorun oluyordu. Milletin kendine yetecek yiyeceği yoktu. Biz de zaten aldığımızın parasını veriyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama Çorumlu bu adam kafamı bozdu. Asılmasına karar verip, kararı hemen uygulamaya koydum. Arkadaşlar tepki gösterdiler, beni durdurmak için, “İncir çekirdeğini doldurmaz bir olay yüzünden adam asılır mı?” demeye başladılar. “Mahkeme kararını bekleyelim” diyenler de oldu. Mahkeme kararını beklemeye kalsak hiçbir iş yürümezdi, adamı yakalatarak, ibret olsun diye şehrin merkezinde, saat kulesinin dibinde astırdım.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halktan bir anda inanılmaz tepki geldi. Sinirli halk kitleleri heyecan içinde ordan oraya yürümeye, itirazlar etmeye başladılar. Şikâyetler dinmiyordu. Çorum’da konaklamamızı kesmek zorunda kaldım. Cepheye doğru yola çıktık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz şehirden ayrıldıktan sonra halkın tepkisi daha da artmış. Bu infial karşısında Çorum mutasarrıfı doğrudan doğruya Dahiliye Nezareti’ne bir telgraf çekmiş, “İdam cezası için kanuna göre mutlaka Zatı Şahane’nin iradesini almak lazım gelirken, hiçbir mahkeme kararı olmaksızın, halkın nefretini ve düşmanlığını tahrik edecek bir surette idam kararı verilmesi vahim sonuçlar doğurdu” demiş.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tabiî bu olaylar en çok Dahiliye Nazırı Talat Bey’in işine yaradı. Bu olayları kendi lehine propaganda malzemesi yaptı. İttihat ve Terakki teşekkülüne mensup üyeleri Enver Paşa aleyhine doldurdu. Sürekli Enver Paşa’nın, eli kanlı bir grup tarafından desteklendiğini ileri sürdü ve mevkiini küçük düşürmeye çalıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Artık alışmıştım bu politik oyunlara!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öyle günler yaşıyorduk ki, gözümüz vatanı kurtarmaktan başka bir şey görmüyordu. Doğru ve hızlı kararlar verilmeliydi. Ben doğru olduğuna inandığım her tedbiri almaya devam edecektim. Bu bir savaştı, politik oyun değildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Konaklayarak ilerliyorduk. Yolda küçük bir kaza geçirdiğimden gözüm yaralanmıştı, bezle bağladım. Gemi korsanlarına benziyordum!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kafkasya’da dağlar şahlanmış gibiydi. Dağların dorukları çok yerde 3 000 metreyi aşıyordu. İklim çok asiydi. Yol ise yok gibiydi. Dağlar insana geçit vermiyordu. Kar eylül ayından itibaren yağmaya başlamıştı. Etrafımızda karın beyazlığından başka bir şey gördüğümüz yoktu. Yerde bir metreyi geçen kar vardı. En kötüsü tipiye yakalanmaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Özellikle geceleri bir sessizlik kaplıyordu ortalığı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hava kararınca iklimle savaşılıyor, donmamak için askerler birbirine sarılıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabahları “kestane suyu” içiyorduk; üzerinde ince bir yağ tabakası olan çaya bu adı vermiştik. Karavanalar hiç yıkanmıyordu. Bu nedenle çay yağlı oluyordu. Öğle ve akşam yemeklerinde kapuska veya bakla çorbası yiyiyoruz. Baklanın içinden mutlaka böcek çıkıyordu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tabiî bunlar ilk günlerimizin zengin sofralarıydı. Birkaç gün sonra bunlara da hasret kalacağımızı bilmiyorduk.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">93 Harbi’nden sonra yapılan Berlin Antlaşması (1878) gereği, Artvin, Şavşat, Ardanuç, Borçka, Murgul Ruslara bırakılmıştı. Ancak Birinci Dünya Savaşı’nın başlamasıyla birlikte bu toprakları yavaş yavaş ele geçirmeye başladık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">22 kasımda Artvin’i, 23 kasımda Çoruh Nehri’ni geçerek Borçka’yı aldık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Burada, Hopa’daki çatışmalardan gelen Teşkilatı Mahsusa komutanlarından Rıza Bey’in kuvvetleri de bulunuyordu. Maradidi Cephesi’ni kontrol ediyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rıza Bey’i gördüğümde casus olduğundan şüphelendiği bir Gürcü’yü cezalandırıyordu. Divanıharp, Gürcü’yü idamla cezalandırmayarak 170 değnek cezasına çarptırdı. Rıza Bey’e dedim ki: “Cephede her gün binlerce yiğit insan ölüyor, binlercesi hastalıktan kırılıyor siz mahkemecilik oynuyorsunuz!”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rıza Bey, bütün gece bana ısrarla Batum’un alınması gerektiğini söyleyip durdu. Ben de, Batum’un istilasının imkânsız olduğunu, ertesi gün Borçka’dan hareket edeceğimi ve Artvin’de Doktor Bahaeddin Şakir’in birlikleriyle buluşacağımı söyledim. “İstanbul emretse bile yapmam” dedim. Sarıkamış Cephesi’nde yapacağı büyük taarruz için Enver Paşa’ya destek olacağımı anlattım.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa, başkumandan vekili ve Şark Cephesi kumandanı sıfatıyla Sarıkamış etrafında süren harbi bizzat cepheden idare ediyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rıza Bey’e söylemedim ama, Enver Paşa’nın hayaline kimse erişemezdi. Sarıkamış’ın hareket sahası, ne meydan muhaberesine, ne de çevirme manevrasına katiyen müsait değildi. Üstelik mevsim kıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak Enver Paşa Sarıkamış’ta yapacağı çevirme manevrasıyla Rusları şoke edip, Kars, Ardahan ve Batum’u geri almak istiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Asıl amaç tekmil Güney Kafkasya’yı fethetmekti. Rus boyunduruğundaki Türkleri ayaklandırarak Batı Sibirya, İran, ve Türkistan’ı halifenin nüfuzu altına alacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu işi kim yapacaktı?.. Ben ve müfrezem, yani Teşkilatı Mahsusa...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu nedenle Rıza Bey’e katılıp cephe savaşına iştirak edemezdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz Rus Cephesi’nin arkasına sızıp Türkleri ve Müslümanları ayaklandırmayı hesap ederken, Ruslar on yıl önce, benzer stratejiyi hayata geçirmişlerdi. Ermenileri kışkırtıp bizi arkadan çete savaşıyla vurmak istiyorlardı. En azından gücümüzü bölmek istiyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim de, Rus’un da stratejisi aynıydı. Düşmanı cephe gerisinden gerilla savaşıyla vurmak!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Söylediğim gibi, Kafkasya Cephesi’ni sadece Osmanlı değil, Rusya da çok önemsiyordu. Bu nedenle Çar II. Nikolay, erkânıharbiyesiyle Kafkasya’ya gelmişti. 2. Türkistan Kolordusu’nun 19. Türkistan Alayı da bize karşı savaşmaları için Kafkasya’ya gönderilmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sözüm ona, dünya Müslümanlarını “cihadı mukaddes”e çağırmıştık...</span><a href="#x4-93"><span class="dipnot-no" style="font-size:0.76em;" xml:lang="tr-TR">4</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz zulüm altındaki Türk ve Müslümanları kurtarmaya çalışıyorduk, onlar din düşmanlarıyla birlikte her cephede bizlere, yani halife hazretlerinin askerlerine kurşun yağdırıyordu!..</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Borçka’dan ayrılırken bizim müfrezeye Rıza Bey’in komutasındaki, Yüzbaşı Rauf Bey ile Borçka kaymakamlığından çıkarılan Ferid Bey de katıldı. Rıza Bey, Batum’un alınmayışına kızgındı, bu yeni kişilerin bize katılışı da canını biraz daha sıkmıştı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Borçka’dan ayrılmamızdan sonra Rıza Bey’e, Batum’a girme emri verildi. Batum’un işgalinden sonra burayı Teşkilatı Mahsusa’ya terk edecek ve kalan kuvvetlerle Ardahan yürüyüşü için Doktor Bahaeddin Şakir Bey’e destek verecekti. Bizim de Rıza Bey’in bu birliklere katılmamız istendi. Rıza Bey’in isteği yerine gelmişti. Rusya’nın cephe gerisine sızma manevrası ertelenmişti anlaşılan. Artık biz de cephe savaşına katılacaktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve Batum’un işgali için harbe girildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’dan yardım getirmek için yollanan Alman Binbaşı Stange Bey, emrindeki iki muntazam taburla bizlere katıldı. Ellerindeki toplar ve mitralyözler hepimizi sevindirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Maradidi Cephesi’ni ele geçirmek için, bu toplara ihtiyacımız vardı. Topları geçirmek için köprüler kurup Çoruh Nehri’ni geçtik. Bu arada Rus donanması Karadeniz’den üzerimize sürekli bomba yağdırıyordu. Bu arada devam eden Rus taarruzunu durdurarak, Batum’a doğru ilerlemeye çalışacaktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zordu ama başardık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fakat bu sırada yeni emir geldi: Ardahan’a yürüneceğinden, hemen Artvin’e gidilmesi gerekiyordu. Batum’da ele geçirilen yerlerden geri çekildik, kasaba tahliye edildi. Zaten donanmasının yardımıyla harekete geçen Rus kara ordusunun taarruzu da dayanılmaz bir hal almıştı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yeni strateji şuydu: Artvin’den Ardahan ve Kars’a yapılacak çevirme harekâtı, Sarıkamış tarafından gerçekleştirilecek taarruzu kolaylaştıracaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Doktor Bahaeddin Şakir, Rusların Kağızman’da ilerlemesini fırsat bilerek plan doğrultusunda Oltu ile Artvin’i zapt etti. Artvin’de benim müfrezemi beklemeye başladı. Ben de Şehre yaklaşmıştım. Artvin’de, Rıza Bey ile Alman Binbaşı Stange Bey’in birlikleri de bize katılacak ve oradan Ardahan’a yürüyecektik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Buluştuk. Müfrezeler taarruz için hazırlık yapmaya başladı. Hava dayanılamayacak kadar soğuktu. Sürekli giyecek takviyesi yapılmasına rağmen ısınmakta güçlük çekiyorduk. Gördüğümüz Rus askerleri kafalarından ayaklarına kadar kürklere bürünmüşlerdi. Rus askerleri beyaz renkte giyinmişlerdi, onları karda görmek imkânsızdı. Oysa bizler rengârenktik; kar üzerinde hemen fark ediliyorduk. Üstelik kıyafetlerimiz bizi soğuktan korumuyordu. Çoğu askerimin üzerinde Almanların verdiği yazlık kıyafetler vardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yıllar önce Makedonya’da eşkıya peşinde koşarken aynı zamanda bölgenin yaman soğuğuyla da mücadele ederdik. Orada da kış şiddetli geçer, kar ve tipiden göz gözü görmezdi. Kar geçit yerlerini tıkar, bazen belimize kadar bizi gömerdi. Meşhur bağlarında yetişmiş üzümlerden yapılan pekmezleri içerek ısınırdık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama şimdi, burası daha soğuktu ve bizim pekmezimiz bile yoktu!.. Sadece inancımız vardı, hepsi bu kadar...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu güç koşullarda Artvin’e ulaşmamızdan hemen önce Doktor Bahaeddin Şakir ile Rıza Bey’e harekete geçmeleri ve düşman kuvvetlerini kendi taraflarına çekmeleri emirleri verildi. Benim müfrezem, Alman Binbaşı Stange Bey’in alayı, Doktor Bahaeddin Şakir’in kuvvetleriyle son kez eksiklikleri gözden geçirdik. Cephanemiz çok azdı. Kurşundan çok soğuğa zayiat veriyorduk.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">16 aralık 1914.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabahın erken saatinde aynı anda üç taraftan Ardahan’a doğru taarruza geçtik. Kar yağışı durmuyordu. Sıcaklık sıfırın altında 25 dereceydi. Kaç askerimin donmuş ayağını kesmek zorunda kaldığımızı unuttum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu hava koşullarında çok şiddetli müsademe başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Etrafımızdaki beyazlık artık kırmızıya dönüşmüştü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk şehitlerden biri Codoroğlu Hamid’di.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Memleketim için şehit olacağım” derdi ve verdiği sözü tuttu. Benim müfrezemde Binbaşı Asım Bey ile Ethem Efendi şehit oldu. Yakın arkadaşım Yarbay Faik Bey de şehitler kervanına katılmıştı. İki saat süren çatışmada 30-40 şehit verdik. Rus orduları şehri tahliyeye başladılar. Çatışmayı sürdüren öndeki Rus askerlerinin geri çekilmesiyle, çemberi yarıp Ardahan’a girdik.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ardahan ahalisi bizi büyük bir coşkuyla karşıladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şehre girerken üzerine binmem için, bana çok güzel bir beyaz at hediye ettiler. Ancak hediyeyi kabul etmekle birlikte kendi atımla Ardahan’a girmeye karar verdim. Beyaz ata bizim müfrezeden bir asker binmek istedi; kıramadım, izin verdim. Ne ilginçtir ki, kır ata binen fedaî şehrin girişinde vuruldu, şehit oldu. Aslında atı bana kasten hediye ettikleri ortaya çıktı. Rusların, uzaktan beni tespit edip vuracakları belli oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Osmanlı ordusunun tek kumandanı ben değildim ki, ortadan kaldırılmam kuvvetlerimizin ilerleyişini durdursun.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ardahan’ı almamızın, İstanbul’da da büyük sevinç yarattığını duyduk. Benim başarımın dilden dile dolaştığını, milletin bana “Ardahan Fatihi” unvanı verdiğini öğrendim. Çok gururlandım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadece İstanbul’da değil Kafkasya’da da herkes Ruslara gereken dersi vermenin zamanının geldiğine inanıyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben, Doktor Bahaeddin Şakir Bey ve Stange Bey ile (yolda apoletini kaybedip, tek apoletle kalan) Stange Bey’in muavini bir Alman zabit, hep birlikte Ardahan’da zengin Ruslardan birinin evine yerleştik. (Stange Bey yaverini Çoruh Nehri’ni geçerken sulara kaptırmıştı.) Üçü bir odaya yerleşti. Ben tek başıma ayrı bir odaya geçtim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ardahan’ı almıştık ama asıl sorun bundan sonra başlayacaktı. Takviye kuvvetleri gelmiyordu ve kısa sürede de geleceğe benzemiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sarıkamış Harekâtı 22 aralıkta başlamıştı ve 90 000 kişilik kuvvetimiz açlığa ve soğuğa yenilmek üzereydi. Allahuekber Dağları geçit vermiyordu. Dağlar acımasızdı; 10. Kolordu’yu tüm kuvvetleriyle birlikte yutuvermişti...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tabiatın merhametsiz kanunları Ruslara yaramıştı. İlerlemeye başlamışlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz de Ardahan’da, kapana kısılmış durumdaydık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hatta bir gece kaldığımız eve Ardahan’ın Türk kuvvetlerince alındığından haberi olmayan, beyazlara bürünmüş, sakallı bir Rus askeri geldi ve arkadaşların kapısını zorlayarak içeri girdi. Tabiî Rus askeri de, bizimkiler de şaşkın şaşkın birbirlerine bakakalmışlar. O kargaşa sırasında Rus askeri geldiği gibi karanlığa karışıp kayboldu. Bu olay bile göstermişti ki, Ardahan’ı almıştık ama elimizde tutmaya pek imkân yoktu. O soğukta nöbet bile tutulmuyordu doğru dürüst.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dört kişi bir karara varmak zorundaydık. Ya Ardahan’da kısılı kalıp, Ruslarla savaşarak esir düşmeyi ve kurşuna dizilmeyi göze alacaktık ya da Ardahan’ı kuşatan Rus askerlerini yararak yeniden Artvin’e dönecektik. Zaten benim, Ruslara göre subay olmadığım, bir müfrezeye (çeteye) kumanda ettiğim için kurşuna dizilmem kaçınılmazdı. Askerleri esir alıyorlardı ama fedaîler hemen kurşuna diziliyordu. Kurşuna dizilmektense savaş alanında şehit olarak şerefimle ölmeyi tercih ederdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Almanlar teslim olmak istiyordu, çünkü subay oldukları için esir kalabileceklerdi, biz ise savaşmaktan yanaydık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tartıştık. Sonuçta bizim dediğimiz oldu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gece harekete geçmeye karar verdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ortalığa sis yayılmıştı. Allah bizimle beraberdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sisten ve karanlıktan yararlandık, cepheyi yarıp Artvin’e ulaşmak üzereydik ki, Rus orduları tarafından bize doğru gelen birilerini gördük. Bunların bize yardıma gelen Türk askerleri olduğunu sandık. Ancak askerler bize yaklaştıklarında aslında bu askerlerin Rus askerleri olduğunu fark ederek son anda sipere yattık. Tam bu sırada gelen askerler Türkçe, “Ateş etmeyin, biz de Türk’üz” deyince hep birden ayağa kalktık. Ve o anda üzerimize kurşun yağmaya başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şehit olanlar dışında kalan bizler yine sipere yattık. O anda aynı ses yine Türkçe, “Durun arkadaşlar, ateş etmeyin, biz de Türk’üz” diye tekrarlayınca, yeniden hep birlikte ayağa kalktık. Yine üzerimize ateş etmeye başladılar. Birçok arkadaşımızı yine şehit verdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra anladık ki, bu Rusların bize bir savaş oyunuydu. Türkçe konuşanlar ise, Rus ordularına katılan yöre Ermenileriydi. Bizi kötü oyuna getirmişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu Rus kalleşliği sonunda çok zayiat verdik ve kalanlarla Artvin’e döndük.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz boşalttıktan sonra Ardahan ve Batum yeniden Rus askerleri tarafından işgal edildi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kuvvetlerimin yarısı şehit oldu. Özellikle Alman Stange Bey’in taburu ağır kayıplar verdi. Bırakın şehitlerimizi, yaralılarımızı bile taşıyamamıştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben de bomba patlaması sonucu sağ elimin başparmağından yaralandım. Kanı zor durdurdum. Ama bunun ne önemi vardı... Koskoca Osmanlı ordusu sürekli kan kaybediyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kafkasya’da hava çok soğuktu. Askerler açtı, teçhizat yoktu. Allahuekber Dağları’nın her tarafı tipide yollarını şaşırıp donarak ölmüş askerle doluydu. Birlikler arasında telsiz bağlantısı kaybolmuştu. 90 000 kişilik kolordu bir yandan savaşmaktan, diğer yandan soğuktan, hastalık ve açlıktan kırılmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Balkanlar’da kolereya yenik düşmüştük, Kafkasya’da lekelihumma (tifüs) ile soğuğa...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ordu Sarıkamış’ta hezimete uğramıştı. Kafkasya’yı alamamıştık, üstelik tümden kaybetmek üzereydik!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Geri çekiliyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Erzurum’a kadar geriledik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Son çarpışmalardan sonra müfrezemin mevcudu 2 000’den 465’e düştü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Erzurum’a döndüğümde, karşımda ordu komutanı olarak Halepli Miralay Mahmud Kâmil Bey’i buldum. Harbiye Nezareti’nin şöhretli müsteşarıydı. Beni denetlemeye çalışan, söz geçirmek için uğraşan, Teşkilatı Mahsusa’ya karşı da mesafeli duran Mahmud Kâmil Bey’e karşı sert tavırlar koymak zorunda kaldım. Birkaç tartışma sonrası bu tavrından vazgeçti. Hoşgörülü, rahat ve açık davranmaya başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mahmud Kâmil Bey beni ordu teşkilatına bağladı ve ordu gerisindeki çetelerle savaşma, çetelerin geriden orduyu vurmasını engelleyecek tedbirleri alma emrini verdi. Çünkü Ermeni çeteleri bize çok zayiat verdiriyorlardı. Ruslarla iç içe girmişlerdi. Zaten teçhizatlarının tümünü Ruslardan alıyorlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Teşkilatı Mahsusa müfrezemle, Ermeni çetelerine karşı savaşmaya başladık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ruslar bölgede dört Ermeni taburu oluşturmuşlardı. Bunların başında, Keri, Amazasp, Dro ve Antranik adlı Ermeniler vardı. Çete elemanları içinde Rus Ermenileri vardı. Rus çarı, Sibirya’ya sürgüne gönderdiği Ermenileri affedip bizim topraklara göndermişti. 800 kişilik, 600 kişilik Ermeni çeteleri vardı. Hepsinin komutanlığını ise daha birkaç yıl önce Meclisi Mebusan’da görev yapan Mebus Karakin Pastırmacıyan yapıyordu!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rusları bıraktık, Teşkilatı Mahsusa’nın yiğit fedaîleriyle bunlara karşı savaş veriyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ermeni çeteleri özellikle geceleri saldırıyordu. Neredeyse her bastığımız kilisenin gizli bölmelerinde bunların silahlarını ele geçiyorduk. Silah yönünden neredeyse bizden güçlülerdi. Zaten bu nedenle de zaman zaman yenildiğimiz de oluyordu. Cepheye asker gönderdikleri için güçsüz düşen karakollarımızı basıyorlar. Mesela, Maraş Jandarma Komutanı Binbaşı Süleyman Bey’i ve 25 askeri şehit etmişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cephane taşıyan birliklerimize saldırıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim askerlerin cepheyi bırakıp köylerine dönmeleri için, “Türk köyleri yakılıp yıkılıyor” propagandası yapıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Köylere saldırmıyor da değiller. Kemah’ın Karni köyünde kadın ve çocukları bile öldürdükleri haberi hepimizi perişan etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Van şehrinin Ermenilerin eline geçmesi ve Ermenilerin Bitlis, Muş, Erzurum, Beyazıt, Zeytun ve Sivas bölgelerinde isyan hareketini başlatmaları üzerine İstanbul Hükûmeti 24 nisan 1915’te tehcir kararı aldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Karar Erzurum’da bize de tebliğ edildi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">– 16-55 yaşları arasındaki Ermeniler dışarıdan (ülke sınırı) içeriye, içeriden dışarıya çıkamayacaklar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">– Ermeniler haberleşmelerini Türkçe yapacaklar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">– Yeni okullar açılmayacak ve Ermeni çocukları devletin resmî okullarında okuyacak.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">– Vilayetlerde çıkarılan Ermeni gazeteleri kapatılacak, Ermeni komite merkezleri dağıtılacak.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">– Harekât alanındaki zararlı kişiler başka bölgelere gönderilecek.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Özellikle son madde Anadolu topraklarında büyük bir kargaşaya neden oldu. Aman Allahım ne oldu bize böyle?..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">500 yıldır iç içe yaşadıklarımızla, kapı komşularımızla savaşıyorduk. Kardeş kardeşe düşman olmuştu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hele Ermeniler? Osmanlı’ya o kadar çok sadık oldukları için bunlara, “milleti sadıka” denirdi.</span><a href="#x5-94"><span class="dipnot-no" style="font-size:0.76em;" xml:lang="tr-TR">5</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cemiyet’in üyesi olduğum için yakından biliyorum, İttihat ve Terakki seçimlerde Taşnak Komitesi’yle hep ortak liste çıkarırdı. Ermeni cemaati bizim listelerden Meclis’e her seçimde (1908-1912) 14 milletvekili sokardı. Ne eksik, ne fazla, hep 14 milletvekili!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Milleti sadıka” şimdi ne yapıyordu; köprüleri havaya uçuruyor, yolları tahrip edip telgraf tellerini kesiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birliklerimiz arasındaki irtibatı yok etmek istiyorlar. Erkek kıyafeti giymiş bir kadın casusu telefon tellerini keserken yakaladık. Deli taklidi yaptı ama bizi inandıramadı, hemen astık. Dedim ya, casusları hiç sevmezdim ve hiç acımazdım!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ermenileri o kadar çok kışkırtan vardı ki; Ruslardan Fransızlara kadar. Hatta Mormon denen din adamları, Amerika’dan bunları harekete geçirmeye gelmişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ermeniler bilmeliler ki, Bulgar, Yunan, Sırp ve Arnavut’a Balkanlar’ı verdik. Ama artık Anadolu’yu da kaybetmek istemiyorduk. Bir karış toprak için gerekirse binlerce fidan gibi genci şehit verirdik.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tehcir’in merkezlerinden biri de benim görev yaptığım Erzurum’du. Erzurum bölgesindeki tehcirle ilgili olarak şu bilgiyi gönderdiler:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">– Erzurum’un doğusundan ve Trabzon kıyılarından gelenler, Ordu ve Kastamonu’ya;</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">– Erzurum’un batı ve güneyiyle Trabzon’un güneyinden gelenler, Sivas-Tokat yoluyla Ankara’ya, Sivas-Kayseri yoluyla gelenler Kayseri ve Niğde’ye;</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">– Erzurum’un doğusundan ve güneyinden gelenler, Kemah yoluyla Elazığ, Malatya ve Maraş’a;</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">– Van ve Bitlis’ten gelenler Diyarbakır bölgesine, Urfa’ya, Antep’e ve kısmen Adana’ya gönderilecekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Erzurum önemli bir geçit şehri olmuştu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kâğıt üzerinde her şey düşünülmüştü. Boşaltılan evleri işgal etmek isteyen Müslümanlar, buralarda ancak kiracı gibi oturacaklardı. Kiralarını şehir merkezlerinde kurulan fona yatıracaklar, sahipleri dönünce evleri teslim edeceklerdi. Hesap buydu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tehcir kararının ardından Ermenilerin büyük göçü başladı. Göçmen kafilelerini korumak için yanlarına birlikler veriyorduk. Ama özellikle Kürt aşiretlerinin Ermeni kafilelerine saldırmaları karşısında çoğu zaman bu birlikler yetersiz kalıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bölgedeki Ermeniler zengindi ve Kürtler bunları yıllardır kıskanıyorlardı. Bu iki milletin birbirini boğazlamalarının bir nedeni de ekonomik sebeplerdi. Aynı zamanda Kürtler topraklarının Ermenilerin eline geçmesini istemiyordu. Çünkü birçok Kürt şehri, Ermenistan haritası içinde gösteriliyordu. Tabiî bir de din faktörü vardı. Kürtler Müslümandı, Ermeniler Hıristiyan.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Teşkilatı Mahsusa müfrezelerindeki askerlerden de kafilelere saldırılar olmuyor değildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mertliğimize, tarihi millîmize yakışmayan görüntüler oluyordu. Ermeni kadınlar, kızlar alıkonuluyor, hırsızlığın önüne geçilemiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada “ihtida” (Müslümanlığa dönme) ve “tezvic” (Müslümanla evlenme) politikası hayata geçirilmeye çalışılıyordu.</span><a href="#x6-95"><span class="dipnot-no" style="font-size:0.76em;" xml:lang="tr-TR">6</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evet bu bir savaştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz de Çanakkale’de, Yemen’de, Sarıkamış’ta, Suriye’de, Bağdat’ta, Kutsal Topraklar’da binlerce insanımızı feda etmekteydik. Böyle bir mücadelede, böyle bir savaşta bizi kendi topraklarımızda arkadan vurmalarına izin veremezdik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İsyancı Ermeni çeteleri hiç boş durmuyordu. Bizi sürekli arkadan vuruyorlardı. Teşkilatı Mahsusa olarak düşmanın arkasına sızıp onu vurmamız gerekirken, şimdi kendi cephemizin arkasının güvenliği için uğraşıyorduk.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dediğim gibi, Ermeni çetelere yenildiğimiz zamanlar da oluyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İşte o zaman, küçük bir emrin bile yerine getirilmemiş olmasına tahammül edemiyordum. Emirlerin yerine getirilmemesi yenilgilerin asıl nedeniydi. Böyle durumlarda mahkeme kararına bile gerek duymaksızın, asılma ya da kurşuna dizilme cezası veriyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Neredeyse her yenilgimizin altından bir casusluk olayı çıkıyordu. Bölge casus kaynıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Özellikle Ermeniler çok güzel Türkçe konuşup aramıza sızıyorlardı. Şiveleri bile aynı. Bunları bizimkilerden ayırt etmek çok zordu. Fizikî olarak zaten bize benziyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">3. Ordu Komutanı Mahmud Kâmil Paşa’nın emri vardı: kim ki isyancı bir Ermeni’yi koruyup, saklar, yakalandığında evinin önünde asılacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mesela, Hasankale civarında jandarma erlerinden eski müstahfız</span><a href="#x7-96"><span class="dipnot-no" style="font-size:0.76em;" xml:lang="tr-TR">7</span></a> <span class="duz-yaz-" style="font-size:1em;" xml:lang="tr-TR">biri ile köy halkından bazı kişilerin düşmana para karşılığında bilgi verdiklerini öğrendim. Sorguya çektim ama suçu kabul etmediler. Jandarma erinin korkarak itiraf etmesini sağlamak için, kızını rehine almak istedik. Bu kez ihtiyar jandarma, buna karşı koymaya, kızının akıbetinden endişelenmeye başladı. Fakat müfreze komutanının “casusları verin” isteğini de reddetti. Kız hariç 16 kişinin hemen kurşuna dizilmesini emrettim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Emrim derhal yerine getirildi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">16 kişinin ölümü yüzünden karargâhta birçok kişi tarafından suçlandım. Herkes yargılanmamı istedi. Yargılanmayınca da Teşkilatı Mahsusa’nın elemanı olduğum için kurtulduğum ima edildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu olaydan sonra Mahmud Kâmil Paşa’yla aramız iyice bozuldu. Ona göre millete karşı, ne olursa olsun biraz daha yumuşak ve koruyucu davranmak gerekiyordu. Müfreze kumandanının halka zulmetmesi gelecekte çok olumsuz olayların cereyan etmesine neden olabilirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mahmud Kâmil Paşa’nın neden öyle düşündüğünü, konuştuğunu tahmin ediyordum. Ermeniler dünyayı ayağa kaldırmışlardı, “Teşkilatı Mahsusa müfrezeleri bizi kıyıyor” diye. Mahmud Kâmil Paşa, Ermenilerin tesirinde kalmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu nedenle Mahmud Kâmil Paşa’ya kalsa, yargılanmam ve bu olaydan sorumlu tutulmam gerekiyordu. Daha olayın sıcaklığı geçmemişti ki, Mahmud Kâmil Paşa beni kendi kumanda sahasında bulunan Bitlis Alay Kumandanlığı emrine verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anladım ki benden kurtulmak istiyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başım sadece 16 kişinin idamı nedeniyle “ağrımıyordu”. Sadece Mahmud Kâmil Paşa’yı etkilememişlerdi. Bölgedeki bazı görevliler, Teşkilatı Mahsusa’nın Kafkasya sorumlusu Doktor Bahaeddin Şakir, Trabzon Valisi Cemal Azmî ve benim hakkımda “Ermenilerin katledilmelerine ve yağmalanmalarına göz yummaktadırlar” diye İstanbul’a jurnal telgrafları gönderiyorlardı! Hakkımızda tahkikat açılmasını istiyorlardı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz sadece görevimizi yapıyorduk. O dönemde o bölgelerde bulunup da Ermenileri soyup zengin olanlardan değildik biz. Biz sadece emirleri yerine getiriyorduk, yani savaşıyorduk...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yeni görev yerim Bitlis’ti. Alayımın kumandanı Afyonkarahisarlı Kel Ali’ydi (Çetinkaya).</span><a href="#x8-97"><span class="dipnot-no" style="font-size:0.76em;" xml:lang="tr-TR">8</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O da benim gibi sert ve yürekli bir askerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Manastır’da birlikte görev yapmıştık. İttihat ve Terakki’nin gözü pek fedaîlerinden biriydi. Kurallara bağlı, disipline çok önem veren, cesur bir subaydı. Herkesin de kendisi gibi kurallara riayet etmesini isterdi. Daha ilk günden bana kendini anlatarak, uyulmasını istediği kuralları ayrıntılarıyla söyledi. Emir verir gibi konuşması biraz beni rahatsız etti ama üzerinde durmadım.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Erzurum’daki hava Bitlis’ten farklı değildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Erzurum’da 125 000 Ermeni vardı, Bitlis’te 114 000.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sivas ve Erzurum’dan sonra en çok Ermeni nüfusu Bitlis’teydi. Burada da Ermeni çeteleri, bizim ordu birliklerine sürekli arkadan saldırıyorlardı. Emirleri de Bitlis’teki Rus Konsolosluğu’ndan alıyorlardı. Kimse de sesini çıkarmıyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün yine benim tepemi attırdılar...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bitlis’in Hizan kazasının Sekür köyü Ermenileri, asker kaçağını aramaya giden bizim jandarmaya, “Osmanlı hükûmetine asker vermeyeceğiz” demişler. Bunun üzerine çıkan çatışmada bizim jandarmaları öldürmüşler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sekür köylülerinden güç alan, Korsu, Ahkis, Beygeri, Viyris, Kümes, Arşin ve Tasu gibi büyükçe Ermeni köyleri de asker vermeyeceklerini beyan etmişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Konu bana intikal etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tüm köyleri Osmanlı ordusuna asker vermeye ikna ettim! Tabiî bu hiç de kolay olmadı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada çıkan çatışmalarda benim de dokuz milisim öldü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bitlis vilayeti tamamen yakılıp yıkıldı. Şehir harabeye döndü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir köyde başlayan isyanın, önlem alınmadığında nasıl diğer köylere ve bölgeye yayıldığını gözlerimle gördüm ben. Ama bunu görmeyenler de vardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kel Ali beni sert sert uyarmaya devam etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yine bir gün kızarak karşıma geçti ve “Bana bak! İkide bir tabancaya sarılmakla bu iş olmaz. Ordu nizamlarına uymazsan seni bitiririm. İflahını keser, seni mahvederim. Gözünü aç, edebinle otur!..” dedi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eski arkadaşımız değişmişti. Kel Ali’ye o gün karşı koymadım. Bir tek cümle bile söylemedim. Nedenini bilmiyorum. Enver Paşa bu Kel Ali’yi çok severdi, belki onun hatırı için sustum. Ancak hayatımda sesimi çıkarmadığım nadir anlardan biridir bu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Suskunluğuma rağmen Kel Ali, benim halime bakarak, konuşmasından hiç etkilenmediğimi anladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve bu olaydan sonra kendimi bu kez Bağdat’ta buldum...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bağdat’ta 6. Ordu merkezine gönderildim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ordunun başında Enver Paşa’nın amcası Halil Bey bulunuyordu. Makedonya dağlarında başlayan bir dostluğumuz vardı. İran’da, Trablusgarp’ta, Balkanlar’da bu dostluk perçinlenmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Duydum ki, benim hakkımdan sadece Halil Bey’in geleceğini düşünüyorlardı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bitlis’ten yola çıkmadan önce, Irak’taki durum hakkında bilgi aldım. İngilizlerin Irak’a saldıracağını beklemeyen Enver Paşa, burada bulunan kuvvetleri Suriye ve Kafkasya’ya göndermişti. Ama umulan olmamış, İngilizler Basra Körfezi’nin en uç kasabası Fao’yu işgal etmişler, Basra’nın işgali hazırlıklarına başlamışlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben ve müfrezem daha Bağdat’a ulaşamadan, Basra da düşmüştü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Teşkilatı Mahsusa’nın başkanı Süleyman Askerî Bey, Basra’yı almak için çoğu Araplardan oluşan elindeki Teşkilatı Mahsusa birlikleriyle İngilizlere saldırmış. İngiliz-Hint süvarilerine 300 zayiyat verdirmişti. İngilizlerin ikmal yollarını bombalamış, depolarını havaya uçurmuş ama Basra’nın elden çıkmasını engelleyememişti. Süleyman Askerî Bey de, bunu kendine yediremeyip tabancasıyla intihar etmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Süleyman Askeri Bey, İstanbul’da beni oyuna getirmiş, arkadaşlarım Sapancalı Hakkı ve İzmitli Mümtaz’la aramı açmıştı. Ama intihar haberini duyunca çok üzüldüm. Affettim, onu Allah’a havale ettim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Savaş sırasında altın karşılığı birçok Arap kabilesi İngilizlerin yanına geçti. İngilizler kimini altınla, kimini yalanlarla kandırıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İngilizler’de oyun çoktu. Arapları kandırmak için bir kehanet ortaya attılar. Kehanete göre, bir gün gelecekten haber verecek bir “en-nebi” bölgeye gelecekti. Mısır’dan yola çıkacak, Nil suyunu Sina Çölü’ne akıtacaktı. Ve Araplık esirlikten, kölelikten kurtulacaktı. “En-nebi” peygamber demekti. Bu kehanetten kısa bir süre sonra Mısır’daki İngiliz kuvvetlerinin başına Mareşal “Allenby” atandı. İşte yol gösterici peygamber “en-nebi” gelmişti!</span><a href="#x9-98"><span class="dipnot-no" style="font-size:0.76em;" xml:lang="tr-TR">9</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İngilizler, Arapları ellerinde oynatıyorlardı. Dine körü körüne bağlılıklarını bildiklerinden, alay edercesine onları oyuna getiriyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gözlerimizle görmüştük. Balkan Harbi’nde Yunan, Sırp, Bulgar, Karadağ veliaht ve prensleri ordularının başında cephelerde savaşıyorlardı. Bunlar cephede savaşan askerlere hep moral veriyorlardı. Ancak bizim Saray erkânı yıllardır savaş meydanlarında gözükmüyorlardı. Ancak ne zaman Dünya Harbi başladı, bizimkiler de üniformalarını giyip cepheye koştular: Piyade Kaymakam Abdülhalim Efendi; Topçu Binbaşı Abdürrahim Efendi ve Erkânıharp Miralay Osman Fuad Efendi!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama Enver Paşa ve İsmail Hakkı Paşa gibi, Saray’dan kız alan tüm kumandanlar hep cephedeydi.</span><a href="#x10-99"><span class="dipnot-no" style="font-size:0.76em;" xml:lang="tr-TR">10</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne yazık ki ordunun gerilemesini ne şehzadelerin ne de damatların ilahî gücü durdurabiliyordu. Irak cephesi de zor durumdaydı. Dicle’ye doğru çekildik. Son mevzi olarak Bağdat’ın güneyinde Selmanı Pak’ta tahkimat yapılmaktaydı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bağdat Cephesi’ndeki askerî harekât henüz gelişmemişti. Irak’ı savunan müfrezelerin kadroları ikmal edilmemişti. Halil Bey’in kurmay heyeti bu yüzden temkinli davranıyordu. Bir taarruzla karşılaşmamak için dikkatli hareket ediyorlar, savunma durumunu devam ettirmeye çalışıyorlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Halil Bey bana çok yetki verdi ama sıkı denetim altına aldı. Yetki ve denetim bir aradaydı. Teşkilatı Mahsusa’dan beni alarak muvazzaf hizmetle görevlendirdi, kıdemli yüzbaşı olarak emrime müstakil bir tabur verdi. Aslında beni ordu içine almasında, çetemizle sağda solda İngiliz askerlerini kışkırtacak olaylar yapmamızı engellemek, ordu disipliniyle kontrol altında tutma planının yattığını düşünüyordum. Ama olsun, öyle veya böyle yine cephedeyim ve savaşıyorum ya!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak her geçen gün Halil Bey’in denetimi sıkarcasına artıyordu. Bağdat’ta stratejik olarak savunma durumunda kaldıkları için olsa gerek hiçbir şey yapmama izin vermiyordu. Yapacağım bir hareket düşman taarruzuyla karşılaşılmasına neden olabilirmiş, öyle diyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bence yanılıyordu, karşı taarruzla düşmanı bozguna uğratabilirdik. Şımarık İngilizlere pek güzel bir ders verebilirdik. Sadece cesaret gerekiyordu, o kadar!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne yalan söyleyeyim, Halil Bey’in ve ordunun durumundan hiç memnun değildim. Benim dışımda herkes susuyordu. Enver Paşa’dan korktuklarından ona da hiçbir şey intikal ettirmiyorlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O güne kadar tek yaptığımız, Halil Bey’in verdiği talimat doğrultusunda iki taburu ileri mevzilere doğru hareket ettirmek oldu. O da, cephede siperlerde savunma tedbirleri uygulamak için. Tabura ayrılan siperlerde günlerdir öylece bekliyoruz. Askerler yine hareketli, hiç değilse yeni siperler kazıyorlar!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çölde, dümdüz alanda, gözlerimi uzaklara dikmiş bakıp duruyordum. Bazen bir araya gelen üç beş hayvan topluluğunu İngiliz askerleri sanıyorduk, çöl tuzağına düşüyorduk, yani serap görüyorduk. Ama gerçekte düşmandan hiç ses çıkmıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saldırıya da yetkim yoktu. Bir korkak gibi sipere gömülmüş öylece bekliyorduk. Çıldıracak hale gelmiştim. Saldırıp, düşmanı alt ederek cephede ilerlenebilir ve zafer kazanılabilirdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir sabah şeytan dürttü, emrimdeki tabura ani taarruz emri verdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Siperlerden çıktık, İngilizlerin üzerine doğru koşarak harekete geçtik. İngilizlerin mitralyöz ateşi yağmur gibi üzerimize yağmaya başladı. Adamlarımın çoğu toprağa yığıldı kaldı. Bir avuç asker kurtulabildi ölmekten. Yine de mitralyöz karşısına böyle cesurca çıkışımız hem İngilizler, hem de Irak cephesindeki bizim ordunun diğer mensupları arasında şaşkınlık yarattı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama Halil Bey, talimatına uymamamdan ötürü bana çok kızdı. Gerek cephede, gerekse kasaba ve şehirde, artık hiçbir yerde emirlere uymadığım, kuralları tanımadığım, zapt edilemez olduğum, infial yarattığım söylentileriyle Halil Bey’in kafasının şişirildiğini, onun da durumu Enver Paşa’ya intikal ettirdiğini duyuyordum. Çorum’daki, Erzurum’daki idam olayları ısıtılıp ısıtılıp anlatılıyormuş. Beni istemeyenler bu son olayı da ekleyerek cephe gerisine gönderilmem için uğraşmaya başlamışlardı.</span><a href="#x11-100"><span class="dipnot-no" style="font-size:0.76em;" xml:lang="tr-TR">11</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün Halil Bey beni huzuruna çağırdı; “Yakub Cemil Bey, şimdi İstanbul’dan, Harbiye Nezareti’nden bir telgraf aldım. Sizi oradan istiyorlar. Hemen hareket ediniz!” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aklıma tek gelen kahramanlığımın Enver Paşa tarafından ödüllendirileceğiydi. Kaymakam olabilirdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’a doğru biraz ümit ama biraz da şaşkınlık içinde hareket ettim. Bağdat’a yaptığım harekât henüz netice vermemişti. Tam bu aşamada çağrılmamı anlayamıyordum. Halil Paşa bu konuda sorduğum birkaç soruyu cevapsız bıraktı. Her soruşumda, soğukkanlılıkla, “İstanbul’a derhal hareket etmeniz bir emirdir” diyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Daha sonra öğrendim ki, Halil Bey İstanbul’a yazarak, benim Bağdat’tan ayrılmamı sağlamak üzere Enver Paşa’ya ısrarla baskı yapmış. Rütbemin üzerinde üniforma giymemi bile şikâyet etmişler. Ben yaptıklarını saklayan bir adam değilim. Aslında o giydiğim üniformayı ben çoktan hak etmiştim. Ama anlamıyorlardı işte...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bağdat’tan ayrılarak İstanbul’a gitmek üzere yola çıktım. Halep’te mola verdim. Ertesi gün Osmanlı Orduları Başkumandan Vekili Enver Paşa’nın da Halep’te olduğunu öğrenince, bulunduğu yere giderek derhal huzuruna çıkmaya karar verdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa’ya olan biteni anlatmak gerekiyordu. Her şey kötü gidiyordu. Enver Paşa’ya amcası Halil Bey’i kötülemeye kimse cesaret edemiyordu. Ordudaki düzensizliği bile anlatamıyorlardı Enver Paşa’yla en zor günlerde, en nazik olaylarda omuz omuza birlikte yaşadık, vatan için hiçbir tehlikeden, ölümden bile çekinmedik. Ben konuşmayacağım da kim konuşacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hemen karargâhına gittim. Başyaveri (ve aynı zamanda Enver Paşa’nın kız kardeşi Mediha’yla evli) Kâzım (Orbay)</span><a href="#x12-101"><span class="dipnot-no" style="font-size:0.76em;" xml:lang="tr-TR">12</span></a> <span class="duz-yaz-" style="font-size:1em;" xml:lang="tr-TR">Bey, Enver Paşa’yla ilişkimizi bildiği için beni hemen yanına götürdü...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hararet ve heyecanla Kafkasya’da, Bağdat’ta olan biteni anlatmaya başladım. Enver Paşa beni sakin bir ifadeyle dinliyordu. Halil Bey’den memnun olmadığımı anlattım. Şaşırdı. Hatta ileri gittim, amcasını yerden yere vurdum, bir tepki göstermedi. Cephenin bozuk durumunu, kumandanların hatalarının memleketi uçurumun kenarına getirdiğini, cephede açlık başladığını, ihmalkârlıkların her şeyi mahvettiğini anlatıyor, anlattıkça Enver Paşa müşfik bir yüz ifadesiyle beni destekleyerek dinliyordu. O başıyla onayladıkça ben de daha hararetli anlatıyordum. Aslında istiyordum ki, “Hadi benimle Bağdat’a gel” desin.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hayır susuyordu. O sustukça ben de uzun uzun, görev yaptığım yerlerdeki komutan hatalarını tek tek misaller vererek susmazcasına anlatıyordum. Vehib Paşa’yı, Süleyman Askerî’yi hepsini şikâyet ettim...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonunda konuşmaktan yoruldum dedim ki: “Bu komutanlarla hiçbir şey yapılamaz. Beni tümen komutanı yap!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa yine ifadesini değiştirmedi, sanki dalmıştı, ben isteğimi bir kez daha yineledim: “Beni tümen komutanı yapınız! Göreceksiniz, nasıl başarılı olacağım.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Nihayet konuştu; “Peki, Musul’da Vali Haydar Bey’in maiyetindeki Kürt alaylarından bir tümen kurayım, seni de o tümenin komutanı yapayım, Sen İstanbul’a git, orada bekle! Ben Bağdat’a gidiyorum. Her şeyi düzelteceğim, merak etme, ama şimdilik senin İstanbul’da vücuduna lüzum var. Oraya dönünce daha uzun görüşürüz. Haydi Allah selamet versin, güle güle git kardeşim!” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa ayağa kalkıp Başyaveri Kâzım Bey’i çağırınca, ben de mecburen izin isteyip karargâhından ayrıldım.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Doğu’da Kürtlerden kurulu Hamidiye Alayları vardı. Bunlar 1910 yılında kaldırıldı. Aslında sadece ismi değişti, Aşiret Alayları adını aldı. Bunların başında binbaşı ya da yarbay rütbesiyle subaylar bulunurdu. Aşiret başkanları bu komutanların yardımcısıydı. Takım subayları da aşiretin ileri gelenleriydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa’nın beni böyle bir göreve layık görmesi göğsümü kabarttı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Uçar gibi İstanbul’a döndüm.</span></p>

      <p class="duz-yaz--son-paragraf-2"><span class="duz-yaz-" style="font-size:1em;" xml:lang="tr-TR">İstanbul’da beni hangi süprizlerin beklediğini nereden bilebilirdim ki...</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x1-90"></a>1</span> <span class="dipnot-italik" style="font-size:1.11em;" xml:lang="tr-TR">İngiltere parasını alıp vermediği Reşadiye gemisinin adını Repuls olarak değiştirdi. İkinci Dünya Savaşı’nda Japon intihar uçakları, Repuls savaş gemisini yani “bizim Reşadiye”yi, kamikaze yaparak batırdı.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x2-91"></a>2</span> <span class="dipnot-italik" style="font-size:1.11em;" xml:lang="tr-TR">Şeyh Şamil 1795’te Dağıstan’ın Gimri köyünde doğdu. Çocukluğu ve gençliği hayli hareketli geçti. Yoğun biçimde her türlü fizik idmanı yapıyordu. Soluğunu tutma idmanı yapmak için ağzına bir top veya taş alarak koştuğu anlatılır. Kişiliğini sertleştirmek amacıyla kendine fiziksel acılar vermekten hoşlanıyordu. Bazen günlerce oruç tuttuğu ve kar üzerinde yalınayak yürüdüğü oluyordu. Kendisine örnek aldığı Gazi Molla’nın Ruslar tarafından öldürülmesi (1832) üzerine onun yerine imam oldu. 1840 tarihinde Ruslara karşı isyan bayrağını açtı. 20 000 kişilik ordusu vardı. Birçok başarılar kazandı, ancak 1859’da şansı ters döndü. 10 ağustos 1859’da Ruslara teslim oldu. Moskova yakınındaki Kaluga’da gözetim altında tutuldu. Birkaç yıl sonra Mekke’ye gidiş izni çıktı. 1871’de Medine’de öldü.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x3-92"></a>3</span> <span class="dipnot-italik" style="font-size:1.11em;" xml:lang="tr-TR">İlginçtir, Türkiye’deki güvenlik güçlerinin (ordu ve polis) kilit noktalarında hâlâ hep Çerkezler vardır.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x4-93"></a>4</span> <span class="dipnot-italik" style="font-size:1.11em;" xml:lang="tr-TR">Cihat fetvasını veren 124. Osmanlı Şeyhülislamı Mustafa Hayri Efendi, Türkiye Cumhuriyeti’nde başbakanlık yapan Suat Hayri Ürgüplü’nün babasıdır.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x5-94"></a>5</span> <span class="dipnot-italik" style="font-size:1.11em;" xml:lang="tr-TR">Osmanlı döneminde 2 Ermeni paşa, 22 bakan, 28 milletvekili, 7 büyükelçi, 11 konsolos, 11 üniversite hocası, 41 üst düzey Ermeni bürokrat ve bugün bile zevkle dinlediğimiz Ermeni bestekârlar, sanatçılar vardı.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x6-95"></a>6</span> <span class="dipnot-italik" style="font-size:1.11em;" xml:lang="tr-TR">Tehcir günlerinde daha çok Ermeni kadınlar alıkonulmuştur. Türkiye’de birçok ailede Ermeni nineler, anneanneler, babaanneler mevcuttur. Bunların kökenleri aile içinde sır gibidir, hiç konuşulmaz. Bu arada Tehcir döneminde kimsesiz kalmış birçok Ermeni çocuğa iyi kalpli Türk aileler sahip çıktı. Bu çocuklar nüfusa geçirilirken, çocuğun baba adı “Abdullah” yazılırdı; Allah’ın kulu manasına geldiği için.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x7-96"></a>7</span> <span class="dipnot-italik" style="font-size:1.11em;" xml:lang="tr-TR">Tanzimat’ta düzenlenen askerlik sisteminde, 40 yaşından sonra başlayan askerlik görevi.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x8-97"></a>8</span> <span class="dipnot-italik" style="font-size:1.11em;" xml:lang="tr-TR">Ali Çetinkaya, 7 ocak 1925 tarihinde, TBMM çatısı altında, kendisi gibi o dönemde Kafkasya Cephesi’nde, Yakub Cemil’in müfrezesinde bulunan Mebus Halid Paşa’yı vurdu. Yargılandı. Beraat etti. Soyadı kanunu çıkınca Deli Halid’in ailesi “Karşıalan” soyadını aldı. Ali Çetinkaya İstiklal Mahkemesi başkanlığı da yaptı ve birçok İttihatçı arkadaşını idam sehpasına gönderdi.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x9-98"></a>9</span> <span class="dipnot-italik" style="font-size:1.11em;" xml:lang="tr-TR">İkinci Dünya Savaşı’nda Mısır’daki İhvanı Müslim’e göre, Mussolini’nin gerçek adı Musa Nili’ydi ve Müslümandı! Hitler de gizlice Müslümanlığa geçmiş ve Haydar adını almıştı! Bkz. Abdullah Gumi,</span> <span class="dipnot-bold" style="font-size:1.11em;" xml:lang="tr-TR">Mısır’da Radikal Hareketler,</span> <span class="dipnot-italik" style="font-size:1.11em;" xml:lang="tr-TR">1986.</span></p>

      <p class="dip-not"><span class="dipnot-bold" style="font-size:1.11em;" xml:lang="tr-TR"><a id="x10-99"></a>10</span> <span class="dipnot-italik" style="font-size:1.11em;" xml:lang="tr-TR">İsmail Hakkı (Okday) Paşa, Vahideddin’in kızı Ulviye Sultan’la evliydi. İkinci evliliğini, Bülent Ecevit’in annesinin teyzesi Ferhande Hanım’la yaptı. İsmail Hakkı Paşa’nın babası da son Sadrazam Ahmed Tevfik Paşa’ydı. Bülent Ecevit bebekliğindeki bazı günleri “selefi” sadrazamın kucağında geçirdi. Arı İnan’a göre, Sadrazam Ahmed Tevfik Paşa, 3,5 yaşındaki Bülent Ecevit’in ileride büyük adam olacağını, yani “halefini” o yıllarda keşfetmişti (</span><span class="dipnot-bold" style="font-size:1.11em;" xml:lang="tr-TR">Tarihe Tanıklık Edenler,</span> <span class="dipnot-italik" style="font-size:1.11em;" xml:lang="tr-TR">Çağdaş Yayınları, 1997).</span></p>

      <p class="dip-not"><span class="dipnot-bold" style="font-size:1.11em;" xml:lang="tr-TR"><a id="x11-100"></a>11</span> <span class="dipnot-italik" style="font-size:1.11em;" xml:lang="tr-TR">Halil Bey Yakub Cemil’e kızmakta haksız değildi. 7 aralık 1915’te başlattığı İngilizleri sarma harekâtı, 28 nisan 1916’da başarıyla sonuçlandı. Irak’taki Kut ül-Amare Savaşı 147 gün sürdü. Arkalarında 1 000 ölü, 7 000 yaralı bırakan İngilizler, 5 000 İngiliz, 7 000 Hintli askerle teslim oldu. Büyük Britanya’nın yenilmezlik efsanesine darbe indiren Halil Bey mirlivalığa yükseltildi. Cumhuriyet sonrası soyadı kanunu çıktığında, bazı subay arkadaşlarına nazire edercesine “Kut” soyadını aldı!</span></p>

      <p class="dip-not"><span class="dipnot-bold" style="font-size:1.11em;" xml:lang="tr-TR"><a id="x12-101"></a>12</span> <span class="dipnot-italik" style="font-size:1.11em;" xml:lang="tr-TR">1944-1946 yılları arasında Genelkurmay başkanlığı yaptı.</span></p>

      <p class="bolum-ad--tek-sat-r"><span class="bolum-ad-" style="font-size:1em;" xml:lang="tr-TR">İzmir’de torun “Yakub Cemil”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1979’un soğuk bir nisan günü Ankara’dan ayrıldım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Geldiğim yer, önünde uçsuz bucaksız denizi olan ve dar bir kumsalı, arkasında ormanı bulunan dağlık bir bölgeydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sanıyorum Amerikalılardan kalma askerî bir eğitim yeriydi. Eğitim kampı için yıllar önce Amerikalılar seçmiş burayı. Bizim subayları eğitmişler. Şimdi kampın sorumlusu kimdi, bilmiyordum.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Önce sağlık kontrolünden geçtim. Kan tahlillerim yapıldı, röntgenler çekildi. Arada sırada limonata ile bisküvi veriyorlardı. Akşama kadar açlıktan ölecektim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Küçük bir poliklinik gibi gözüken sağlık merkezinde yok yoktu. Sanıyorum bir doktorun başkanlığında dört beş kişi çalışıyordu. İki hemşire vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Akşama doğru yatacağım yere götürdüler. Burası temiz, büyük bir salondu. Hava soğuktu, buna rağmen pencereleri açıktı. Odada beş karyola vardı. Temiz nevresimler, battaniye ve her karyolanın başında çelik dolaplar bulunuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben beş numaralı karyolada yatacaktım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fazla eşya getirmememi istemişlerdi. Getirdiklerimi dolaba yerleştirdim. Dolapta koyu yeşil ve kahverengi tişörtler, pantolonlar ve gömlekler vardı. İç çamaşırı, hatta çorap bile koymuşlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kampa girdiğimden beri bana eşlik eden genç arkadaş, “Siz istirahat edin, diğer arkadaşlarınız da az sonra gelir” deyip gitti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kan vermek beni yormuştu. Üstelik açtım. Yatağa uzandım. Gözümü tavana diktim. O kadar temizliğe rağmen tavanda şimdiye kadar hiç görmediğim bir böcek dolaşıyordu. Umursamadım bile.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kendime söz verdim; artık beni hiçbir şey şaşırtmayacaktı!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Uykuya dalmışım. Ne kadar zaman geçti bilmiyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bana refakat eden arkadaş geldi, “Buyrun akşam yemeğine, arkadaşlarınız sizi bekliyor” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birlikte, o önde ben arkada yemek yenecek bölüme geçtik. Düzgün, temiz masalar. Masalardaki cam sürahiler ilgimi çekti, bizim evdekinin aynısıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Refakatçinin arkadaşlarınız dediği toplam dört kişiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tanıştırıldık: 1 numara, 2 numara, 3 numara, 4 numara ve ben 5 numara.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">4 ve ben, yani 5 numara bir masaya oturduk, 1, 2, 3 numaralar ayrı bir masaya oturdu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Diğer arkadaşlar herhalde askerdi. Bilmiyordum, benimki sadece tahmin. Çünkü askerî eğitim almışlar gibi duruyorlar, çok disiplinli hareket ediyorlardı. Belki de sivildiler bilmiyorum. Şurası bir gerçek ki, ben sivildim. Benim askerlikle ilgim sadece bir yıl okuduğum Kuleli Askerî Lisesi’ydi. “Kontenjandan” girmiş ama alışamayıp ayrılmıştım.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Salonda kimse konuşmuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlgimi ne çekti biliyor musunuz? Beşimiz de fiziksel olarak birbirimize benzemiyorduk. Yıllar sonra anladım bunun neden olduğunu. Fransa’ya sarışın, renkli gözlü bir Türk’ü gönderirsen kalabalıklarda daha çabuk kendini kaybettirir. Veya esmer, kıvırcık saçlı biri Ortadoğu’da rahat eder. Fiziksel özellikleri kullanma bir bizde, bir de MOSSAD da vardır!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben kesinlikle Arap’a benziyordum...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1 numaranın dikkat çekmesiyle, içeriye çok uzun boylu, başında hiç saçı olmayan, çakı gibi birisi girdi. Subaya benzeyen bu kişinin üzerindeki üniformayla diğer dört kişinin kıyafeti birbirinin aynıydı. Kimsenin üniformasında rütbe yoktu. Tıpkı askerlikte olduğu gibi, yemekten önce, “Vatanımıza, milletimize hamt olsun” gibi sözler söyledik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yemeğe başladık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yanımdaki 4 numara, uzun boylu kişinin “binbaşı” olduğunu fısıldadı. Buranın komutanıymış. Rütbesi mi binbaşıydı, kod adı mı “Binbaşı”ydı bilmiyorum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yemek yerken “Binbaşı” diğerlerine bakıp beni göstererek, “Artık bizim bir nazar boncuğumuz oldu” dedi. Arkasından ekledi; “Vatanı savunurken asker sivil ayrımı yapılmaz. Bu arkadaş da sivil Ay-Yıldız” diye beni methetti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Duygulanmadım desem yalan olur. Artık kesin olarak anladım ki diğer arkadaşlar sivil değildi! Sonraki günlerde tekrar tereddüte düştüm. Çünkü yanımdaki yatakta yatan 4 numara bir gün çaktırmadan “Sen asker misin?” diye sordu. Hiçbir şey söylemedim. Ama kafam da karıştı doğrusu. Demek ki 4 numara da asker değildi!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yemek bittikten sonra “Binbaşı”nın “Afiyet olsun” demesiyle ayağa kalktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hep birlikte, yemek yenen bölümün yanındaki dershane gibi bir yer vardı, oraya geçtik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Binbaşı” kampın çalışma programını açıkladı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabah 06.00: kalkış. 07.00’ye kadar el yüz yıkama, tıraş olma vs. Kahvaltı: 07.00-08.00 arası. Sonra çalışma. 12.00-12.45 arası öğle yemeği. Tekrar çalışma. 17.30: çalışma bitimi, akşam yemeği ve dinlenme.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve ağır çalışma temposu başladı. Çalışma temposu o kadar ağırdı ki akşam yemeğini yer yemez uykuya dalıyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yavaş yavaş arkadaşlarıma ısınıyordum. Birbirimizin kimliğini ortaya çıkaracak soruların sorulması yasaktı. Zaten öyle uzun boylu sohbete de izin yoktu. Birbirimize numaralarla hitap ediyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaten “Binbaşı” hep aynı sözü tekrarlıyordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“İçinizden de olsa Allah’la bile konuşmanız yasaktır!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eğitimlerdeki tavırları nedeniyle “Binbaşı”nın kimliği konusunda ipuçları yakalıyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kıbrıs Harekâtı’na katılmış, yaralanmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Savaşta gösterdiği fedakârlık sonucu büyük bir yerli otomobil şirketinin sahibi ona otomobil hediye etmişti. O da, “Ben otomobil için savaşmadım” diyerek arabayı paramparça etmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Paramparça olmuş otomobil kampın girişinde heykel gibi duruyordu. Herkesin görmesini istiyordu bu ibretlik olayı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anlaşılan orduda dün olduğu gibi bugün de çok “Yakub Cemil”ler vardı!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yarı asker, yarı istihbaratçı gibi yetiştiriliyoruz. Ama daha çok askerî eğitim görüyorduk. Sadece bir karacı gibi değil, denizci gibi, havacı gibi de eğitiliyorduk. Komando eğitimi görüyorduk. Örneğin ha bire silah söküp silah takıyorduk. Dünyada parçalarına ayırıp yeniden takamayacağım silah yoktur benim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Rusların katı ve askerî yaklaşımını, İngilizlerin önsezi yeteneğini ve Fransızların olayları izleme becerilerini bir araya getirip, biz Türklerin vatan, millet aşkı ve yılmaz mücadelesiyle birleştirecektik.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnandığımız değerler için yasaların ve kuralların dışına çıkılabilirdik. Lafta değil, gerçekten bizim için öyleydi; önce vatandı!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Teorik dersler fazla yoktu. Ne yalan söyleyeyim, Türkiye’deki legal ve illegal örgütler hakkında hiç bilgi vermediler. Ortadoğu konusunda bilgi veriyorlardı. Ama daha çok Türkiye topraklarında yaşayan azınlıklar üzerinde duruyorlardı. En başta da Ermeniler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ermeni tarihini bir Ermeni’den iyi bilirim ben; Ermenilerin tarihi, nerede yaşadıkları, dilleri, mezhepleri, Osmanlı içindeki nüfuzları, ilk isyanları, gizli açık örgütleri aklınıza ne geliyorsa bunları hepsini bilirim ben.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ermeniler konusunda uzun durmalarının nedenini daha sonra anlayacaktım...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meğer asıl mevzu ASALA’ymış.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eğitimin son dönemlerinde derslerin tek konusu ASALA’ydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Belki benim geçmişimden dolayı, ASALA’nın Marksist-Leninist bir örgüt olduğunun sürekli altını çiziyorlardı. Tepkimi ölçüyorlardı belki de. Solculukla, Marksist-Leninist olmak onların kafasında özdeşti. Belki de ben üzerime alıyordum.</span><a href="#x1-102"><span class="dipnot-no" style="font-size:0.76em;" xml:lang="tr-TR">1</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">ASALA militanlarının nerede eğitildikleri üzerinde duruyorlardı. Filistin Kurtuluş Örgütü’yle ilişkisini ayrıntılarıyla anlatıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Aslında örgütün kuruluşu, yapısı ve çalışmaları hakkında kesin bilgiler, ASALA militanı Ekmekçiyan yakalanana kadar yoktu. O günlerde sadece örgütün yaymak istediği veya açıklamasında sakınca görmediği bilgiler vardı elimizde. Bir de anladığım kadarıyla Batılı istihbarat birimlerinin verdiği istihbarat notları. Onların verdiği bilgilere de ne kadar güvenilirse!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şehit büyükelçilerimiz Taha Carım, İsmail Erez, Daniş Tunalıgil’in nasıl öldürüldüklerini şemalarla, fotoğraflarla sanki beynimize kazıdılar. Mart 1979 tarihine kadar şehit edilen 10 kişinin isimlerini ezberlemiştik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Size bir ayrıntı söyleyeyim, 1979’a kadar yaptıkları tüm eylemlerde ASALA hep sonuç aldı, arkalarında yaralı bile bırakmadılar. 1980’den sonra elçiliklerimiz, konsolosluklarımız önlem almaya başladılar. Yoksa adamlar ellerini kollarını sallayarak -ne yazık ki- diplomatlarımızı avlıyorlardı. Her olayda olduğu gibi biz yine geç uyanmıştık...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Örgütün içinde tek bir ajanımız bile yoktu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kampta artık yarı askerî eğitimin son aşamalarına geldik. Arada sırada pratik de yapıyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir olay anlatayım. 13 temmuz 1979 tarihinde FKÖ’lü 4 militan Mısır Büyükelçiliği’ni basıp işgal ettiklerinde, bizim 5 kişilik ekip ve “Binbaşı” Ankara’ya gittik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Adamlar teslim olmasaydı büyükelçiliğe operasyon yapacak ekibin içinde olacak mıydık bilmiyorum?.. Ama militanlar teslim olduktan sonra içeri ilk girenler arasında bizim ekip de vardı! İçeride bubi tuzağı aramıştık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim “Binbaşı” az konuşan biriydi. “Benim dediklerimi iyi dinler ve çok çalışırsanız başarırsınız, yani hayatta kalırsınız” derdi sık sık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Günlerce takip nasıl yapılır, takipten nasıl kurtulunur onu çalıştık. Bunları bazen şehir merkezlerinde, halka çaktırmadan yapardık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gizli haberleşme nasıl yapılır; sahte doküman nasıl anlaşılır; yazı-zarf açma metotları nelerdir; gizli dinleme nasıl yapılır; bölge etüdü nasıl yapılır; keşif dikiz keşfi; hedef analizi; aklıma gelen ders konuları bunlardı. Bu dersleri genelde teorik olarak alırdık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün, “Binbaşı”, “Bugüne kadar topsuz kondisyon saha çalışması yaptık. Bundan sonra çalışmalarımız toplu ve sahici maçlar olacak” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sahici maçlar dediği, hem silah hem hakiki mermilerle yapacağımız çalışmalar olacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başladık sahici maçlara çıkmaya...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kalın mermerlerden oluşan, çok büyük olmayan, iki yanında küçük demir mazgalları olan odacıklarda, silaha ve silah seslerine alışıyorduk. Tepedeki küçük kırmızı lamba ilk önce siren sesleri çıkarıyor, sonra yanıp sönmeye başlıyordu ve bundan sonraki üç saniye içinde (içimizden üçe kadar sayıyorduk) kendimizi köşedeki çelik beton kabinin arkasına atıyorduk. Çapraz ateş, düz ateş, tek tetik, otomatik, hepsi mazgallardan arka arkaya geliyordu. Yüzlerce mermi çekirdeği iki santim önümüzde arılar gibi vızıldayıp parçalıyordu her şeyi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Diğer arkadaşlara göre benim alışmam biraz zor oldu. Ama bir ay sonra onlara yetiştim. Sonraki eğitimlerde onlardan hiç geri kalmadım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üstelik nişan konusunda onlardan daha iyiydim. Attığımı vuruyordum. Bu bizim aileye kalıtımsal yoldan geçen bir yetenekti! Silaha hâkim olma yeteneği bizim aileye Kafkasya Çerkezlerinden mirastı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kampta günler hızla geçiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Günlerden bir gün büyük salondaki masanın önünde toplandık. Masanın üstünde, 7,65’ten 9’luğa, 14’lüden piyade tüfeklerine kadar çeşitli silah vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Binbaşı” bizi karşısına aldı. Dedi ki: “Herkes masadan bir silah alacak, en son ben alacağım.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hepimiz sırayla aldık. Ben 7,65’lik küçük bir Astra aldım. Sıra “Binbaşı”daydı. Masaya ilerledi, aniden döndü, ellerini uzattı, “Ben masadan hiçbir şey almıyorum, benim silahlarım bunlar” diyerek ellerini gösterdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hepimiz şaşırdık!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Binbaşı”, “Saçımızın teli dahil bütün vücudumuz en önemli silahımızdır. Ama ellerimiz bu silahın en önemli parçasıdır” demesiyle, yanında duran 3 numaranın boğazına sarıldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O gün ellerimizin ne kadar önemli olduğunu kafamıza vurarak öğretti. Zamanı geldiğinde bu ders Atina’da hayli işime yarayacaktı...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hep aynı kampta eğitim görmedik. Bazen başka kamplara da geçici olarak giderdik. Antalya’ya da gittik, Kayseri’ye de. Her iklimi yaşadık. Günlerce aç kalıp kamp kurduğumuz bile oldu. İyi birer “avcı” olmuştuk. Tabiattan beslenmeyi, avcılığı bile öğrendik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hâlâ güzel balık avlarım...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Türkiye’nin sayılı hocalarından psikoloji eğitimi aldık. Tabiî onlar kime ders verdiklerini bilmiyordu...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yıllar sonra David Morell adlı bir yazarın</span> <span class="italik-yaz-" style="font-size:1em;" xml:lang="tr-TR">İntikam Çocukları</span> <span class="duz-yaz-" style="font-size:1em;" xml:lang="tr-TR">adlı romanını okudum. Kitap, CİA’nın yetim çocukları alıp, yetiştirip, nasıl vurucu timler haline getirdiğini anlatıyordu. Robot gibiydiler; emir alıyorlar ve yerine getiriyorlardı. Tabiî çok iyi eğitiliyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kendimi yetim çocuklar yerine koydum. Demek ki tek farkımız vardı, onları daha küçükken eğitmeye başlıyorlardı. Biz neredeyse “karta kaçacak” yaştaydık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yaz bitiyordu. Ailemi görmeyeli aylar olmuştu. Kurs gördüğümü sanıyorlardı. Yalan söylemiş de sayılmazdım herhalde!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bayramlık dediğimiz elbiselerimizi giymemiz istendi. Yarın 11.00’de hazır olacaktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabah alışkanlık üzere 06.00’da kalktık. Kahvaltı özenli hazırlanmıştı. Bir şeyler oluyordu ama neydi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saat 11.00’de salona girdiğimde şaşırdım; ilk gözüme çarpan pırıl pırıl üniformasıyla Ergün Albay’dı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra fötr şapkalı dayımı seçtim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İkisinin arkasında her zaman gölgede kalmayı seven Mehmet Ali Ağabey vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Diğer arkadaşların yakınları da gelmişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İlk dayıma koştum, içgüdüsel olarak. Dayım kaş göz hareketleri yapıyordu. “Binbaşı”nın sesini duydum: “Hadi bakalım, 15 dakika sonra hazır olun!” “Binbaşı” benim tek eksik yanımın, duygusallığım olduğunu söylerdi. Acıma, merhamet, vicdan gibi duygularımı yok etmem gerekiyordu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kısa bir hal hatır sormadan sonra 15 dakika bitti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Salona tanımadığım üst rütbeliler geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Binbaşı”nın öğütlediği gibi bir taburun çıkaracağı sesi çıkararak söyledik İstiklal Marşı’mızı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Büyük masanın üzerindeki ay-yıldızlı bayrağımızın ve silahların üzerine elimizi koyarak yemin ettik. Hatırlayabildiğim kadarıyla ant şöyleydi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yeryüzünün her yanında emredilen yer ve zamanda, canımla, kanımla bayrağımız için gözümü kırpmadan ölmeye gideceğime namusum ve şerefim üzerine ant içerim.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra kapalı açık poligonlarda hareketli hareketsiz hedeflere gösteri atışları yaptık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Binbaşı” derslikte toplanmamızı istedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bugün biraz şaşıracaksınız, her zamankinden uzun konuşacağım” dedi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Şatafatlı, süslü püslü, boyalı insanlardan, yani teneke insanlardan uzak durun. Ne kendilerine ne de memlekete hayrı olmayan insanların yanına bile yaklaşmayın. Öldüğünüzü duyarsam üzülürüm, ama bir yanlışınızı duyarsam daha çok üzülürüm.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Buraya özel görevler için gelen herkese ‘Ay-Yıldız’ adını vermeyiz. Bazı kelimeler sadece harflerden ibaret değildir. Gezmeye gider gibi, düğüne gider gibi göz kırpmadan ölünecek değerler vardır. Ay-Yıldız’ı hak edin.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ana eğitiminiz bitti. Artık evlerinize, görevlerinize gidebilirsiniz. Ama arada sırada yine buraya geleceksiniz.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra 1 numaradan başlayarak hepimizi kucakladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Biz de birbirimizle kucaklaştık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ayrıldık. Yedi aylık, ara vermeden yaptığımız eğitim bitmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara’ya dönerken bizim ekibin, yani dayım, Mehmet Ali Ağabey ve Ergün Albay’ın sohbetinden neden eğitim aldığımın ipucunu yakaladım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1978 yılının ya eylül sonu ya ekim başında, Cenevre’de gizli bir toplantı oluyor. Türkiye adına toplantıya, o tarihte görevli olmamasına rağmen eski Dışişleri bakanımız İhsan Sabri Çağlayangil katılıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Karşı taraf katılımcıları da ilginç; Ermeni Taşnak Partisi temsilcisi Savars Torikyan ve Hınçak Partisi temsilcisi ile Ramgavar Partisi temsilcisi katılıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Toplantı büyük bir gizlilik içinde yapılıyor. Her iki taraf da sonuç ne olursa olsun toplantıyı basına sızdırmama kararı alıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Toplantı başlıyor. Taşnak Partisi temsilcisi Torikyan, sert bir ses tonuyla “bize şuraları şuraları vereceksiniz” diye toprak talebinde bulunuyor. (Bu adam halen Amerika’da Ermeni Koleji’nin müdürüdür. Uluslararası hukuk profesörüdür.)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Söylediklerine göre bizim İhsan Sabri Çağlayangil gerçekten kurt politikacıymış. Hemen kalemlerini, kâğıtlarını, belgelerini topluyor, “Terörün arkasında kimlerin olduğunu öğrenmiş olduk” diyor ve teşekkür edip toplantıyı terk ediyor. Yani toprak talebini müzakere bile etmiyor. Böylece bizim tavrımızı net olarak ortaya koyuyor. Böylece diyalog süreci kapanıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizim için de diplomatik yol kapanmış oluyor...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dönüş yolunda bizimkiler bu olayı konuşunca bende şimşek çaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cenevre’deki diyalog süreci kesilince Türkiye ne yapacağına karar verdi. Eğitime gönderilme tarihime bakınca manzara biraz kafamda aydınlandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu iş için benim gibi sivillere ihtiyaç vardı! Yakalandığım zaman sadece bir terörist muamelesi görecektim, hepsi bu. Tıpkı, Teşkilatı Mahsusa’nın fedaîleri gibi. Benim yaptıklarım devleti değil, sadece beni bağlayacaktı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ankara’ya geldik, Ergün Albay Orduevi’ne gidip bir iki kadeh içelim dediyse de dayım beni eve gönderdi. Rakı burnumda tütüyordu. Ama çocuğumun hasreti daha ağır bastı...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Evin zilini çaldım. Eşim kapıyı açar açmaz çığlığı bastı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gittiğimde 86 kiloydum, 71 kiloya düşmüştüm.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eski görevime, Hâkimler Yüksek Kurulu’na dönmedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çünkü kurslar değişik konularda hâlâ devam ediyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün Mehmet Ali Ağabey Ordu’ya gideceğimi söyledi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üç gün sonra Karadeniz’in bu şirin şehrine gittim. Tarım Bakanlığı’nın orada soya fabrikası vardı. Fabrika şehrin Trabzon çıkışındaydı. Hemen biraz ötesinde de bir otel vardı. Otelde kalıp fabrikada 15 gün yağ konusunda kurs gördüm.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kimliğimi bir tek fabrikanın müdürü Teoman Bey vardı, o biliyordu. Hatta fabrikanın laboratuvarında çalışan gencecik kimyager karıkoca bile, samimi olmamıza rağmen kim olduğumu bilmiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fındık yağı nedir, fındık çamuru nasıl oluşur, hangi asitlerden geçirirseniz ayçiçeği yağına dönüşür gibi yüzlerce detayı öğrendim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fındıkfareleriyle tanışıp dost oldum! Karadeniz’in hırçın dalgalarının deli olduğuna kanaat getirdim. Fabrikadaki ustalarla samimi olmuştum. Akşamları bir iki tek rakı atıyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ordu’dan sonra bir ara Trakyabirlik’in Tekirdağ’daki fabrikası ile Edirne’deki genel müdürlüğünde de birkaç gün kurs gördüm.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ayçiçeğinden sabun yapmanın ustası oldum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün aldığım bir haberle Ankara’ya döndüm.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yeni kurs yerim yurtdışıydı.</span></p>

      <p class="duz-yaz--son-paragraf-2"><span class="duz-yaz-" style="font-size:1em;" xml:lang="tr-TR">Danimarka’ya gittim...</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x1-102"></a>1</span> <span class="dipnot-italik" style="font-size:1.11em;" xml:lang="tr-TR">Nedendir bilinmez! Ermeni terör hareketleri denince akla hep ASALA gelir. Örneğin, Ermeni Soykırımı Adalet Komandoları’nı veya daha sonraki adıyla Ermeni Devrimci Ordusu’nu kimse bilmez. Bilse de yanlış bilir, ASALA’nın yan kolu sanır. Ermeni örgütleri eylemleri değişik isimler altında üstleniyor; bundan amaç da, sanki mücadele eden birçok örgüt varmış havasını vermek.</span></p>

      <p class="dip-not-ilk-9"><span class="dipnot-italik" style="font-size:1.11em;" xml:lang="tr-TR">Ama tüm terör eylemlerini ASALA’ya “yıkmanın” bir başka nedeni de var.</span></p>

      <p class="dip-not-ilk-9"><span class="dipnot-italik" style="font-size:1.11em;" xml:lang="tr-TR">Şöyle ki, Ermeni terör örgütleri hakkında çalışma yapanların biricik başvuru kaynakları CİA ajanları; Clarie Sterling ve Paul B. Henze’nin kitapları, raporları ve konuşmalarıdır.</span></p>

      <p class="dip-not-ilk-9"><span class="dipnot-italik" style="font-size:1.11em;" xml:lang="tr-TR">Ermeni hareketinin başladığı XIX. yüzyıl sonlarında, önce Hınçak Komitesi kuruldu. Daha çok Rusya Ermenileri arasında doğup büyüdü. Sosyalist ideolojiyi benimsiyordu. Zaten Sovyetler Birliği kurulduktan sonra ona yaklaştı.</span></p>

      <p class="dip-not-ilk-9"><span class="dipnot-italik" style="font-size:1.11em;" xml:lang="tr-TR">Hınçak örgütünün rakibi Taşnaksutyun’du.</span></p>

      <p class="dip-not-ilk-9"><span class="dipnot-italik" style="font-size:1.11em;" xml:lang="tr-TR">Taşnaksutyun, Batı yanlısıydı, milliyetçi burjuva bir örgüttü.</span></p>

      <p class="dip-not-ilk-9"><span class="dipnot-italik" style="font-size:1.11em;" xml:lang="tr-TR">ASALA, Hınçak’ın kolu olarak doğdu. Tek düşmanı Türkiye ve Türkler değildi. Marksist-Leninist tüm örgütlerin düşmanları kimse onların da hedefi oydu. Bu nedenle İtalyan Kızıl Tugaylar’dan Japon Kızıl Ordusu’na, FKÖ’den İrlanda Cumhuriyet Ordusu’na kadar müttefikleri vardı.</span></p>

      <p class="dip-not-ilk-9"><span class="dipnot-italik" style="font-size:1.11em;" xml:lang="tr-TR">Taşnakların tek hedefi ise sadece Türkiye ve Türklerdi! Onun müttefiki ise başta Amerikalı işadamları olmak üzere Batı’ydı. Sovyetler Birliği’ne düşmandı.</span></p>

      <p class="dip-not-ilk-9"><span class="dipnot-italik" style="font-size:1.11em;" xml:lang="tr-TR">Kısaca, tarih süreci içinde iki Ermeni örgütü vardı. Ancak “sosyalist” ASALA gibi, “milliyetçi” Taşnaksutyun da silahlı eylemlerde bulunmasına rağmen, bizim “gezici tim” nedense sadece ASALA’nın peşindeydi! Yardımcısı ise Batılı istihbarat örgütleriydi!</span></p>

      <p class="bolum-ad--tek-sat-r"><span class="bolum-ad-" style="font-size:1em;" xml:lang="tr-TR">Kâğıthane sırtlarında dede Yakub Cemil</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sene 1916.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yol boyunca aklımdan çıkmadı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bağdat’tan bu kritik günlerde beni nasıl uzaklaştırabildiler. Enver Paşa bile İstanbul’dan cepheye kadar gelmişti. Ama beni cephe gerisine gönderiyorlardı. Bunca yapacak işi bir kenara bırakıp, İstanbul’a dönmek zordu. Yine de yeni bir tümenin başına geçmek düşüncesi beni heyecanlandırmıştı. İstanbul’a bir an önce varıp, hazırlıkları tamamlamak lazımdı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yol boyunca gördüklerimi hiç unutamayacağım herhalde. Hayatımın en kötü yolculuğuydu. Trablusgarp’a gidip-dönerken bile bu kadar zorlanmamıştım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Anadolu karmakarışıktı. Yollarda kervanlar, insanlar herkes bir yerden bir yere gidiyordu. Hastalık, açlık, kıtlık ve eşkıya saldırıları sonucu binlerce insan ölüyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Millet gözyaşlarıyla ordan oraya koşup duruyordu. Kimi oğlunu, kimi babasını veya karısını arıyordu. Kadın, çoluk çocuk her yerde süngülenmiş, yakılmış insan cesetleri vardı. Ceset kokularından herkes burnunu kapatarak korunuyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yollara dökülenler sadece Ermeni muhacirler değildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ermenilerin Van’daki saldırıları artınca Van Valisi Cevad Bey şehirdeki Türklerin başka illere göç etmelerini emretti. 30 000 Türk göç etmek zonunda kaldı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dünyanın dört tarafındaki savaştan kaçan Türkler Anadolu’ya akıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Özellikle Balkanlar’dan, Kafkaslar’dan da akın akın Türk geliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onların hali de perişandı. Hepsi aç, sefil ve hastalıklıydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnsanlar can derdindeydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Herkes kendi tanrısına sığınmış, kendi dilinde dualar ediyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Haydarpaşa’da trenden indiğim vakit gördüğüm manza-ra da içler acısıydı. Bu kadar kısa sürede İstanbul’da neler olmuştu?.. Gördüğüm kadarıyla millet sefalet içindeydi. Fırınların önündeki kuyruklar uzayıp gidiyordu. Ekmek de yenilir yutulur gibi değildi. Şeker yoktu. Olsa da fiyatı 12 kuruştan 300 kuruşa çıkmış, kimse satın alamıyordu. Bir teneke gazyağı 30 liraydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Her mal karaborsaydı. Rüşvetsiz iş yapılmıyordu. Yolsuzluklar, vurgunlar almış başını gitmişti. Her tarafta yeni harp zenginleri türemişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cephelerden vapurlarla, trenlerle binlerce yaralı İstanbul’a getiriliyordu. Çoğu koleraya yakalanmıştı. Bunlar için Ayasofya, Sultanahmet, Şehzade camileri ibadete kapatılmış, koleralı askerler oraya götürülüyordu. Binlerce başıboş köpek açlıktan dört tarafa saldırıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada öğrendim ki, İstanbul’daki Ermeniler yerlerinden edilmemişti. Şehirde 77 000 Ermeni yaşıyordu ve sadece 3 000’e yakını sürülmüştü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ermeni isyanlarını çıkaranlar desteği Rusya’dan alıyordu. Ruslar, özellikle Ermeni Ortodoksları kışkırtıyordu. İstanbul’daki Katolik ve Protestan Ermeniler bu kışkırtmalara hiç yüz vermiyordu. Bu nedenle İstanbul’dan giden Ermeni sayısı azdı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa’nın bir an önce İstanbul’a gelmesini sabırsızlıkla beklemeye başlamıştım. İstanbul’da pineklemekten sıkılmıştım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Düşünüyorum da, askerliğe ilk adımı attığım günden itibaren savaşıyordum; kâh Makedonya’da, Rumeli’de çete peşinde kâh Trablusgarp çöllerinde, İran’da kâh dondurucu Kafkas Cephesi’nde ve Balkanlar’da...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şimdi de, Kafkas, Suriye, Hicaz, Yemen, Irak, Romanya, Galiçya, Makedonya, Çanakkale; dokuz cephede birden savaşıyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve ben İstanbul’da oturuyor, dokuz cephenin hiçbirine gönderilmiyorum. İşte buna dayanamıyordum!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Günlerimi sık sık gittiğim İttihat ve Terakki genel merkezinde arkadaşlarla buluşup sohbet ederek geçiriyordum. Duyduğuma göre, Teşkilatı Mahsusa Erzurum ve Doğu sorumlusu Doktor Bahaeddin Şakir hakkında tevkif müzekkeresi çıkarılmış.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Arkadaşlara soruyordum ama kimse cevap vermiyordu... Neden kimse Tehcir olayını bize tavsiye eden Alman Genelkurmayı’ndan hesap sormuyordu? Bu fikir Almanların değil miydi?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hep dediğim gibi, ben politikadan anlamıyorum!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zaman İstanbul’da geçmek bilmiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cephede böylesine şiddetli çatışmalar sürerken İstanbul’da olmak dayanılır gibi değildi. Bu arada cepheden dönen arkadaşlar da oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı, Galata’da “Seyri Sefain” (Denizcilik) acentesinin bulunduğu binanın üzerindeki dairede bir yazıhane kiraladı. Ticaretle meşgul oluyordu. Artık aramız düzeldi. Süleyman Askerî Bey’in oyununa geldiğimi anladı. Hatırlarsınız, İttihat ve Terakki genel merkezini basacağımızı gidip Talat Bey’e söylemiştik. Ne cahillik!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Buna rağmen arkadaşlarım beni affetme büyüklüğünü göstermişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yeni buluşma yerimiz artık Sapancalı Hakkı’nın Galata’daki yazıhanesiydi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey ve arkadaşlarının bu buluşmalarımızdan huzurlarının kaçtığını, gizli polis tarafından izlenmeye başlandığımızda anladık. Hem de açık ve pervasızca bizleri izlemeye başlamışlardı. Ben pek umursamıyor ve ilgilenmiyordum bu durumla.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beni tek ilgilendiren, Enver Paşa’nın dönüş tarihi ve yeni görevime bir an önce başlamaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu takip hadisesi Sapancalı Hakkı ve diğer arkadaşların çok huzurunu kaçırdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı’nın anlattığına göre, bir keresinde aynı anda altı sivil polis tarafından izlenmiş. İstanbul caddelerinde hep beraber gezmeye başlamışlar!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı artık bu duruma dayanamayınca Polis Müdürü Ahmed Bey’i ziyaret ederek durumu anlatmış. Ancak Ahmed Bey ona “Altısının birden bir araya gelmemelerini tembih ettim. Hata etmişler. Ben böyle gözetlemelerini istemedim. Şimdi tekrar emir veririm, böyle münasebetsiz şey olmaz” demekle yetinmiş! Müdür bile bu kadar pervasız olduğuna göre önemsememek gerekiyordu. Aksi takdirde kan çıkardı!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizlerin İstanbul’dan ayrılıp cephelere gitmemizle, Talat Bey ve arkadaşları cemiyet içindeki muhalefetten uzak, rahat bir hayat sürmeye başlamışlardı. Yeniden buluşmamız keyiflerini kaçırmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün, Sapancalı Hakkı’nın rüştiye ve Harbiye’den yakın arkadaşı yazar Ömer Seyfeddin bizi uyardı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Arkadaşlar aleyhinize önemli tertipler var; dikkat ediniz, tehlikeye giriyorsunuz!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bizimkiler bu durumu çok ciddiye aldılar. Ben hâlâ umursamıyordum. Aklım, başına geçeceğim Kürt tümenindeydi. Yarbaylığa yükselip tümen komutanlığını yapma düşüncesi, beni, kendimden geçirecek kadar heyecanlandırıyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir süre sonra Hüsrev Sami Bey de aramıza katıldı. Trabzon’da İttihat ve Terakki müfettişiyken, Vali Cemal Azmî Bey’le geçinememişlerdi. Hüsrev Sami Bey’in Talat Bey’le olan görüş ayrılıkları birçok olayda ortaya çıkmıştı. Bu nedenle İstanbul’a gelişi Talat Bey ve arkadaşlarını, özellikle de “Küçük Efendi” diye bilinen (Büyük Efendi Talay Bey’di) Kara Kemal’i huzursuz etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hüsrev Sami Bey, öyle sıradan biri değildi. 1907 yılında Mustafa Kemal, Ömer Naci, Mustafa Necip’le birlikte Selanik’te “Vatan ve Hürriyet” teşkilatını kuran üç beş gözü pek arkadaştan biriydi. Bu ihtilalci ekip, Hüsrev Sami’nin Browning tabancasının üzerine el basıp yemin etmişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hüsrev Sami Bey teşkilatçıydı ve iyi bir fedaîydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hüsrev Sami Bey geldikten sonra birkaç kez buluştuk. Bana sürekli, Talat Bey’in kendilerine karşı duyduğu tepkileri anlatıyordu. Ancak ben ona siyasetle meşgul olmadığımı, parti işine karışmayacağımı anlattım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O da Sapancalı Hakkı gibi, ticarete atılmamı istiyordu. Bana kendilerini ve Topçu İhsan’ı misal gösteriyorlardı. Yine de reddettim. O günlerde Sapancalı Hakkı ile Hüsrev Sami, Rus mayınına çarpan (26 aralık 1914) Yavuz gemisinin onarım ihalesini almışlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne siyaset ne ticaret, benim için önce savaş vardı, asker olarak görevimi sürdürecektim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne yalan söyleyeyim arkadaşlara da kızıyordum; hürriyet amacıyla vurduğumuz Enver Paşa’nın eniştesi Yarbay Nâzım gibi, onlar da üç beş kuruşun peşinde koşuyorlardı. Aralarında fark kalmamıştı. Halbuki devir komisyonculuk yapma, ihale peşinde koşma devri değildi...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa’nın Bağdat seferi uzadıkça uzadı. Bursa kaplıcalarına gidip biraz sakinleşmeye karar verdim. Hüsrev Sami’ye de benimle gelmesi için ısrar ettim. Hüsrev Sami razı oldu. Gittik.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Satvet Lütfi Bey’in kaplıca oteli Servinaz’da iki hafta kaldık. Otelin müdürü de Selanikli yazar Aka Gündüz’dü. Aka Gündüz, Ömer Naci ve Ömer Seyfeddin’in yakın arkadaşıydı. Hikâye ve şiir yazıyordu. Ancak nedense beni pek sevmiyordu!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Otelde sürekli memleket meselelerini konuştuk. Hüsrev Sami Bey bıkıp usanmadan ülkenin düştüğü darboğazı anlatarak, beni yönlendirmek istiyordu. Ancak ben de zaten durumu bilmiyor değildim. Talat Bey’e güvenmiyordum. Ama askerlikten çekilemezdim. Bunu anlatamıyordum. Ticaret ve siyaset bana göre değildi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bursa’dan döndüğümde mutlu haberi aldım. Enver Paşa Bağdat’tan dönmüştü. Derhal görüşmek üzere Harbiye Nezareti’ne gittim. Hemen makama çıkardılar. Enver Paşa’ya, “Sizi bugüne kadar bekledim. Halep’teyken bana vaat etmiştiniz, benim tümen komutanlığı işim ne oldu?” diye sordum. Enver Paşa çok meşguldu, ama bana “ Personel İşleri Müdürü Şevket Bey’i gör, seni bir yere tayin eder” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Derhal Şevket Bey’e gittim, ama atamamı yapmadı. Beni bir iki gün de oyaladı. Son olarak, bu kez kavga etmek üzere yanına gittim. Bana, “Harbiye Nazırı Enver Paşa terfiiniz için bir şey söylemedi, benim böyle bir atamadan haberim yok” dedi. Öfkeden çıldırmak üzereydim. Ancak Şevket Bey’le tartışmaya gerek yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tekrar Enver Paşa’ya gitmeye karar verdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hırsla makamına çıktım. Burnumdan soluyordum:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bana tümen kumandanlığı vereceğinizi söylediniz. En zor gününüzde yanınızda olan kimdi? Sizi şu makama oturtan kimdir? Ne çabuk unuttunuz bunları?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa bu çıkışımı beni iyice yıkan bir cevapla karşıladı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yakub Cemil bilmiyor musun ki ihtiyat zabitanı (yedek subay) yüzbaşılıktan yukarı çıkamaz. Bu hususta elde mevcut kanun sarihtir. Benim elimden gelen bir şey yok.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Söylediklerine inanamıyordum. Hiddetle, “Öz kardeşiniz Nuri Paşa’ya,</span><a href="#x1-103"><span class="dipnot-no" style="font-size:0.76em;" xml:lang="tr-TR">1</span></a> <span class="duz-yaz-" style="font-size:1em;" xml:lang="tr-TR">fahrî feriklik nasıl verildi?” diye sordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Onunki fahrî, siz muvazzaf rütbe istiyorsunuz, bu olamaz!” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Fahrî feriklik selahiyeti muvazzaf ferik derecesinde değil mi?” diye söylenmeye başlamıştım ki, Enver Paşa sert bir ses tonuyla sözümü kesti:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Senin askerlikle ilişiğin kesilmiştir. Bugün yedeksubay bulunuyorsun. Yedeksubay kanununda en son terfi, yüzbaşıya kadardır. Ben ondan ilerisini yapamam. Çünkü kanun müsait değil. Ama savaş alanında çalışmak istiyorsan seni Erzurum Cephesi’ne göndereyim. İzzet Paşa’ya tavsiye edeyim. Orada istediğin gibi çalışırsın. Çalışmak istemiyorsan, git evinde otur! Sana başka bir iş buluruz.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O kadar kesin ve net konuşuyordu ki, alnımdan vurulmuşa döndüm. Söyleyecek bir söz bulamadım. Bir kelime bile söylemeden, soğuk bir selam vererek makam odasından çıktım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunca zaman beni aldatmış, oyalamıştı demek. Belki de alay bile ediyordu arkamdan. Kanunda değişiklik yapamazmış! Ama istedikleri zaman her türlü kanun değişikliği yapıyorlardı. Anlaşıldı ki artık bana ihtiyacı yoktu. Öyle ya, artık istediğini almıştı, ordu bütünüyle elindeydi. Silahşora ihtiyacı kalmamıştı!..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu ruh halinde eve gitmek istemedim. Sapancalı Hakkı’nın yazıhanesine uğradım. Bürodaki koltuklardan birine çöktüm. Kolum kanadım kırılmıştı. Öfke içindeydim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa bizim sırtımızdan bu makamlara gelmişti. Şimdi kanun diyordu, mevzuat diyordu. Bizim omuzlarımıza basarak yükselmişti. Şimdi başını çeviriyor, bizi tekmeliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı, “Yakub Cemil, şimdi böyle lafların sırası değil, sen aklı başında bir adamsın. Haydi kalk, evine git. Üzülme, bakalım, ne yapacaksak düşünürüz. Başka gün gel, konuşalım” gibi sözler sarf etti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben de dedim ki:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Arkadaş Babıâli’yi basmasaydık, Nâzım Paşa’yı vurmasaydım, İttihat ve Terakki asla iktidara gelemezdi. Her şeyi ben yaptım, Enver’in Harbiye nazırı olması da benim eserimdir. Talat’ın gizli mukavemetine rağmen Said Halim Paşa’yı gidip tehdit eden ben değil miydim? Benden bir rütbeyi esirgiyorlar. Kafamı kızdırıyorlar, vallahi bir gün, hükûmeti yeniden devireceğim.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra kapıyı vurup çıktım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yolda yürürken, Babıâli’ye baskın yapmayı düşündüm. Daha önce yapmamış mıydık sanki?..</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eve gittim, sabahı zor ettim, fikrimi arkadaşlara söylemeliydim. Erken saatte evden çıktım, üzerimdeki Teşkilatı Mahsusa üniformasını da giymedim. Artık sivilim. Ama yine de silahlarımı kuşandım.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı fikrimi duyunca küplere bindi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Sen ne halt ediyorsun ha! Sen de, ben de artık asker değiliz. Böyle saçma şeyler konuşma! Vuracağım, kıracağım diyorsun. Başımızı belaya mı sokacaksın? Git evine otur, ben Enver Paşa’yla konuşur, lazım gelen şeyleri temin ederim. Benim haberim olmadan sakın ha hiçbir şeye teşebbüs etme!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı’ya birkaç gün bekleyeceğime söz verdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’da günler geçmez olmuştu. Kendi kendime gezinip duruyorum. İşi kan dökmeden halletmek için, Enver Paşa’nın bana terfiimi vermesini sağlayacak makamlarla görüşmeye başladım. Mutlaka bir komutan olarak cepheye gitmeliydim. Orada yapacağım pek çok iş vardı. Bir rütbenin benden esirgenmesini anlamıyordum. İttihat ve Terakki genel merkezine gittim ama kimsenin destek olmaya niyeti yoktu. Zaten biliyordum ki beni sevmiyorlar. Umudum iyice kırılmaya başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben İstanbul’dan cephelere gitmek için can atarken, bütün cephelerde durum kötüye gidiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Erenköy’deki evimden Eminönü’ne vapurla gidip gelirken, milletin savaşa son verilmesi isteğinin her geçen gün artmakta olduğunu gördüm, duydum. İttihat ve Terakki’nin en son duymak isteyeceği sözlerdi bunlar. Bunlar muhalefetin sözleriydi. Hükûmet âciz haldeydi. Barış propagandası, savaş aleyhtarlığı, hükûmetin tahammülünün olmadığı konulardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Acaba Enver Paşa böyle yola getirilebilir miydi? Barışa evet der miydi?</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kafamda yeni oluşan bu düşüncelerimi anlatmak için yine Sapancalı Hakkı’nın bürosuna gittim. İzmitli Mümtaz, Hüsrev Sami ve Yenişehirli Nail beyler bürodaydı. Onlara “Ben artık İtilafçı oldum!” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hep birden ayağa kalktılar:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Nasıl İtilafçı?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yani İtilaf devletleri taraftarı oldum! Bu Almanlardan hayır yok! Bu savaştan bir şey çıkmayacak. İtilaf devletleriyle anlaşmalı ve hemen barış yapılmalı. Benim temas ettiğim kimseler hep bu fikirde…”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı Bükreş’te başından geçen bir olayı anlattı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Ben Romanya’dayken Fransız ve İngilizlerin bizimle barış yapmak istediklerine şahit oldum. Hatta Fransız ve İngiliz elçiliklerinden bazı kişiler,</span> – <span class="duz-yaz-" style="font-size:1em;" xml:lang="tr-TR">Fransız Mösyö Mouton ve İngiliz Sefareti Müsteşarı Mr. Bennet</span> – <span class="duz-yaz-" style="font-size:1em;" xml:lang="tr-TR">bana hükûmet ve genel merkez nezdinde aracı olmamı istediler. Enver Paşa’yla ilişkimi bildikleri için beni arabulucu seçmişlerdi herhalde. Onu ikna edeceğimi sanıyorlardı. Fakat ben reddettim. Bunlar, propaganda mıydı, yoksa ciddi bir teşebbüs müydü, bence malum değil.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hemen araya girdim, “Bak gördün mü” dedim, “benim düşüncem ne kadar doğruymuş…”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı’ya yapılan teklif kafamda yeni fikirlerin de oluşmasını sağladı. Hükûmeti yerinden oynatmak mümkün olabilirdi. Fikrimi kimseye söylemeden yazıhaneden çıkıp eve gittim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kardeşim Mehmed Hüsnü’yü çağırdım. Dedim ki:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Şimdi genel merkeze git, devletin bu savaştan bir hayır görmeyeceği muhakkak. Ben tekli barış yapmak için teşebbüs edeceğim. Razı olmazlarsa, hükûmeti devireceğim! Git anlat, ne diyeceklerini öğren, bana gel, söyle!”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki Cemiyeti genel merkezinde kardeşim Mehmed Hüsnü’yle alay etmişler. Başta Maliye Nazırı Cavid Bey olmak üzere, bu arkadaşlar, Almanların yanında savaşa girmemize karşı çıkmamışlar mıydı? Peki o halde ne değişmişti?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı’nın yanına, büroya gittim yeniden. Moralim çok bozuktu. Bende gelişen düşünceleri dinledikçe Sapancalı Hakkı’nın sinirleri bozuldu. “Bak Yakub Cemil, senin işin siyaset değil, savaşmak. Biliyorsun ki seni, beni, hepimizi mahvetmek için fırsat kolluyorlar. Onun için son derece dikkat etmek lazım. Derhal aleyhimize plan kurarlar, biz harekete geçmeden, bizi mahvederler. Peşimize onca hafiye taktılar, amaçları böyle bir iş yüzünden bizden kurtulmak. Bunların eline böyle kozlar verme, özellikle sana anlattığım Romanya’daki temaslarımdan hiç kimseye bir şey söyleme!” dedi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı’nın uyarıları hiç bitmedi. Tedirginliğini anlamaya imkân yoktu. Neden korkacaktım ki? Ben genel merkezi yola getirmesini bilirdim!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hemen Kara Kemal’i aradım. Hasta olduğunu söyledi ama aceleyle Memduh Şevket (Esendal) Bey’i bizim eve gönderdi. Düşüncelerimi anlattım. Masaya yaydığım “Memaliki Osmaniye” haritası üzerinde, sınırları göstererek, tekli barışın yapılması gerektiğini söyledim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Memduh Şevket gittikten sonra bu kez Kara Kemal beni telefonla aradı. Görüşmek üzere beni İttihat ve Terakki’nin Nuruosmaniye kulübüne çağırdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İki saat sonra oradaydım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kara Kemal’in Talat Bey’e her duyduğunu aktardığını biliyordum. Ama dostça bir gülümsemeyle beni selamlaması içimi biraz rahatlattı. Düşüncelerimi ona da açtım. Tekli barış fikrime çok destek verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Konuşmanın bir yerinde, “İtilaf devletleri bizimle barış yapmak isterler mi? Acaba yabancılarla görüşmüş bir arkadaş var mı?” diye sorduğunda Sapancalı Hakkı’dan bahsetmedim. “Şimdi söyleyemem” diye geçiştirdim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bana Harbiye Müsteşarı Mahmud Kâmil Paşa’yı görmemi, askerlerin fikrini de almamı önerdi. Mahmud Kâmil Paşa’yı ziyaret edip durumu anlattım. Bana “Ya öyle mi? Hele dur bakalım, biraz düşünelim. Sen şimdi evine git. Rahatına bak!” dedi. Anlattıklarımdan hiç etkilenmişe benzemiyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tam eve giderken bir de sadrazamın fikrini alayım istedim. Sadrazam Said Halim Paşa beni hemen huzura kabul etti. Düşüncelerimi anlattım. Sadrazam beni sadece dinledi. Bir şey söylemedi. Bana Talat Bey’le görüşmemi önerdi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün sonra tesadüfen, Talat Bey ile Damat Selahaddin Âli Bey’i Erenköy yöresinde bir at gezintisi yaparken gördüm. Yanlarına gidip yeni düşüncelerimi bir çırpıda söyledim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey, “Hakkın var! Fakat Enver Paşa’ya kim laf anlatacak? O barışa katiyen yanaşmaz” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Artık Talat Bey’i düşman gibi görmüyordum. Bana çok sıcak davranıyordu. İstanbul’da birkaç kez daha karşılaştık, o da barış yanlısıydı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Arkadaşlarım, Talat Bey’in Enver Paşa’yla aynı düşünceyi paylaştığını, barış yanlısı gözüktüğünü, bizi yok etmek için fırsat kolladığını, bizim yaptığımız her şeyi aleyhimize kullandığını söylüyorlardı. Ben buna katılmıyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey elinden geleni yapıyor ama Enver Paşa Almanların yanından ayrılmıyordu. Bence işin özeti buydu. Artık kaybedecek zamanım yoktu. Düğmeye basmaya karar verdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Son bir hafta beni destekleyen arkadaşlarla müzakerede bulundum. Sapancalı Hakkı’yı telefonla aradım ve onu öğle yemeğine Abdullah Efendi Lokantası’na davet ettim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı geldi. Ona dedim ki:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bizim arkadaşların İstanbul’a gelmelerine lüzum yok, biz seninle her şeyi başaracağız.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı anlamadı. O zaman ona, darbe yapacağımı ve bana destek olacak kişileri anlattım. Hepimiz tekli barış istiyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı hiddetten kızardı. Öfkeyle konuşmaya başladı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Sen deli misin? Bu görüştüklerinin hepsi bizim aleyhimizde kişiler. Sen de aleyhimize hareket etmeleri için ipucu vermişsin. Bunların hepsi bu fırsattan yararlanarak bizi yok etmeye çalışacaklar! Sen hükûmeti devireceğini söylüyorsun. Mademki bu fikrini bunlara söylemişsin, kimi devireceksin? Zaten hükûmet dediğin bunlar değil mi?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bunların ne önemi var? Ben hepsini mahvederim” dedimse de sakinleşmedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bunlar barış isteseler sana ne ihtiyaçları var, kendileri yaparlar, Allah’tan belanı arıyorsun” dedi ve gitmek üzere ayağa kalktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnzibat Bölük Komutanı Nevzad Bey ile Harp Divanı Başkanı Nafiz Beyin yaveri Murad Bey’in de geleceğini, onlarla görüşmesini istedim. Ama beklemeden gitti. Tam giderken kapıda karşılaştılar, selam bile vermedi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben Sapancalı Hakkı’nın hırçınlığına rağmen kısa bir süre sonra hazırlıklarımı tamamladım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babıâli’ye baskın tarihini arkadaşlarla belirledik: 13 temmuz 1916.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Planımız şuydu: Babıâli Caddesi’ndeki Meserret Oteli’nde toplanacağız. Oradan çıkıp Babıâli’ye yürüyeceğiz ve hükûmeti devireceğiz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve beklediğimiz gün geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnzibat Bölük Komutanı Nevzad Bey ve Harp Divanı Başkanı Nafiz Bey’in yaveri Murad Bey köylerden eli silahlı kişileri toplayıp getirdiler. Otellere yerleştirdik, rahat etmelerini sağladım. Hatta Nevzad Bey maiyetinde bulunan inzibat erlerinden 10 kişiyi de getirmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O sırada duydum ki, İstanbul’da Babıâli’yi ikinci defa basacağımı bilmeyen kalmamıştı. Hatta gerekirse kendi komuta arkadaşlarımı bile çekinmeden öldüreceğim konuşuluyormuş. Hiçbir şeyden korkmadan, elimi kolumu sallayarak dolaşıyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Arkadaşlara son talimatları vermek için Meserret Oteli’ne girdim. İstanbul’un varlıklı kişilerinden, mahalleden arkadaşım Yenişehirli Ali Haydar ve Yüzbaşı Ahmed’le (Maçka) karşılaştım. Onlara durumu anlattım. Ali Haydar Bey’in gözleri yerinden fırladı. Sonra bana, “Sen deli misin? Bir defa etrafına bak! Hafiyeler, polisler her tarafı sarmışlar. Otel kuşatılmış halde. Senin bir şeyden haberin yok” dedi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Herkesi tepelerim, kimin umrunda hafiyeler, polisler...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hazırlıklar bitti. Dinlenmek için komuta odasına çekildim. Silahımla beraber yatağa uzandım ki, kapı hışımla açıldı. Ali Haydar Bey Sapancalı Hakkı’yı aramış, baskını haber vermişti. Daha ben ağzımı açmadan Sapancalı Hakkı hiddetle bağırmaya başladı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Sen galiba adam akıllı delirdin! Bir defa pencereden aşağıya bak, nasıl muhasarada olduğunuzu görürsün. Bana anlattığın ve sana taraftar gözüken kimselerin hepsi bizim aleyhimizdedir. Bizi mahvetmek istiyorlar! Şimdi, bu senin deliliğin yüzünden ya burada basılacağız yahut yukarıda bekliyorlar ki tam Babıâli’nin önünde bizi tutsunlar, suçüstü halinde yakalasınlar!”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onun sert ve fırsat vermeyen konuşması karşısında susup kaldım. Sadece, “Eski arkadaşlara telgraf çek gelsinler. O zaman vazgeçerim” dedim. “Tamam” dedi. Baskından şimdilik vazgeçtiğimizi yeni ekibime duyurdum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Darbeyi erteleyişimin üzerinden iki gün geçmişti ki, yıllardır birlikte olduğumuz silahşor bazı arkadaşlar İstanbul’a geldiler. Sapancalı Hakkı beni aradı. Yazıhanesine gittim. İzmitli Mümtaz Bey de oradaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı bana, “Enver Paşa seni istiyor, bugün hemen git. Öyle sanıyoruz ki artık istediğin oluyor” dedi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnanamadım. Demek tümen komutanı oluyordum. Kalkıp ikisine de sarıldım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Heyecandan artık yanlarında daha fazla kalamadım. Günlerdir bu sözleri duymak için neler yapmamıştım. Hükûmeti bile devirmeye karar vermiştim. Tam umudumu kestiğim bir anda istediğim göreve gelebileceğimi öğrenmek inanılmayacak kadar güzeldi. Hemen Enver Paşa’nın yanına, Harbiye Nezareti’ne kadar neredeyse koşarak gittim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa beni bekletmeden huzuruna aldı. Soluk soluğaydım. Ter içinde kalmıştım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa babacan tavrıyla konuşmaya başladı. Önce, son günlerde yaptığım hareketin çocukluk olduğunu ve bir kez daha böyle şeylere kalkışmamam gerektiğini sert ve öfkeli bir sesle söyleyerek, “Sen benden mutlaka bir görev istiyorsun, öyle mi? Seni İran’a göndereceğim. Orda yeni bir teşkilat, tümen değil, kolordu yetkisinde olacak. Şimdi seni oraya tayin ediyorum. Teşkilatı burada yap, müsteşara emir verdim. Teşkilatın için ne lazımsa ondan iste, sana her şeyi verecektir. Burada tutuklulardan, gönüllülerden büyük bir kıta topla! Yirmi gün izinde hazırlığını yap ve hemen buradan İran’a hareket et!” dedi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tümen komutanlığına çoktan razıyken, kolordu yetkisini almak, yeniden cepheye gitmek inanılacak gibi değildi. Neşe ve coşkuyla Enver Paşa’nın iki eline birden sarıldım. Odadan çıkmamla Sapancalı Hakkı’nın yazıhanesine varmam bir oldu. Yerimde duramıyordum. İzmitli Mümtaz da orada beni bekliyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Arkadaşlara müjdeli haberi verdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hemen göreve başladım. Yeni bir Teşkilatı Mahsusa müfrezesi kuracaktım, hem de kolordu düzeyinde!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa’nın talimatı üzerine Müsteşar Mahmud Kâmil Paşa’yı ziyaret ettim. Önce İstanbul’da teşkilatı kuracak, daha sonra karargâhı Afyonkarahisar’a nakledecektik. Oradan İran’a hareket edecektik. Hüsrev Sami Bey de yardımcım olmuştu. Kolorduyu sadece mahkûmlardan oluşturmayacaktık. İzmir, Afyonkarahisar ve diğer bölgelerden de asker kaçaklarını toplayacaktık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Görevime dört elle sarılmıştım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Karargâhımı Meserret Oteli’nin 13 ve 14 numaralı iki odasına kurdum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Önce subay kadrosunu düzeltmek için uğraşmaya başladım. İstediğim zabit arkadaşı seçmem konusunda serbest bırakıldığımdan, çok rahat çalışıyordum. Asker kaçakları geldikçe onları disipline sokuyor, hemen talimlere başlatıyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Silah, erzak, her türlü ihtiyacı temin için uğraşıp duruyordum. Fakat gelenlerin sayısı o kadar arttı ki, Bekirağa Bölüğü’nün</span><a href="#x2-104"><span class="dipnot-no" style="font-size:0.76em;" xml:lang="tr-TR">2</span></a> <span class="duz-yaz-" style="font-size:1em;" xml:lang="tr-TR">koğuşları yetmez oldu. Koğuşların hepsi daha önce dolduğundan bana çok az bir yer verilmişti. Bunun üzerine Harbiye Nezareti’nin Mercan tarafındaki kapısı yanında bulunan iki dükkâna da hiçbir yerden izin almadan askerlerimi yerleştirdim. Sirkeci otellerini de doldurmuştuk. Askerlere, yer bulamadıklarında dükkânlarda oturabileceklerini söyledim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Fedaîler, ikmalin yetersizliği nedeniyle eski püskü giysilerle dolaşıyorlardı. Çeteci tipli bir haldeydiler. Anadolu’nun çeşitli yerlerinden gelen bu kabadayı kılıklı kişiler görenlere korku salıyordu. Bu durum diğer dükkân sakinlerini rahatsız etmeye başladı. Ancak bu şikâyetlere ne benim, ne de askerlerimin aldırdığımız vardı. Bizim için önce vatan geliyordu. Kılık kıyafet kimin umurundaydı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Daha önce de, Kafkas Cephesi’ne giderken Bekirağa Bölüğü’nü karargâh yapmıştım. Bana verilen cephaneleri, bombaları, silahları bölüğün odalarına koymuştum. O zaman da her an bir patlama olacak diye birçok kişi tedirgin olmuştu. Mesela, Harp Divan Heyeti bunlar arasında görev yapmak zorunda kalmıştı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki’nin İstanbul teşkilatının başında Kara Kemal vardı. Talat Bey’e yakınlığını belirtmiştim. Onun bizi çok yakından izlediği söyleniyordu. İzlesin bakalım, Küçük Efendi!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benim derdim başkaydı, 20 gün geçmiş, henüz kolorduyu kurup yola çıkamamıştım. Süreyi geçirdikçe iyice huzursuzlaşıyordum. Enver Paşa’ya verdiğim sözü yerine getiremememin hüznü de vardı. Ne yapıp edip bir an önce hazırlıkları bitirmeliydim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sanki beni oyalıyorlardı. Enver Paşa’nın emrine rağmen Harbiye Nezareti Müsteşarı Mahmud Kâmil Paşa istediğim cephaneyi vermekte zorluk çıkarıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yine bir gün, Harbiye Nezareti Levazım Şubesi reisi, ihtiyaç listesinin Teşkilatı Mahsusa dairesinden onaylanmasını istedi. Tesadüfen, Başkan Hüsamettin Bey, Merkez Kumandanlığı inzibat subayı Nevzad’ın odasında oturuyordu. Hemen yanlarına gidip uzun listeyi Hüsamettin (Ertürk) Bey’in önüne koyarak, imzalamasını istedim. “Bu iş böyle ayaküstü olmaz, daireye buyrun, orada tetkik ederiz” deyince kafamın tası attı. Çektim tabancamı, “Sana da çok yüz vermişler, ben Yakub Cemil’im nerede istersem bu listeyi orada tasdik edersin” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Araya Nevzad Bey girip bizi ayırdı. Çok sinirlenmiştim. Nevzad bıraksa, adamı kesinlikle vuracaktım!..</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O kadar uğraştım, sonunda malzemeleri temin etmeye başladım. Rahatlamıştım, yola çıkmamıza birkaç gün kalmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün müfrezenin başında son hazırlıkları yaparken, bir inzibat memuru geldi. Merkez Komutanı Cevad Bey’in görüşmek istediğini söyledi. Böyle sıkışık bir zamanda yine önemsiz bir iş için çağrıldığımı düşündüm.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yazın son günleriydi, hava çok sıcaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Merkez Komutanlığı, Harbiye Nezareti’nin Beyazıt Meydanı’na bakan büyük cümle kapısının yanındaki köşklerden birinde bulunuyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Meydanda birçok subay ve inzibat memuru vardı. Onların arasından geçtim ve Miralay Cevad Bey’in odasına girerek onu selamladım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Beni çağırtmışsınız” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cevad Bey net ve soğuk bir sesle,“Evet, Yakub Cemil Bey, Başkomutan Vekili ve Harbiye Nazırı Paşa Hazretleri’nden (Enver Paşa) aldığım emir üzerine bu dakikadan itibaren tutuklu bulunuyorsunuz. Dışarıda sizi bekleyen inzibat subaylarından birine kendinizi teslim ediniz!” dedi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O birkaç saniyeyi nasıl geçirdim bilmiyorum. Aklıma neden tutuklandığım değil, birden silahlarım geldi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yıllardır askerlik yapıyordum ve üst rütbeden gelen bir emre boyun eğilmesi gerektiğini biliyordum. Sadece silahımı düşündüm. Teneffüs ettiğim hava yaşamımda ne kadar önemliyse, silah da benim için oydu. Yıllarca savaşmış, çarpışmış, öldürmüş, ölümle burun buruna gelmiştim. Elimden silah, bomba, mermi eksik olmamıştı. Bir an bile silahsız gezdiğimi bilmem. Silahımı teslim etmem gerekecekti, ancak silah benim için şerefti, namustu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Allah’tan silahımı istemediler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gerek arkadaşım Miralay Cevad Bey’in, gerekse inzibat subayının silahımı istememesi beni çok duygulandırdı. Eğer silahımı istemiş olsalardı, hayatımda ilk defa bu derece ağır bir hakarete maruz kalacaktım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnzibat subayı beraber gideceğimizi söyledi, birkaç kişi daha ona katıldı. Hep beraber Bekirağa Bölüğü’ne doğru ilerlemeye başladık.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir kolordu başında cephede savaşmaya gitmek için hazırlanırken kendimi birdenbire Bekirağa Bölüğü’nün karanlık ve rutubetli hücresinde buluverdim. Yıllarca ne mücadelelerin altından kalkmıştım. Şimdi ise anlamadığım bir nedenle, istediğim mevkiye kavuşmuşken, böyle kötü bir muameleye tabi tutuluyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Peki ne olmuştu? Neden böyle apar topar tutuklanmıştım.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tüm gelişmeleri hücre komşularımdan ve beni seven askerlerden öğrendim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benim hemen arkamdan Sapancalı Hakkı, Hollanda’ya gitmek üzere bindiği Sirkeci İstasyonu’ndaki trenden indirilerek tutuklanmıştı. Treni beş dakika rötar yapmamış olsa kurtulabilecekti. O da bana yakın bir başka hücreye konulmuştu. Orası da kuşkum yok ki havasız, karanlık ve rutubetliydi. Demir parmaklıklı pencereden sadece Süleymaniye Camii’nin kubbelerini görebiliyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İkimizin odasının kapısında birer nöbetçi vardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hüsrev Sami’nin İzmir’de bizim Teşkilatı Mahsusa müfrezesine asker yazarken yakalanıp getirilmesi için, İzmir Valisi Rahmi Bey’e yazı gönderilmiş ama o komployu anladığı için aldırış etmemişti. Bunun üzerine Hüsrev Sami bir yalanla İstanbul’a çağrılmış ve Galata’da vapurdan çıkarken yakalanmıştı. O da şaşkındı herhalde. Ancak Hüsrev Sami Bey hemen serbest bırakıldı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İzmitli Mümtaz’a ise kimse dokunamıyordu. “Enver Paşa’nın yaverliğini yaptığı için çekiniyorlar” bilgisi geldi kulağıma. Bence korktukları bir olay daha vardı; Makedonya’da Binbaşı Arnavut Sedat Bey’i nasıl vurduğunu iyi biliyorlardı!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tutuklamalar devam ediyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne olduğunu yavaş yavaş anlamaya başlıyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benden yana olan ve Meserret Oteli’ndeki olaya karışan herkes Bekirağa Bölüğü’ne getirilmeye başladı. İnzibat Bölük Komutanı Nevzad Bey, Harp Divanı Başkanı Nafiz Bey’in yaveri Murad, Yenibahçeli Ali Haydar Bey, Yahya Kaptan ve maiyetindeki dört kişi, Üsküplü İsmail Hakkı Bey, Satvet Lütfi Bey ve niceleri...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O günlerde, Kara Kemal, Doktor Nâzım ve Doktor Bahaeddin Şakir üçlüsünün Enver Paşa’yı yalan yanlış sözlerle doldurduğunu, Talat Bey dışında kimse bilmiyordu. Üçü Meserret Oteli’ndeki olayı anlatıp eklemişlerdi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Güya o gün gücümüz az olduğu için darbeyi ertelemişiz. Şimdi kolordu seviyesinde bir gücümüz olmuş. Bu kolorduyla Babıâli’ye yürüyüp darbe yapacakmışız!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yalanın biri bin paralıktı. Enver Paşa’ya suikast yapmaları için, Enver Paşa’nın Harbiye Nezareti’ndeki makamına her gün gittiği yol üzerindeki Bakırcılar Çarşısı içindeki iki dükkâna yerleştirmişim!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ellerindeki uydurma polis raporlarını da Enver Paşa’ya vermişlerdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne yazık ki Enver Paşa bunlara inanmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı ile benim tutuklanmamdan sonra Başkomutanlık Vekâleti’nden Sıkıyönetim Mahkemesi’ne şu emir yollanmıştı:</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Meserret Oteli’nde toplanarak hükûmeti devirmeye teşebbüs eden Yakub Cemil Bey ve arkadaşları hakkında soruşturma açılmasını emreylerim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Başkomutan Vekili ve Harbiye Nazırı Enver”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Soruşturma heyeti hemen oluşturuldu. Soruşturma heyeti başkanı Rıza Bey’di ve ayrıca heyette üç yüzbaşı, bir teğmen, bir de Adliye Nezareti tarafından seçilmiş Müstantik (sorgu yargıcı) Vehbi Bey bulunuyordu. Soruşturma heyeti Harp Divanı’na verilen veya bu divanca çağrılan sanıklara ait ilk tahkikatı yapar, müstantik işi görürdü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Harp Divanı Başkanı Miralay Nafiz Bey’di. Harp Divanı savcılığını Nihad Bey, başyardımcılığını Cemil Bey, savcı yardımcılığını da Reşid Bey yapıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yazıhaneleri Karakaş Hanı’ndaydı.</span></p>

      <p class="duz-yaz-"></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Apteshaneye gidip gelirken görüyordum; koridorda üç adımda bir süngülü asker vardı. Silahlarım hâlâ belimdeydi. İlk gece yatağıma bile girmedim. Hücrenin ortasında duran sandalyede ayak ayak üstüne atarak oturdum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gözüme uyku girmedi. Böyle bir muamele bana neden layık görülmüştü? Öfkeden çıldırmak üzereydim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabah oldu. Soruşturma için kimse beni çağırmadı. Yargılanabilmem için mutlaka ifadem alınmalıydı. İlk benim çağrılmam gerekirken kimsenin buna cesaret edemediği ortadaydı. Silahlarım üzerimde olduğundan korkuyor olmalıydılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İkinci günü de sandalyede geçirmeye kararlıydım. Yatağıma girmek istemiyordum. Silahımı almamalarından dolayı arkadaşlara minnet duyuyordum, ama artık onu kolayca vermeye niyetim de yoktu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yemek de yemiyordum. Çünkü beni zehirleyebilirlerdi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gecenin ilerleyen vaktinde kapım hafifçe vuruldu. Beni yargılayacak olan Harp Divanı Başkanı Nafiz Bey içeri girdi. Şaşırdım. Ama hayatımın hiçbir döneminde bu kadar öfkeli olduğumu hatırlamıyorum. Nafiz Bey sıcak bir gülümsemeyle içeri girmişti ama ben çoktan ayağa kalkmış, yapılacak bir saldırıya hazır bir savunma pozisyonu almıştım. Onu gülümseyen bir yüzle görünce sakinleştim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Karşılıklı oturduk. Havadan sudan konuşmaya başladık. Her an tetikte bekliyordum. Nafiz Bey’in silah konusunda beni ikna etmek ya da elimden bir yolla silahımı almak için geldiğini sanıyordum.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tam bu sırada Nafiz Bey elini cebine daldırdı. Ondan hızlı davranarak iki kaşının ortasına silahımın namlusunu dayadım. Korkudan titremeye başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Aman Yakub Bey ne yapıyorsun? Terledim, gözlüğüm buğulandı, camını silmek için cebimden kâğıt çıkarıyordum. Üstümde tabanca filan yok. Merak etme” dedi titreyen sesiyle.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Doğru söylediği halinden belliydi. Hemen tabancayı cebime koydum. Gözlüğünü alarak sildim. Kısa bir süre sonra Nafiz Bey odadan ayrıldı. Gecenin kalanını da sandalye üzerinde geçirdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Silahımı bugün de alamamışlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonradan öğrendim ki, Müstantik Vehbi Bey, Nafiz Bey’e silahımı teslim etmem için beni ikna etmek üzere hücreye gitmesini rica etmiş. O da bu yüzden odama gelmiş, ama silahımı kolayca teslim etmeyeceğimi anlamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ertesi gün artık iyice yorulmuştum. Gergindim. Kırk sekiz saattir gözlerimi kırpmamıştım bile! Boğazıma tek lokma koymamıştım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Her sabah apteshaneye gitmem gerekiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Apteshaneye gidip gelirken iki inzibat eri beni arkamdan takip ediyordu. Her gidiş gelişimde süngülü askerler beni selamlardı. Onlara selamlayarak karşılık verirdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O sabah da aptesthaneye gitmek için hücreden çıktım. Dönerken, tam hücreye yaklaşmıştım ki, süngülü inzibatların arkasından güçlü kuvvetli üç asker çıktı. Ömer Çavuş önden, Pehlivan Ömer ile Ali Ahmed arkadan üzerime çullandılar. O kadar yorgun anımda böyle ani baskınla karşılaşınca silahıma bile davranacak vakit bulamadan yere yıkıldım. Üçü birden kollarımı yakalamışlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yiğit ve cesur çocuklar beni yere yapıştırdılar. İşte bizim böyle askerlere ihtiyacımız vardı. Onların zarar görmesini istemediğimden, bağırdım:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Aman dikkat edin! Namluda kurşun vardır, bir kaza çıkmasın.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cephede düşmana böyle yiğitlerle karşı konulabilir ancak. Beni alt etmeyi başaracak cesaret onlarda vardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hem şarjörlerine, hem namlularına kurşun sürülmüş üç otomatik silahımı kazasız belasız aldılar. Beni ayağa kaldırdılar. Askerlere döndüm ve “Aferin! Hükûmetimi böyle görmek isterim!..” dedim. şaşırdılar, herhalde kızacağımı sanıyorlardı!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hiçbir zaman silahımı vermek istemedim. Her zaman onları yanımda taşımış, hiç ayrılmamıştım. Ama hükûmetimin görevi, tutuklu bir kişiden bu silahları almaktı. Bunu da büyük bir başarıyla yapmışlardı. Bekirağa Bölüğü İnzibat Subayı İhsan ve Vasfi Bey’i yaptıkları bu plandan dolayı kutladım. Buradan çıktığımda ikisini de yanıma alacağımı söyledim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hücreye dönünce, evden gelen ama iki gündür giymediğim temiz çamaşırlarımı giydim. Artık gözüm gibi koruduğum silahlarım gitmişti. Korumam gereken silahım kalmayınca yatağa girdim. Uyumamam için bir neden kalmadı. Zaten çok uykum vardı. Hemen uyumuşum. Kaç gündür uykusuz olduğumu bildiklerinden olacak, silahlarımı aldıkları halde uyandırıp sorguya almadılar. Ne kadar, kaç saat uyudum, bilmiyorum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabah, beklediğim gibi, beni sorguya almak üzere nöbetçiler geldi. İstintak (sorgu) odasına girdim. İlk dikkatimi çeken odanın ortasına konan büyük bir masa oldu. Masanın başında Müstantik Vehbi Bey bulunuyordu. Ben karşılarında bulunan sandalyeye oturdum. Vehbi Bey’e dönerek, “Bana bak müstantik! Ben İttihat ve Terakki’nin birinci dereceden üyesi ve fedaîsiyim. Halbuki sen üçüncü derecede bir İttihatçısın. Sen beni nasıl yargılayabilirsin?” dedim!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Ben o dediğin İttihat ve Terakki’nin teşkil ettiği hükûmet adına ve kanunî yetkimle şimdi seni sorguya çekmek durumunda bulunuyorum ve bu hususta hükûmetten de emir aldım. Şu halde şimdi ben, birinci derecedeyim. Sen beşinci dereceye düşmüş bir mevkidesin!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bak Yakub Bey, burası soruşturma heyetidir, doğru konuşalım! Beni başka türlü muamele yapmaya mecbur etme” diye yanıt verdi Müstantik Vehbi Bey hazretleri!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Olay sahiden ciddiydi anlaşılan...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sorgu, Meserret Oteli’ndeki toplantıyı sormakla başladı. Ben de olan biten her şeyi anlattım:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Ben seferberlik ilanından beri İttihat ve Terakki hükûmetinin ve genel merkezin takip ettiği politikayı beğenmiyorum. Bildiğiniz gibi İttihat ve Terakki kongrelerinde ve sırası geldikçe arkadaşlarımla beraber genel merkeze muhalefet ediyorum. Bunlar gizli değil. Hakkım olan tümen komutanlığı ile yarbaylık rütbesine yükseltilmediğim için Enver Paşa’ya, Müsteşar Mahmud Kâmil Paşa’ya müracaat ettim. Talat Bey ve arkadaşları beni çekemedikleri ve benim aleyhimde bulundukları için Enver Paşa’yı doldurmak suretiyle onun benim hakkımdaki teveccühünü zayıflattılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Memleketin durumunu Balkan Savaşı zamanındaki vaziyetten daha hafif görmüyorum. O halde vaktiyle nasıl Babıâli’yi basarak memleketi kurtarmayı başarmışsak, şimdi de bir tekli barış yaparak vatanı felaketten muhafaza etmek mümkündür. Bugünkü hükûmet, barışa yanaşmak istemiyor. Kabineyi değiştirmek lazımdır. Babıâli’yi basınca Enver Paşa’yla karşı karşıya kalacaktım. Burada onunla vuruşacaktık! Bu takdirde Allah ya ona verecekti ya bana. Yani ikimizden birimiz ölecek, birimiz kalacaktık!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Beni Meserret’ten çıkıp Babıâli’ye karşı yürümeye teşvik eden Sapancalı Hakkı’dır. Daha doğrusu onun bana anlattıklarıdır. Romanya’ya gittiği zaman oradaki İtilaf devletlerinin elçileriyle görüşmüş. Avrupalıların bizimle barış yapmayı istediklerini dinlemiş. Bunun üzerine barış çarelerini bulmaya karar vermiş. Bana da bu fikri açtı, ben de bunun üzerine harekete geçtim. Fakat Meserret Oteli’ne gelip bizi dağıtan da Sapancalı Hakkı’dır.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sorgu sırasında anlatmadıklarım da vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa’nın bana kolordunun başına geçmem yetkisini verdikten sonra bu baskından vazgeçtiğimi söylemedim. Zaten onlar da sormamışlardı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Müstantik Vehbi Bey söylediklerim üzerine şunu sordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bu dediklerini Hakkı Bey’in yüzüne karşı da söyleyebilir misin?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Hay hay hepsini söylerim.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu sözüm üzerine, aradan çok kısa bir süre geçtikten sonra Sapancalı Hakkı’yı odaya aldılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı odaya girip sandalyeye oturmasıyla, istintak heyetinin ilk sorusu bana yöneldi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Biraz önce, ‘Beni teşvik eden Hakkı Bey’dir’ demiştiniz. O sözlerinizi burada tekrar ediniz de Hakkı Bey de dinlesin.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben hiç duraksamadan söylediklerimi tekrarladım. Sonra Sapancalı Hakkı’yı yüreklendirmek için, “Hakkı, bunda ne var? Saklanacak bir şey yok. Bunların ne önemi var? Çekinme, söyle!” dedim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Müstantik Vehbi Bey benim söylediklerimi tekrarlayarak, bunların doğru olup olmadığını Sapancalı Hakkı’ya sordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı, “Evet, vaktiyle Romanya’da kaldığım günlere dair söyledikleri doğrudur. Yalnız benim sözlerimi yanlış anlamış. Tekli barış yapmak gereğinden ben ona söz etmedim, o bana bahsetti. Hatta kendisi bana şurada burada barış ihtiyacından bahsedildiğini ve kendisinin de buna taraftar olduğunu söylediği zaman, ben ona, ‘Ben Romanya’dayken bu kabil propagandalar yapılmaktaydı. Burada da bir yabancı elçiliğin bu iş için çalıştığını sanıyorum. Fakat bunlar çok ciddi görüşmeler değil. Böyle bir propagandaya katılmayasın’ dedim ve kendisine nasihat ettim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O zaman Yakub Cemil Bey bana, ‘Hayır öyle değil, ben İttihat ve Terakki genel merkeziyle temas ettim, evvela Memduh Şevket Bey’le konuştum. Sonra Nuruosmaniye kulübünde Kara Kemal’le görüştüm, daha sonra Harbiye Nezareti Müsteşarı Mahmud Kâmil Paşa’yı gördüm. Sadrazam Said Halim Paşa’yla ve en son olarak Talat Bey’le de tekli barış etrafında temas ettim’ dedi. Bu zatların hepsinin esas itibariyle kendisinin fikrini uygun bulduklarını söyledi. Ben de kendisine, ‘Mademki bu zatların hepsi savaşa son vererek bir tekli barış yapmaya taraftar imişler, senin benim itiraz ve müdahalemize ne hacet var?’ dedim. Barıştan söz eden ben değilim, bana bunları söyleyen kendisidir! Şimdi lütfen sorunuz, adlarını saydığım bu zatlarla görüşmemiş midir?” diye yanıt verdi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu kez soru bana yöneltildi. “Anlatılanlar doğru mu?” diye Müstantik Vehbi Bey sordu. Ben hiç beklemeden, “Evet doğrudur, Sadrazam Said Halim Paşa, Dahiliye Nazırı Talat Bey ve Harbiye Nezareti Müsteşarı Mahmud Kâmil Paşa’yı gördüm ve fikrimi onlara da açtım. Hepsi de bana hak verdi” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benim sakınmadan verdiğim her cevap karşımdakileri hayrete düşürüyordu. İşlenen suçun cezası idam, biliyordum. Ama ben hiçbir şeyi gizlemeden anlatıyordum. Net, açık ne olduysa söylüyordum. Sorular geldikçe daha da coşarak cevap vermeye başladım.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benim sorgumdan sonra İzmitli Mümtaz soruşturma heyeti huzuruna alındı. Tutuklanmamıştı ama sorguya getirilmişti. Ne kadar vakur gözüküyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İzmitli Mümtaz olaylarla ilgili sorulara şu yanıtı verdi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yakub Cemil’in yaptığı görüşmeleri duyduktan sonra onu çağırdım ve nasihat ettim: ‘Bu tekli barış teşebbüsü fikri senin kafandan doğmuş değildir. Kardeşim Yakub Cemil, seni kandırıyorlar. Fakat bilmelisin ki seni de bizimle beraber ipe gönderecekler! Sen bu fikrinde ısrar edersen, kurtulacak değilsin’ dedim. Ona, şayet Babıâli’ye saldırıya geçerse orada beni ve arkadaşlarımı karşısında göreceğini anlattım. Nihayet kendi de beni tasdik etti. Bu olaydan sonra cepheye gitmeye memur edilince, Hakkı Bey’in yazıhanesine geldi, kendisinin felaketten kurtulduğunu söyledi ve bana teşekkür ederek boynuma sarıldı. Yola çıkacağı sırada, şimdi tutuklanmış olmasına hayret ediyorum. Meserret Oteli toplantısı bir buçuk ay önceki olaydır. Bu olayın altında başka oyunlar vardır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Babıâli’ye 200 metre mesafede bulunan Meserret Oteli’ndeki toplantıyı haber alan hükûmet burasını kendi memurlarıyla sardırdığı, gözetlettiği ve hatta Babıâli önünde de silahlı kuvvet bulundurduğu halde neden derhal bu toplantı dağıtılarak, Yakub Cemil ve arkadaşlarını hemen tutuklanmamışlar ve bugünkü kovuşturmaya daha o gün tabi tutulmamışlardır? Hem Yakub Cemil Bey’i, hem bizi mahvetmek için nasıl tertipler yapıldığı sayın heyetiniz tarafından daha iyi takdir edilip soruşturulabilir.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu arada soruşturma heyeti Babıâli Baskını sırasında Enver Paşa’yı vurup vurmayacağımı sorduğunda, vuracağımı söylememe rağmen, Bakırcılar’daki dükkâna bu maksatla bir müfreze yerleştirip yerleştirmediğimin üzerinde çok durmuyordu. Onlar sormasa da ben söyledim; ayağa kalkarak, “Enver Paşa’ya suikast için böyle bir müfrezeyi Bakırcılar’daki dükkâna yerleştirmedim, bunu ortaya atan sahtekârdır” dedim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Akşam olmak üzereydi, yarın devam edileceği söylenerek soruşturmaya son verildi. Getirildiğim gibi, ellerim kelepçeli hücreye götürüldüm.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu başıma gelenler benim ne uykumu ne de iştahımı engelledi. Yemekler güzeldi, durmadan yiyordum. Uykusuzluk da çekmiyordum. Enver Paşa’ya duyduğum sevgi ve saygı hiç eksik olmamıştı. Cezam idam da olabilirdi, ama beni asacaklarını hiç zannetmiyorum. O kadar alçalacaklarını hiç sanmıyorum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yine de Enver Paşa’ya mektup yazmaya karar verdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Özellikle, artık eskisi gibi hiçbir istek ve emel peşinde koşmayacağımı, hiçbir makam, rütbe talep etmeyeceğimi yazdım. Serbest kalmak istiyordum. Enez’de bir çiftliğe giderek savaşın sonuna kadar bu çiftlikte oturmama müsaade edilmesini yahut mutlaka ölmem isteniyorsa düşmanla vuruşarak ölmem için hangisi olursa olsun bir cepheye gönderilmeyi, vatan için hayatımı vermeye hazır olduğumu ve bu da münasip değilse arzu edilen uzak bir yere sürülmeyi talep ettim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cevap yazmaya tenezzül etmedi. Belki de mektuplarım eline ulaşmadı, bilmiyorum!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zevcem Nevver Hanım’ın beni ziyarete gelmek istediği söylendi. “Hamiledir, gelip üzülmesin” dedim. Kısa bir süre sonra bir çocuğum daha olacaktı. Bu arada kızım burnumda tütüyordu...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yalnız temiz iç çamaşırı istedim. Eğer idam edilirsem giymeyi düşünüyorum. Altıma kaçırmayacağımı görsünler isterim! Ölüme bayramlıklarımı giyerek gitmek isterim!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">5 eylül 1916.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Geceyarısı saat ikiyi biraz geçiyordu. Hücrenin kapısı iki kez vuruldu. Hemen fırladım. Yıllardır cephede kalmanın verdiği çeviklikle kapıyı açtım. “İdam cezamı infaz etmek için mi geldiler?” diye aklımdan geçti. Ama birden karşımda “Küçük Efendi” Kara Kemal’i gördüm. Onu görmek bana moral verdi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Ooo, buyrun! Ne haber?” dedim</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kara Kemal, Harp Divanı Başkanı Nafiz Bey’le birlikte içeriye girdiler. Birine yatağı, ötekine odanın tek sandalyesini gösterdim. Ben de yatağın ucuna oturdum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Küçük Efendi Kara Kemal Bey dertleşmek için geldiğini söyledi. “Benim gibi bir adamla derleşmek mi, ne münasebet...” dedim, “benimle kim görüşse o zarar görür”.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kara Kemal çok önemli bilgiler verecek bir yüz ifadesiyle ifadeyle bana, “Yakub Cemil Bey, burada dört duvar arasında kapanmış kalmışsın. Dışarıda dönen entrikaları bilmiyorsun. Biz Talat Bey’le durumu uzun uzadıya tartıştık. Nihayet seninle görüşmeye, karşı karşıya bulunduğun büyük tehlikeyi sana anlatmaya karar verdik” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bana kendilerini tehlikeye atarak nasıl gizli geldiklerini ve Enver Paşa’nın asla bu durumdan haberdar olmaması gerektiğini tembihledi ve asıl konuya girdi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Sorguda önce ‘Beni teşvik eden Sapancalı Hakkı’dır’ dedin. Sonra Hakkı’yla yüzleştirilince evvelki sözünü unuttun. Buna karşılık, tekli barış için bana, Talat Bey’e ne suretle müracaat ettiğini lüzumsuz yere anlatıp, durdun...”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sözünü keserek, “Yalan mı söyledim? Sizlere gelip müracaat etmedim mi? Yoksa bundan korkarak mı buraya kadar geldin?” dedim. Sesimin tonu Kara Kemal’i korkutmuştu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunun üzerine Kara Kemal onu yanlış anladığımı söyledi ve sonra ekledi:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Babıâli’yi basıp da Enver Paşa’yla vuruşacağını söylediğin günden beri, Enver Paşa’nın sana karşı olan hiddeti, kini bir kat daha arttı. Seni bir türlü affetmeye yanaşmıyor. Enver Paşa seni asmak istiyor, anlıyor musun? Fakat buna karşılık da İzmitli Mümtaz’ı, Sapancalı Hakkı’yı, Hüsrev’i tutmak istiyor. Sen görmüyorsun İzmitli Mümtaz ve Hüsrev Sami elini kolunu sallaya sallaya dolaşıyor.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şaşırdım ama kendimi toparladım. “Ben böyle olduğunu zannetmem. Fakat olabilir! Beni asar ötekini tutar! Ben buradan ne yapabilirim? Arkadaşları da benimle beraber zorla ölüme sürükleyecek değilim ya!” dedim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kara Kemal, “Biz ne senin, ne de arkadaşlarının ölümünü isteyenlerden değiliz. Maksadım, onlara bir şey yapılmak istenmezken, senin kurtulmaklığının çaresini bulmaktır” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Nasıl çare?” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kara Kemal, “Kolayı var. Sen bu suçta yalnız kalmakla, bütün kabahatleri üzerine almakla kendini güç duruma sokuyorsun! Halbuki öteki arkadaşlarının da suçtaki katkılarını meydana çıkarırsan, o zaman iş değişir, sen de bu ağır beladan kurtulursun” dedi. Bunları düşünmemi ve olaylarda yalnız olmadığımı arkadaşlarımın da bana destek verdiğini anlatmam gerektiğini söyledi.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tabiî ki o gece hücremde, Talat Bey, Kara Kemal, Doktor Nâzım, Doktor Bahaeddin Şakir’in Cemiyet’in merkez binasında bir araya gelerek toplantı yaptıklarını, Enver Paşa’nın artık kendilerinden kuşkulandığını bildiklerinden, bir çıkış yolu bulmaya çalıştıklarını nerden bilebilirdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa yakın fedaîlerinin bir oyuna gittiğini öğrenirse, başlarına ne geleceklerini iyi biliyorlardı. Ama yine de biliyorlardı ki, biz fedaîler hayatta olduğumuz sürece her istediklerini rahat yapamayacaklardı. Öyle ya, seferberlik ilan edilmeseydi genel merkezi basıp hepsini alaşağı edecektik. Aslında amaçları biz fedaîlerden kurtulmaktı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kara Kemal’in bu oyunun bir parçası olarak hücreme geldiğini nerden bilebilirdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama şans o gece bana gülmüştü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Çünkü gece apteshaneden dönen Sapancalı Hakkı, Kara Kemal’i hücreme girerken görmüştü. Benim hücredeki ışığı ve hararetli konuşmaları duyunca, odanın yarı cam olan kapısından gizlice uzanmış ve içeride konuşan Kara Kemal’i ve yanındaki Harp Divanı Başkanı Nafiz Bey’i iyice tanımıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">O da şaşırmıştı. Haklıydı. Dışarıdan bir kimseyle görüşmesi yasak olan tutuklunun geceyarısı bu şekilde ziyaret edilmesi hayret vericiydi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve sabah Sabancalı Hakkı, İzmitli Mümtaz’ı hücresine çağırarak durumu anlatınca o da şaşkına dönmüştü. Böylece Enver Paşa’nın hemen olayları duyması mümkün olmuştu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa bu olayın peşini bırakmayacaktı. Enver Paşa, İzmitli Mümtaz’dan sonra beni ziyarete gelen Harp Divanı Başkanı Nafiz Bey’le görüşmüş ve artık gerek Merkez Komutanı Cevad Bey’e gerekse Kara Kemal’e güvenemeyeceğini kesin olarak anlamıştı. Bu olayın hemen sonrasında Talat Bey ziyaretine geldiğinde de ona bağırıp çağırmıştı. Ama Talat Bey akıllıydı, “Bir iki kişi yüzünden koskoca Cemiyet’i mi parçalayacaksın? Cemiyet arasına kin tohumları mı serpiştireceksin? Bunca yıllık dostluğumuzu bozmaya ne gerek var?” diyerek onu yatıştırmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa’nın yanında hiç çekinmeden, “Canım ne yapalım? Bu meseleyi bitirmek için bir sizden gider, bir de bizden. Bir Yakub Cemil’i asarız, bir de bizden birini” demiş. Ben yine de böyle konuştuğuna inanmıyorum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey partilileri ilk kez Enver Paşa’nın huzurunda, “siz-biz” diye ayırıyor ve olayların arkasındaki komplosunu gizlemiyordu. Ancak yapılan konuşmanın sonunda Talat Bey, Enver Paşa’nın hiddetinden çekinerek geri adım atınca ve gözleri yaşaracak kadar tedirgin olunca, Enver Paşa da eski arkadaşının daha fazla üstüne gitmeyecekti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Orduyu kendisi kontrol ediyordu ama fırka ile Cemiyet Talat Bey’in elindeydi. Talat Bey politikayı iyi biliyordu. Yoksa muhalefet Enver Paşa’yı hemen alaşağı ederdi. İkisi de birbirine muhtaçtı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ama Enver Paşa fedaîlerine de ihtiyaç duyuyordu. Biliyordu ki bu siyasetin ne getireceği belli olmazdı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey’e diyor ki: “Benim acilen Almanya’ya gitmem gerekiyor, ben dönene kadar hiçbir şey yapmayın.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bunu söylediği tarih 7 eylül.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yedi gün sonra dönecekti Enver Paşa. Demek ki en azından yedi gün içinde asılmayacaktım. Eh, bu da az bir şey değil!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak benimkisi boş bir umuttu. Enver Paşa’nın bu sözüne rağmen soruşturma hızlandırılacaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir kez daha soruşturma için heyetin huzuruna alındım. Bu kez, “Meserret olayı başarıyla sonuçlansaydı kimlere hükûmette yer verecektin?” sorusu soruldu. Daha önce bu soruyu yanıtsız bırakmıştım. Ama bu kez Kara Kemal’in dediklerini de düşününce bir hükûmet yaratmaya karar verdim. “Kafamda birkaç kabine vardı” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Detaylar verdim: sadrazam olarak, Bahriye Nazırı ve 4. Ordu Kumandanı Cemal Paşa’yı yahut Anafartalar kahramanı Mustafa Kemal Paşa’yı yahut da Sofya Elçisi Fethi (Okyar) Bey’i düşünüyordum!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Kemal üzerinde özellikle duruyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa ve Talat Bey’in Mustafa Kemal’le sevişmediklerini biliyordum. Özellikle Enver Paşa ile Mustafa Kemal birbirlerini çok kıskanıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mustafa Kemal’i bazen sadrazam, bazen Enver Paşa’nın yerine başkomutan vekili ve Harbiye nazırı yapacağımı kendisine de söylemiştim. Babıâli’yi basmayı düşündüğüm günlerde, Çanakkale Cephesi’nden yeni döndüğünde yanına gidip Enver Paşa’yı da, Talat Bey’i de devireceğimi, kendisini Harbiye nazırı yapacağımı söylemiştim. O da tıpkı bizim Sapancalı Hakkı gibi, Talat Bey ekibinin bana oyun oynadıklarını söyleyerek, ikazda bulunmuştu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Soruşturmada, İzmitli Mümtaz, Murad ve Nevzad beylerin benim Babıâli’ye yürümem durumunda yanımda yer alıp almayacakları soruldu yine. Ben bu kez yanımda yer alacaklarından emin olduğumu söyledim. Kara Kemal’in isteğine uyup ifademi değiştirmiştim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Akşama doğru soruşturmaya son verildi ve ben yine hücreme döndüm. Bursa’ya kaplıcalara gittiğimde otelinde kaldığım Satvet Lütfi Bey de yanımdaki hücrelerden birine konmuştu. Olayla ilgisi yoktu aslında. Sadece barış yanlısı olması nedeniyle tutuklanmıştı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Artık yavaş yavaş sonumun geldiğini düşünmeye başladım. Anladım ki beni öldürmeden bırakmayacaklardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabah tekrar sorguya çağrıldığım haberi geldi. Yeniden sorgu heyetinin karşısına alındım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Burada bir olayı anlatmam lazım. Sorgu yerine götürülürken ellerim kelepçeli olarak sürekli askerlerin içinden geçiriliyorum. İstiyorlardı ki bu manzara karşısında yıkılıp kalayım. Onların inadına askerlerin içinden bir komutana yakışır mağrur bir ifadeyle yürüyüp geçiyordum.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Müstantik Vehbi Bey bıkmadan usanmadan sorup duruyordu. Bu kez yine kuracağım kabineyi sormaya başladı. Hiç durmadan kabineyi nasıl kuracağımı, kimlerin dahil olacağını, arkadaşlarımdan kimlerin beni bu iş için tahrik ettiğini, tekli barış sonucu hangi sınırlar içinde ülkenin kalmasını başarabileceğimi, sormaya başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sürekli ayrıntılar üzerinde duruyor, olayı iyice deşiyordu. Ağzımdan çıkan her şeyi hiç kaçırmadan yazdırmaya çalışıyordu. O kadar bunaldım ki, Vehbi Bey’e dönerek, “Müstantik, sana bir şey söyleyeceğim. Her dediğimi kâğıda geçirtiyorsun. Fakat şimdi söylediklerimi yazdırma!” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Hele anlat bakalım… Ne diyeceksin?” dedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bir arkadaşım kendini hayat sigortasına geçirmek istemiş; doktora muayenesini yaptırmış; sigorta şirketinde bütün muamelesi bitmiş. Sigorta memuru kâğıdı imza edip vermek için arkadaşımın adını, yaşını, babasını, ikametgâhını sorduktan sonra ‘Sanatın nedir?’ sorusuna, bizim arkadaş da ‘İttihatçıyım!’ deyince, sigorta memuru, ‘O halde muameleniz bitirilemez; sizi sigorta edemem, çünkü bizim kumpanya sehpaya çekilmesi muhakkak olanları sigorta etmez! Halbuki siz İttihatçısınız, İttihatçılar ecelleriyle ölmezler, mutlaka salıncağa binerler!’ demiş” diye anlattım.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Müstantik ciddi bir tavırla sordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Ne demek istiyorsun?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Galiba sen de beni salıncağa bindireceksin! Bu sorularından öyle anlıyorum. Fakat sana bir şey söyleyeyim Müstantik, ben ve Murad şişmanız, ipe pek yakışmayacağız, ama Nevzad uzundur, iyi gelecek!” dedim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sorgu yargıçlığının on iki gün devamlı çalışarak hazırladığı soruşturma raporu sonunda tamamlandı. Artık başıma ne geleceği belliydi. Her cümlem bu kadar ayrıntılı rapora geçtiğine göre beni hangi sonun beklediğini iyice anlamış oldum. Ne sordularsa anlattım, beni asmak için başka bir şey aralamalarına gerek kalmamıştı...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benim Meserret Oteli’nde yaptığım toplantı öncesi konuştuğum, Sadrazam Said Halim Paşa, Dahiliye Nazırı Talat Bey, Müsteşar Mahmud Kâmil Paşa tekli barış teşebbüsü arzusunda olduklarını soruşturmada ifade etmekten kaçınmışlardı. Doktor Nâzım Bey, Kara Kemal ve Memduh Şevket (Esendal) Bey ise tamamen aleyhime konuşmuşlardı. Doktor Bahaeddin Şakir Bey ise benden çok Sapancalı Hakkı’yı suçlamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dosyalarımız hazırlandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bana ve Nevzad Bey’e idam, diğerlerine kürek cezası verildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“… İçlerinden Yakub Cemil ve Nevzad ve Murad ve İsmail Hakkı ve Ali Haydar beylerle Yahya Kaptan ve adları bilinen öteki şahısların bu hareketleri yazıldığı gibi, Meserret Oteli’nde toplanıp, Babıâli’yi basarak ve Vekiller Heyeti’ni öldürmek ve dağıtmak suretiyle hükûmeti devirmeye kalkışmaktan ibaret ve buna münhasır ve bu itibarla suçları Ceza Muhakemeleri Usulü Kanunu’nun 58. Maddesi’yle işbu maddenin 2. ekine uygun olarak ağır cezayı gerektiren işlerde bulunmuş olduğundan bunlardan Yakub Cemil ve Nevzad beylerin bu madde ve bu ekin birinci fıkrasına ve Murad ve İsmail Hakkı ve Ali Haydar beylerle Yahya Kaptan ve adları bilinen kimselerin işbu madde ve ekin son fıkrasına göre Ceza Muhakemeleri Usulü Kanunu’nun 128. Maddesi gereğince yargılanmaları İstanbul Sıkıyönetim Mahkemesi’nde yapılmak üzere cinayet suçuyla yargılanmaları gerektiğine…”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Harp Divanı Savcılığı hazırlanan soruşturma raporunu üç gün inceledi ve sonunda iddianamesini hazırladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve yargılama süreci başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Saat öğlen bir sıralarında, süngülü nöbetçiler hücreme geldiler. Çıktım. Baktım diğer arkadaşlar da aynı şekilde hücrelerinden çıkarılıyor. Hep beraber, kalabalık bir grup halinde yargılanacağımız mahkemeye doğru yürümeye başladık.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yargıçlar heyeti karşısına çıktık. At nalı gibi yan yana dizildik. Önce teker teker kimliklerimizi tespit ettiler.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mahkeme heyeti Satvet Lütfi Bey’in beraatini, diğer hepimizin cezalandırılmasını istiyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bana sorgulama sırasındaki aynı soruları tekrar sordular. Ben de yeniden anlattım. Hakkımda uygulanmak istenen madde ölüm cezası olmasına rağmen çekinmeden, Babıâli’yi nasıl basacağımızı, vekilleri korkutacağımı, Enver Paşa’yla vuruşacağımı, İtilaf devletleriyle anlaşacağımı ifade ettim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra Harp Divanı Başkanı Nafiz Bey’e dönerek, “Sen akıllı bir arkadaşsın Nafiz Bey! Memleketi kurtarmak için başka çare var mı söyle? Sen de bu fikirdesin ya, elinden bir şey gelmiyor! Mamafih buradan çıkınca gene yapacağım budur!” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kendisini kuracağım kabinede Adliye nazırı olarak göstermiştim. O da ben böyle konuşunca sinirlendi ve masaya hafif ve sinirli bir halde eliyle darbeler vurmaya başladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Duruşma sırasında konuşmalar öyle asabımı bozdu ki, bir ara, “Allah aşkına, Satvet Lütfi’yi dışarı atın! O bizden değildir” dedim. “İttihat ve Terakki’nin bu çirkin halini görmesin” diye bağırdım. Cemiyet’in ileri gelenleri benim idamımı isterken ben yine İttihat ve Terakki’yi düşünüyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki Cemiyeti’ne girerken yemin etmiştik, ihanetin sonucu ölümdü. Kuruluşundan bugüne kadar hiç kimse ihanette bulunmamıştı. Aramıza bir casus bile sızamamıştı.</span><a href="#x3-105"><span class="dipnot-no" style="font-size:0.76em;" xml:lang="tr-TR">3</span></a> <span class="duz-yaz-" style="font-size:1em;" xml:lang="tr-TR">Ve ben mahkemede hâlâ bir yabancının yanında Cemiyet işlerini konuşmak istemiyordum. Satvet Lütfi arkadaşımdı ama bizden değildi. Hürriyet ve İtilaf Fırkası’nın önemli isimlerindendi. Bizim Cemiyet’e muhalif Prens Sabahaddin’in dostuydu ve bir dönem özel kâtipliğini yapmıştı. Zaten davaya onu da katmalarının nedeni bu ilişkisiydi.</span><a href="#x4-106"><span class="dipnot-no" style="font-size:0.76em;" xml:lang="tr-TR">4</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yargılama 24 saatte sonuçlandı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sapancalı Hakkı, Hüsrev Sami ve Nail Kastamonu’ya sürgüne gönderildi.</span><a href="#x5-107"><span class="dipnot-no" style="font-size:0.76em;" xml:lang="tr-TR">5</span></a> <span class="duz-yaz-" style="font-size:1em;" xml:lang="tr-TR">Yaver Murad’ın ademi mesuliyetine, Yüzbaşı Nevzad’ın kıtasının değiştirilmesine, Yahya Kaptan ve diğerlerinin beraatine karar verildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bana gelince; bazı üyeler ile Nafiz Bey idamımı istiyorlardı. Başkanvekili Salih Muammer Bey ile bazı üyeler ise idamıma karşı çıkıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve heyet hakkımda çoğunlukla karar aldı...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Soruşturma heyeti, “Bakanları öldürmek ve hükûmeti devirmeye cesaret etmek” suçu iddiasında bulunmuşken, Harp Divanı, Savaş Hıyaneti Kanunu’nun 14. Maddesi’nin 6. fıkrasına uyarak idamıma hükmetmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öyle veya böyle, ne önemi vardı, sonuçta idama mahkûm edilmiştim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">11 eylül 1916.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Günlerden pazartesi...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hücremde ordan oraya yürüyorum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benim içeri atılıp yargılanmam İttihat ve Terakki Cemiyeti içinde tartışmalara, endişelere neden olmuştu. 1889 yılında İttihat ve Terakki’yi kuran dört kişiden biri olan Ankara Valisi Doktor Reşid, Talat Bey’e telgraf çekmişti. Demişti ki:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Biz hâlâ inkılap devrindeyiz. İnkılaplardan ve hususiyle Fransız İnkılabı Kebiri’nden efal ve harekâtımız için bir dersi ibret almalı ve inkılap ricalinin avakıbını unutmamalıyız. Jakobenlerin ihtilaf ve iftirakı inkılabın en necip evlatlarını yutmuş ve Napolyon hâkimiyet ve istibdadını doğurmuştur. Danton’un düşen başı Fransa’nın meşrutiyet ve hürriyetini yarım asır müddet için alıp götürmüştür. İhvan arasında bir anlaşmazlık olmuşsa bir aile erkân ve efradı gibi birleşelim. Haricî düşmanlarımızı sevindirmemek ve bu ecnebi düşmanlara fırsat vermemek için ani, makul ve müessir bir tedbir ve hareket lazımdır.”</span><a href="#x6-108"><span class="dipnot-no" style="font-size:0.76em;" xml:lang="tr-TR">6</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey’in verdiği cevabı tahmin edersiniz herhalde:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“İstanbul’da ikilik yoktur. Efradı Cemiyet’ten Yakub Cemil’in fırka kumandanı olmamaktan mütevellit infialinden istifade ile münferit bir sulh akdi cereyanı tevlit edilmek istenilmiş ve Yakub Cemil’in bir aralık bu fikri benimseyerek icrasına teşebbüs ettiği ve maiyetinde bulundurduğu çete efradından bazılarını bu maksatla teslih ettiği ahiren Divanıharp’çe tahakkuk ederek idama mahkûm olmuştur...”</span><a href="#x7-109"><span class="dipnot-no" style="font-size:0.76em;" xml:lang="tr-TR">7</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talat Bey’in beni idama mahkûm ettirdiğini biliyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne yapalım, “takdiri ilahî!”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ancak kişi ümitlenmeden de yapamıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonucu bilmemenin verdiği sinirlilik çöktü üstüme.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hücremde dolanıp duruyorum...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tan yeni yeni ağarıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Süleymaniye Camii’nin heybetli kubbelerini seyrediyorum. Sabah ezanı henüz bitmişti ki, hücremin kapısının hafifçe vurulduğunu duydum.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hapishane Müdürü İsmail Hakkı Bey, yumuşak bir sesle, yukarıdan beklediklerini söyledi. İdam edileceğim artık kesindi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İsmail Hakkı’ya sağ elimle kendi boğazımı sıkar gibi yaparak, “Hakkıcığım böyle mi?”, silahın tetiğine dokunur gibi şahadetparmağımı oynatarak, “Yoksa böyle mi?” diye sordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İsmail Hakkı mütevazı bir ifadeyle, hiçbir malumatı olmadığını söyledi, sadece yukarıdan istenildiğimi tekrarladı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Artık son dakikalarımı yaşadığımı anladım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İsmail Hakkı’dan aptes almak için müsaade istedim. Koridordaki musluğa gidip, kollarımı sıvadım. Ellerimi, kollarımı, ağzımı yıkadım, aptes aldım. Son dualarımı yaptım. Temiz iç çamaşırlarımı giydim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve hücreden çıktım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ellerime kelepçe takmadılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tökezlemeden, başım yukarıda, dimdik yürüyorum. Her yer nöbetçilerle dolu, kasvetli, sessiz bir hava bölüğün üzerine çökmüş. Kimse yüzüme bakamıyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yüzlerce nöbetçinin dolaştığını görünce dayanamadım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Silahsız bir adam için bu kadar kalabalığa ne lüzum gördünüz?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cevap veren olmadı. Sessizlik insanın içini ürpetiyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dış kapıya yaklaştığımızda arabanın hazır olduğunu gördüm. İtfaiye Bölüğü kasaturalarını silaha takmış, süvari kıtası da kılıçlarını kınından çıkarmıştı. Kılıçların ışıltıları altında arabanın kapısını kendim açtım ve hızla içiri girdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu “tören” bir an önce bitsin istiyorum. Herkesin işi vardır, meşgul etmeyeyim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Savcı Yardımcısı Reşid ve Hapishane Müdürü İsmail Hakkı beyler bir başka arabaya bindiler. Benim arabamın yanında, at üstünde, soruşturma üyelerinden Veli, İnzibat Bölük Komutanı İhsan beyler geliyorlardı. Arabayı bir süvari bölüğü önden, bir diğer süvari bölüğü de arkadan koruyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Haliç kıyısını izleyerek Eyüp’e doğru ilerliyoruz. Deniz kızıl kızıl tüm güzelliğiyle parlıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Eyüp’e geldiğimizde yol üzerinde bir karpuz sergisi gördüm. Karpuz alınmasını İhsan Bey’den rica ettim. Beni kırmadı. Son lokmamı arabanın içinde iştahla yuttum.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Enver Paşa, cezanın infazı için Talat Bey’e kendisinin beklenmesini sıkı sıkı tembih etmişti. Talat Bey’i yakından tanıdığı için, bir oldubittiyle karşılaşmak istemiyordu anlaşılan.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tabiî Talat Bey beni şaşırtmamıştı. Enver Paşa’yı beklemeden, mazbatanın hazırlanmasını emretmişti. Gelen evrakı da vakit kaybetmeden Merkez Komutanlığı aracılığıyla Harbiye Nezareti’ne göndermişti. Enver Paşa yurtdışında olduğu için Harbiye Nezareti’ne de, Dahiliye nazırı olarak kendisi vekâleten bakıyordu. Kararı hemen onaylamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gereğinin yapılması için evrakı hemen Merkez Komutanlığı’na da göndermişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Merkez Komutanı Cevad Bey cezamın kürek cezasına çevrilmiş şekliyle onaylanacağını beklerken, aynen onaylandığını görünce yanlışlık olduğunu düşünüp Harbiye Nezareti’ne istirhamname yazarak bu durumun düzeltilmesini istiyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Söylediklerine göre Merkez Komutanı Cevad Bey diyor ki:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yakub Cemil Bey’in Meşrutiyet’in ilanı günlerinde fedakârca hizmetleri görülmüş ve Meşrutiyet’ten sonra ortaya çıkıp Meşrutiyet’i yok etme amacı güden hareketleri etkisiz kılmakta da büyük yararlılığı görülmüş olmasından dolayı bu cihet kendisi hakkında takdiri hafifletme sebebi teşkil ettiği gibi bu zatla birlikte aynı suçtan dolayı sanık olan öteki kimselerin kısmen beraat etmesi, kısmen de cezadan affedilmiş olması suretiyle ceza dışı kalmalarından anlaşıldığına göre adı geçen Yakub Cemil Bey’in sözü edilen eylemlerinin tek başına yapılması da ayrıca kanunî hafifletici sebeplerden bulunduğundan, yüksek Nezaret makamları uygun gördükleri takdirde idam cezasının ömür boyu küreğe çevrilmesi suretiyle hükümlünün affa mazhar kılınmasına atıfet buyurulması arz olunur.”</span><a href="#x8-110"><span class="dipnot-no" style="font-size:0.76em;" xml:lang="tr-TR">8</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zabit çocuklar söylemiyordu ama ben anlıyordum, Talat Bey yazıyı görünce hiddetlenmiştir. İdamımın acele yapılmasını emretmiştir.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Güneş yavaş yavaş kendini göstermeye başlıyor. Haliç kıyılarını seyretmek hep hoşuma gitmiştir.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Silahtarağa Köprüsü’nü geçip, Kâğıthane Köprüsü’nün gerisinde bir sırtın önünde durduk. O güne kadar ağzıma sigara koymamıştım. Ama arabada bizim zabitlerden bir tane istedim. Onca kez ölümle burun buruna yaşamış, silah, kan hayatımdan eksik olmamıştı. Ama hiçbir zaman tütüne ihtiyaç duymamıştım. Şimdi ise bayağı iyi gelmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Araba durdu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ağzımda sigara olmasına rağmen ellerim cebimde indim arabadan. Bir sigara daha isteyip yaktım.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir manga silah çatmış asker gördüm. Demek beni bekliyorlardı. Karşılarında bir kazık var. Bir de kenarda bir piyade bölüğü. Şimdiye kadar görmediğim tedbir alınmıştı benim için. Ne gereği varsa...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir sigara daha istedim.</span><a href="#x9-111"><span class="dipnot-no" style="font-size:0.76em;" xml:lang="tr-TR">9</span></a></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sigaramı içerken Savcı Yardımcısı Reşid Bey idam fermanını okumak isteyince sözünü kestim:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“İstemez... İstemez... Okumayınız! Ben idamımın sebebini biliyorum, hacet yok. Fakat şunu söyleyeyim ki, memleketimi felaketten kurtarmaya çalıştım. Memleketi mahvedenlerin yakın zamanda benim akıbetime uğrayacaklarını görürsünüz!..”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir vasiyetimin, aileme tebliğ edilecek bir sözüm olup olmadığını sordular.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Param malım yok ki sana söyleyecek lafım olsun. Çoluk çocuğuma Cemiyet ve arkadaşlarım bakar. İttihat ve Terakki benim ailemi ne aç bırakır, ne çıplak!” Benim bir tek ailem vardı: İttihat ve Terakki!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Müftü de dinî telkine başlamıştı ki ona da izin vermedim:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Zahmet etme Hocam, ben Allah’a karşı görevimi yaptım, sana lüzum yok!”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cebimdeki altın saatle parmağımdaki yüzüğü çıkardım ve eşime vermelerini istedim. İttihat ve Terrakki’ye dua ettim.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Askerleri benim yüzümden bekletmek, işgal etme doğru değildir” diyerek kazığa doğru ilerledim. Arkamı dayadım. Yüzümü müfrezeye çevirdim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ellerimi ve gözlerimi bağlatmak istemiyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Söz veriyorum, bulunduğum noktadan kımıldamam, ölüme gözlerim açık olarak gitmek isterim!” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Kabul etmediler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ellerimi ve gözlerimi bağlamak üzereyken, kurşuna dizecek müfrezenin subayına, “Subay Efendi, görevini iyi yap ve yaptır! Hükûmetin emrini unutma! Kalbime nişan alın. Yoksa bu kalp kolay kolay durmaz. Başka söyleyecek bir şey kalmadı” dedim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yaşasın İttihat ve Terakki” diye bağırdım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonra keskin bir düdük sesi ve hemen ardından patlayan on dört tüfek...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Zor nefes alıyordum... Yanı başımda bir sürü fısıldaşma...</span></p>

      <p class="duz-yaz--son-paragraf-2"><span class="duz-yaz-" style="font-size:1em;" xml:lang="tr-TR">Sonra, sonrası karanlık...</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x1-103"></a>1</span> <span class="dipnot-italik" style="font-size:1.11em;" xml:lang="tr-TR">Enver Paşa’nın kardeşi Nuri (Killigil) Bey, 1933 yılında İstanbul Pangaltı’da madenî eşya fabrikası kurdu. Daha sonra fabrikayı Sütlüce’ye taşıdı. Burada mühimmat üretip Silahlı Kuvvetler’e satıyordu. İkinci Dünya Savaşı’nda Almanlarla ilişkiye girdi. 2 mart 1949 tarihinde fabrikasında patlama oldu. 27 işçiyle beraber Nuri Bey de öldü.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x2-104"></a>2</span> <span class="dipnot-italik" style="font-size:1.11em;" xml:lang="tr-TR">Şimdiki İstanbul Üniversitesi’nin bulunduğu eski Harbiye Nezareti avlusunun arka tarafındaki binanın adı.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x3-105"></a>3</span> <span class="dipnot-italik" style="font-size:1.11em;" xml:lang="tr-TR">İttihat ve Terakki’nin önde gelen fedaîlerinden biri de Silahçı Tahsin’dir. Asıl adı Mehmed Tahsin’di. O da ele avuca sığmaz bir kişiydi. Adı bazı faili meçhul cinayetlere karıştı. İttihat ve Terakki kendisinden bıkmıştı. Verilen “gizli bir vazifeyi” açıkladığı iddiasıyla ölüme mahkûm edildiği iddia edildi. Ölüsü bulunamadı.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x4-106"></a>4</span> <span class="dipnot-italik" style="font-size:1.11em;" xml:lang="tr-TR">Satvet Lütfi (Tozan), Prens Sabahaddin ve Ali Rıza beylerle birlikte İkinci Meşrutiyet’ten üç yıl önce Cemiyeti İnkılabiye örgütünü kurmuştu. Amaçları II. Abdülhamid’i tahttan indirip yerine Şehzade Burhaneddin Efendi’yi geçirmekti. Ademi merkeziyetçi bu örgütün destekçileri arasında Namık Zeki de (Aral) vardı. Yani, Rahşan Ecevit’in babası. Satvet Lütfi’nin daha sonraki yıllarda İngiliz istihbaratıyla çalıştığı belgelenecekti.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x5-107"></a>5</span> <span class="dipnot-italik" style="font-size:1.11em;" xml:lang="tr-TR">Daha sonra bu ekibi dağıttılar; Hüsrev Sami Yozgat’a, Nail Eskişehir’e gönderildi. Sapancalı Hakkı sürgüne gittiği Kastamonu’dan 19 aralık 1916 tarihinde jandarma kıyafeti giyerek kaçtı, Ankara’ya sığındı.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x6-108"></a>6</span> <span class="dipnot-italik" style="font-size:1.11em;" xml:lang="tr-TR">Doktor Reşid Diyarbakır valiliği döneminde Ermeni Tehcir olayının başlıca faillerinden biri olarak itham edilip Bekirağa Bölüğü’ne kondu. Ünlü Bekirağa Bölüğü’nden ilk kaçan kişi o oldu. İtilaf devletleri İstanbul’u ayağa kaldırdı. Hükûmet Doktor Reşid’i yakalamak için elinden geleni yaptı. 25 ocak 1919 tarihinde Beşiktaş’ta çevresi polis tarafından sarıldı. Doktor Reşid ağzına tabanca sıkarak intihar etti.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x7-109"></a>7</span> <span class="dipnot-italik" style="font-size:1.11em;" xml:lang="tr-TR">Yazışmanın ayrıntısı için bkz:</span> <span class="dipnot-bold" style="font-size:1.11em;" xml:lang="tr-TR">Tarih ve Toplum,</span> <span class="dipnot-italik" style="font-size:1.11em;" xml:lang="tr-TR">cilt 19, sayı 111, mart 1993.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x8-110"></a>8</span> <span class="dipnot-italik" style="font-size:1.11em;" xml:lang="tr-TR">İlgili yazı: Dersaadet (İstanbul) Merkez Komutanlığı İdarei Örfiye Kalemi, numara 2616, tarih 28.6.1332. Kaynak: Mustafa Ragıp Esatlı,</span> <span class="dipnot-bold" style="font-size:1.11em;" xml:lang="tr-TR">İttihat ve Terakki,</span> <span class="dipnot-italik" style="font-size:1.11em;" xml:lang="tr-TR">Hürriyet Yayınları, mayıs 1975.</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x9-111"></a>9</span> <span class="dipnot-italik" style="font-size:1.11em;" xml:lang="tr-TR">Cemal Süreya, Yakub Cemil’in yaşamında ilk kez sigara içmesini</span> <span class="dipnot-bold" style="font-size:1.11em;" xml:lang="tr-TR">Sevda Sözleri</span> <span class="dipnot-italik" style="font-size:1.11em;" xml:lang="tr-TR">adlı kitabında şiirselleştirmiştir:</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR">“Yakup Cemil’in</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR">Kurşuna dizilmeden hemen önce</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR">Üst üste içtiği</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR">Ömründeki ilk üç sigara...”</span></p>

      <p class="bolum-ad-"><span class="bolum-ad-" style="font-size:1em;" xml:lang="tr-TR">Torun “Yakub Cemil”in sonsözü</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dedem Yakub Cemil’in vücuduna on dört kurşun saplanmıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Belki efsanedir, bilmiyorum; kalbi yarım saat sonra durmuş, yani yarım saat can çekişmiş Kâğıthane sırtlarında. Dediği çıkmış, kalbi öyle hemen teslim olmamıştı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Son nefesini verdiğinde 36 yaşındaydı.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dedem Yakub Cemil’in kurşuna dizilmesi İstanbul’da duyulunca söylentiler çıkıyor. Güya dedem, Enver Paşa’yı vurup yaralamış, Harbiye Nazırı Enver Paşa da tedavi için Almanya’ya gitmişti. Bu nedenle Yakub Cemil idam edilmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir başka söylentiye göre, Yakub Cemil’in vücudundan sızan kanlar toprağa, “önce vatan” yazmıştı!</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ben özellikle İzmir kampından döndükten sonra dedem Yakub Cemil’le ilgili</span> – <span class="duz-yaz-" style="font-size:1em;" xml:lang="tr-TR">daha doğrusu</span> – <span class="duz-yaz-" style="font-size:1em;" xml:lang="tr-TR">İttihat ve Terakki Cemiyeti’yle ilgili çok kitap okudum. Aslında sonra anladım ki, dedemi değil kendimi araştırıyordum! Kişiliğimi, çocukluğumdan beri dedemle özdeşleştirmiştim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dedem Yakub Cemil’i araştırmak benim için tutkuya dönüştü diyebilirim. Dedem Kâğıthane sırtlarında idam edildiğinde hakkında neler neler söylenmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Örneğin, hükûmet söylentilerin önüne geçebilmek için ertesi gün kendisine yakın bazı gazetelerde Merkez Komutanlığı’nın tebliğini yayınlattı:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yedek Binbaşı Yakub Cemil Bey hak etmediği ve kanunun kabul edemeyeceği bir rütbe ve memurluğun kendisine verilmemesinden ve bu görevi alabilmek için başvurduğu yerlerde isteğinin yerine getirilmemesinden duyduğu küskünlük ve kırgınlıkla...” diye uzayıp giden tebliğde, hükûmet aleyhine çalışmasından, Meserret Oteli’ndeki toplantılara kadar her ayrıntı anlatılıyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tebliğ şöyle sona eriyordu:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“İstanbul Sıkıyönetim Mahkemesi’nde verilen kararın yerine getirilmesi Zatı Şahane’nin iradeleri cümlesinden bulunmuş ve fermanı gereğince idam hükmü Askerî Ceza Kanunu’nun 16. Maddesi’nde tarif edilen şekilde dün sabah saat 7’de Kâğıthane yakınında usule göre yerine getirilmiştir.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Öldüğünü göstermek için bir iki kare fotoğrafı çekiliyor. Ne bileyim, belki de Talat Paşa emin olmak istiyordu! Çünkü o dönemde birçok kişi Yakup Cemil’in idam edilmesine karşı çıkıyordu.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cenazesini Gülhane’ye götürüyorlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Gelin cenazenizi alın” diye kardeşi Mehmed Hüsnü’ye haber gönderiyorlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mehmed Hüsnü, “Siz kurşuna dizdiniz, siz gömün!” diye tepki gösteriyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cenazeyi kimse almayınca, naaşı sessizce Topkapı mezarlığına götürülüp defnediliyor.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki hükûmeti, aylar sonra “savaş hainliği” suçlusu Yakub Cemil’in dört kişilik ailesine “Hidematı Vataniye (Vatan Hizmeti) tertibinden 33’er kuruş maaş bağlıyor! Yani dedem, “Hıyaneti Vataniye” değil, “Hidematı Vataniye” için ölmüştü!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Size bir başka ilginç anekdot anlatayım:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dedem Yakub Cemil’in idamı üzerinden iki yıl geçmiştir. Meclis savaş yenilgisinin sorumlusunu aramaktadır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadrazam Said Halim Paşa, Birinci Dünya Savaşı sonrasında Meclisi Mebusan’ın 5. Şubesi’nde ifade vermektedir (9 kasım 1918).</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Komisyon üyesi Basra Mebusu Hilmi Bey sorar:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yakub Cemil meselesi, galiba zamanı âlinizde olmuştu. İşittiğimize göre bu mesele, siyasî bir şekilde tezahür etmiş ve güya İtilaf devletleri sulh akdi için bir teşebbüste bulunmuş. Babıâli’nin bundan haberi var mıdır? Yoksa bu askerî bir mahiyette mi olmuştur?”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Said Halim Paşa yanıtlar:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Malumu âliniz Yakub Cemil mecnunun biri idi ve bu meseleden hükûmetin haberi yoktur.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu yanıt üzerine komisyon üyesi Ertuğrul (Bilecik) Mebusu Şemsettin Bey</span><a href="#x1-112"><span class="dipnot-no" style="font-size:0.76em;" xml:lang="tr-TR">1</span></a><span class="duz-yaz-" style="font-size:1em;" xml:lang="tr-TR">, “Demek ki bu iş sırf askerî idi. Fakat bir adam payitahtta kurşuna dizilir de, hükûmetin haberi olmaz olur mu?” diye sorar.</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Araya başka sorular giriyor ve komisyon dedem Yakub Cemil’in idamının perde arkasını sadrazamdan öğrenemiyor. Belki de fazla üzerinde durmuyorlar, kim bilir!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir anekdotta Bekirağa Bölüğü’nden;</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İstanbul’a giren İtilaf devletleri , İttihat ve Terakki’nin önde gelen isimlerini, bir dönem dedem Yakub Cemil’in kaldığı Bekirağa Bölüğü’ne dolduruyor.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yakub Cemil’in “ruhu” mu dolaşıyor bilinmez, ama ittihatçıların Bekirağa Bölüğü’ndeki sohbetlerinde Yakub Cemil ismi sık sık telaffuz ediliyor. Çoğunlukla kızdıkları kişiler hakkında, “Ah, Yakub Cemil şimdi yaşıyor olsaydı!..” lafını kullanıyorlar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mesela, İtilaf devletleri zabitleri İstanbul sokaklarında Türk askerlerine çok kötü davranıyor, bazen sövüyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İttihat ve Terakki’nin önemli ismi Mithat Şükrü (Bleda) Bey’in, “Yani şimdi bizim padişah denilen herif bizim zabitlere sövmek serbesttir mi demiş! Bu ne utanmazlıktır ki böyle bir emir verilmiştir” demesi üzerine, araya</span> – <span class="duz-yaz-" style="font-size:1em;" xml:lang="tr-TR">ileride Cumhuriyet yönetiminin İçişleri bakanlığını yapacak</span> – <span class="duz-yaz-" style="font-size:1em;" xml:lang="tr-TR">Şükrü (Kaya) Bey giriyor:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Mithat Bey, biz galiba bir hata işledik. O Babıâli baskınından sonra o işi bitirecektik. Talat Bey, Yakub Cemil’in yolunu kesmeyecekti. Yakub Cemil Bey Saray’a gidip işi kökünden bitirecekti. Herhalde bugünü görseydi Talat Bey, kesinlikle izin verirdi. İşte o zaman ne güzel olurdu.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birkaç gün sonra aynı olayı bu kez Kara Kemal şöyle anlatır arkadaşlarına:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Yakub Cemil’in dışarı fırladığını gören Enver Paşa, ‘Ne oluyor Yakub Cemil Bey?’ diye sordu. O da dedi ki: ‘Saray’a gidiyorum. Ya bu iş kökünden biter yahut ben biterim.’ Enver Paşa sert bir emirle Yakup Cemil’i durdurdu.”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Mithat Şükrü Bey de şöyle konuşur:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Bunu Merkezi Umumî’de konuşmuştuk. Talat Paşa biraz kızmıştı. Kızdığı esas yapılmak istenene değil, zamanına ve şeklineydi. Şekli başka olurdu, peki o zaman Saray’ın yerine ne konacaktı? Tam bir yolu bulunmuş değildi. Herkes Yakub Cemil’i hep ‘silaha sarılan adam’ diye bilirdi. Lakin aklı da çalışırdı. Zamanın meselelerini iyi bilirdi. Etrafına korku salması yürekliliğinden, inanmışlığındandı. Fakat öyle bir kaderi yaşadı.”</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bence, dedem Yakub Cemil, Saray mensuplarını değil, o günkü kabineden İttihat ve Terakki düşmanı bazı nazırları öldürmek istiyordu. Ancak aradan kısa bir zaman geçmesine rağmen dedem Yakub Cemil’in yaptıkları arkadaşları tarafından da abartılmaya başlanmıştı bile. Belki de günah çıkarmak istiyorlardı!</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ne olursa olsun; dedem Yakup Cemil ve arkadaşlarını düşünüyorum da Cumhuriyet daha böyle bir kuşak yetiştiremedi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hepsi vatanseverdi. İdealistti. İyi niyetliydiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Her cepheye yetişmeye çalıştılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ateş çemberini her geçtiklerinde arkadaşlarını feda ettiler. Dönüp geriye bakmadılar. Bakacak zaman bulamadılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Onlar ömrünü çoktan tamamlamış bir imparatorluğu yaşatmak için canlarını feda etmekten geri durmadılar.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Koca bir imparatorluğun yıkılmasına neden oldukları gibi, yeni bir cumhuriyetin kurulmasında da emekleri yok muydu? Bunu kim inkâr edebilir?</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sorgulandılar, yargılandılar, sürgün edildiler, kaçtılar, suikasta kurban gittiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ve idam edildiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir gün bile kahretmediler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonuçta hayatta kalmayı sadece bir avucu becerebildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gerçek bir kaybedenlerin öyküsü...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Gelelim bana, Torun Yakub Cemil’e...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sorularınızı duyar gibi oluyorum:</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">“Danimarka’da neler oldu? Danimarka’dan sonra ne yaptınız?”</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Danimarka ve sonrasının bana kalmasını istiyorum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Artık benim sözüm bitti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Tarihe karşı görevimi yaptığımı düşünüyorum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Teşkilatı Mahsusa’nın ilk başkanı Kuşçubaşı Eşref anılarını yazıp yıllarca iki sandıkta sakladı. Öleceğini hissedince, yazılmamasına karar verip hepsini yaktı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Benim de yaşamımın bir bölümünü yaktığımı kabul edin...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sadece son olarak şunu söyleyim, ben aslında Yakub Cemil’in değil, kardeşi Mehmed Hüsnü’nün torunuyum. Yakub Cemil benim büyük amcam, yani dedemin ağabeyi. Ama bizim ailede Yakub Cemil’i herkes aile büyüğü olarak görür ve dede der. Ben üçüncü kuşağım, dördüncü kuşak, örneğin benim çocuklarım da, Yakub Cemil’e dede diye hitap eder. Sanıyorum bundan sonra gelenler de geleneği bozmaz.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Yakub Cemil’in iki kızı, büyük halalarım Cemile ve Ülker hiç evlenmediler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Neden evlenmedikleri konusunda aile içinde birçok görüş vardır. Ama bunlar bence önemsiz konulardır.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Dedemin kuşağında doğal olarak bugün yaşayan kimse yok. Hatta çocuklarının bile çoğu öldü. Sanıyorum bir Dr. Bahaeddin Şakir’in kızı Gülseren Hanım ile Cevad Tayyar Eğilmez’in oğlu İsmail Hakkı hayattalar. Biz üçüncü kuşağız...</span></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Siz bu kitabı okurken, ben hayatımı idame ettirmek için hâlâ koşuşuyor olacağım. Devletten küçük bir “gazi maaşı” alıyorum. Sağ olsun, tanıdık bir büyükelçimiz aracılığıyla iş buldum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Adımın, fiziğimin ne olduğunun hiçbir önemi yok. Bir gün yolda giderken kafanızı kaldırıp yanınızda yürüyen adama bakın, belki benimdir!..</span></p>

      <p class="duz-yaz--son-paragraf-2"><span class="duz-yaz-" style="font-size:1em;" xml:lang="tr-TR">Son söz; bu ülke üç beş çapulcunun yaptıklarıyla dimdik ayakta durmuyor, bunu herkesin bilmesini istedim. Konuşmak zorundaydım, konuştum, hepsi bu...</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x1-112"></a>1</span> <span class="dipnot-italik" style="font-size:1.11em;" xml:lang="tr-TR">Şemsettin Günaltay; 1949-1950 yıllarında başbakanlık yaptı.</span></p>

      <p class="bolum-ad-"><span class="bolum-ad-" style="font-size:1em;" xml:lang="tr-TR">Yazarın sonsözü yerine</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Ermeni silahşor Arşavir Şıracıyan anlatıyor:</span><a href="#x1-113"><span class="dipnot-no" style="font-size:0.76em;" xml:lang="tr-TR">1</span></a></p>

      <p class="duz-yaz-"></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birinci Dünya Savaşı başladığında on dört yaşındaydım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Annem ve babam, atalarımın tümü gibi Türk topraklarında doğmuştur. Çocuk sayılacak yaşta yetim kaldıktan sonra, annem, kız kardeşim ve erkek kardeşimle beraber Türklerin İstanbul adını verdiği, Constantinople’de Boğaz’ın Avrupa yakasındaki Pera’da yaşamaktayım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">(...)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Savaşın ilanından sonra yavaş yavaş siyasî durumun farkına varmaya ve Ermenilerin önünde duran problemler üzerine erişkinlerin yaşamakta olduğu endişeleri paylaşmaya başladım. Evimiz İhtilalci Ermeni Federasyonu liderlerinin toplantı mahalline dönüşmüştü. Bir kenarda oturarak saatler boyunca bu insanların günün meselelerini tahlil ve mütalaa etmelerini dinledim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bir müddet sonra aynı kişiler beni köşemden çıkartarak, silahların nakledilmesi ve saklanması vazifesini bana vermeye karar verdiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">(...)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bana verilen vazifeyi ifa etmek amacıyla genç bir Türk hamal kılığında dolaşırdım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">(...)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1919 yılında, Ermeni günlük gazetesi</span> <span class="italik-yaz-" style="font-size:1em;" xml:lang="tr-TR">Djagadamard</span><span class="duz-yaz-" style="font-size:1em;" xml:lang="tr-TR">’ın yayınlandığı apartmanda bir infaz bürosu kurulmuştu. Bu büro İttihat ve Terakki yöneticileriyle Ermeni hainleri gıyaplarında yargılayarak ölüme mahkûm etmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">(...)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">İnfaz bürosu ilk başarılarını kaydetmeye başlamıştı bile. Ermenilerin isim listelerini hazırlayıp Siyasî Polis Müdürü Reşad Bey’e veren Mösyö Haroutounian kurşunlanarak öldürüldü. Gazeteci Chavarch Missakian’ı polise ispiyon eden Bulgar casusu Vladimir de aynı şekilde temize havale edildi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">(...)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sonunda bana da görev verildi. Ermeni haini Vahe İhsan’ı, 27 mart 1920 günü vurdum. İlk kurşunum alnını ıskalayarak onu boğazından yaraladı. İkinci kurşunum İhsan’ın koluna saptandı. Artık silah kullanmayacağımı anlar anlamaz kaçmaya başladı. Onu kovalarken ardından iki el daha ateş ettim. Bütün sokak panik halindeydi. Yayalar çığlık çığlığa saklanacak yer arıyordu. Bu arada İhsan yere düştü, başını taşa çarptı. Üçüncü ve dördüncü kurşunlarım ona isabet etmişti.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">(...)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Daha sonra öğrendiğime göre koruma görevlisi Osman kaçmadan önce beni teşhis etme fırsatı bulmuştu. Hakkımda bir tevkif müzekkeresi tanzim olunmuştu. Genç Ermeni Cumhuriyetimize gitmem gerekiyordu. Sonunda memleketim Ermenistan’ı görecektim.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">(...)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Üç ay boyunca Ermenistan’ı bir uçtan ötekine kat ettim. Ardından, günün birinde Erivan’a çağrıldım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">(...)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Teşkilat beni Roma’ya yollamaya karar vermişti. Aralarında eski Sadrazam Said Halim Paşa’nın bulunduğu İttihat ve Terakki Partisi’nin eski idarecileri bu başkentte lüks içerisinde yaşıyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">(...)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Talimatlarını beklemek üzere öncelikle Marsilya’ya gitmem gerekmekteydi. Arkadaşlarım bana Avrupalıymışım gibi giyinmemi tavsiye ettiler.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">(...)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bahsedilen bu şahsın fotoğrafları bizde mevcuttu. Her gece yatmadan önce uzun uzun bu resimlere bakarak yüzünü hatırlamaya çalışıyordum. Üzerime almış olduğum vazifeyi yerine getirmek için yanıp tutuşuyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">(...)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">5 aralık 1921, Roma.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Sabah banyo yaptıktan sonra tıraş oldum ve bütün vücudumu kolonyayla ovdum. İç çamaşırlarımdan kafamdaki geniş kenarlı, siyah renkli artist şapkasına varıncaya dek tüm giysilerim yep yeniydi. Elbiselerime balayına çıkmaya hazırlanan bir damadın gösterdiği itinayı gösteriyordum. Bir gece öncesinden silahımı temizleyip kurşunlarımı saymıştım.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">(...)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Önce gelen kupa arabasının sesini duydum. Hemen akabindeyse yeleleri rüzgârda dalgalanarak üzerime doğru gelen atları gördüm. Heyecandan titremeye başlamıştım. Said Halim Paşa ile korumasını arabanın içinde görebiliyordum.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Karşı kaldırıma geçerek orada beklemeye karar vermiştim. Bana kalırsa burası harekete geçmek açısından ideal yerdi. Kararsız adımlarla atların ayakları altında ezilmeme ramak kala, karşıdan karşıya geçmeye muvaffak oldum ve araba tam önüme geldiği anda ani bir hareketle kollarımı kaldırdım. Atlar bir anda şaha kalktılar. Bu anlık duraksamadan yararlanarak basamağına atlamak üzere arabaya doğru koştum. Kaymama rağmen bir elimle arka dayanağı yakalamayı başardım. Varlığımdan hâlâ habersiz olan paşanın koruması, arabacıya atların neden şaha kalktığını soruyordu. Aynı anda Said Halim Paşa bana doğru döndü ve göz göze geldik. Yalvaran bir sesle, korumasına, “Yaren” diye seslendi.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Bu Osmanlı İmparatorluğu’nun eski sadrazamının son sözü oldu. Tabancamın namlusunu sağ şakağına doğrulttuğumda duyduğu dehşet gözlerinden okunmaktaydı. Tetiği çektim. Bir tek kurşun kâfi geldi. Boğuk bir sesle arabanın döşemesine yığıldı. Başı neredeyse ayaklarıma değiyordu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">(...)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Hepimizin de aynı zamanda takma ad olarak kullandığımız lakaplarımız vardı. Pırıl pırıl parlayan kara gözleri Arşak’a “Yıldırım” takma adını kazandırmıştı. Arşak ayrıca üzerinde gece gündüz bir hançer taşımaktaydı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Şahan Natali’ye ise özenli giysileri, uzun saçları, küçük ayakları ve kasılarak yürüyüşünden ötürü “Damat” derdik. O sıralar “Mehmed Ali” adı altında bir Türkmüşçesine yaşayan Hratch Papazyan ise zarif tavırları nedeniyle “Avrupalı” olarak adlandırılıyordu. Bana da, yerimde duramadığım için “Cıva” diyorlardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">(...)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">17 nisan 1922, Berlin.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Uğurlu olarak kabul ettiğim yakasız beyaz gömleğimi daha önceden de giymiştim. Vahe İhsan’ı öldürdüğüm gün üzerimde işte bu gömlek vardı. Said Halim Paşa suikastında da bu gömleği giymekteydim. Gömleği kendi ellerimle yıkıyordum. Tabancam kumaş üzerinde pas rengi bırakmıştı. Bu gömlek sanki sihirli bir zırh, bir tılsım gibiydi. Bugün de işte üzerimde bu gömlek vardı.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">(...)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Önce kadınlar dışarı çıktılar: Cemal Azmî’nin karısı, kızı ve annesiyle büyük oğlunun nişanlısı. Ardından Cemal Azmî ile onun koluna girmiş olan Doktor Bahaeddin Şakir geliyorlardı. Önemli bir konuyu tartışıyorlarmış gibi bir halleri vardı. Kuşkusuz biraz önceki toplantının kritiğini yapmaktaydılar. Onların arkasından ise Doktor Bahaeddin Şakir’in hanımı ile Talat Paşa’nın dul karısı geliyordu. Türkler, bulunduğumuz yerden dört blok kadar uzakta Kurfürstendamm Caddesi yakınlarında bulunan Cemal Azmî’nin evinin yolunu tutmuşlardı. Karşı kaldırımda sokağın köşesine doğru bir ağacın gölgesine sinmiş beklemekteydik. Onları gözümüzü bile kırpmadan izliyorduk.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">(...)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Savage marka Amerikan tabancası olan revolverimi çekerek Türklerin üzerine atıldım. Grubun dışında beklemekte olan Talat’ın dul karısı geldiğimi gördü ve üzerime atladı. Kadın olduğuna bakmaksızın sol elimle kendisine bir darbe indirdim. Bir çığlık atarak yere düştü. Cemal Azmî o esnada bana doğru dönmüştü. Çok yakınımda duruyordu. Silahımın namlusunu hafifçe sol tarafa doğru çevirerek sol gözünün altına doğru nişan aldım ve tetiği çektim. Yere yığılıverdi. O esnada elini cebine sokmakta olan Doktor Bahaeddin Şakir’e doğru hızla yöneldim. Tabancamın namlusunu gördüğü zaman “Ah ah ah!” diye haykırdı. Bu korkmuş hali hıncımı daha da artırdı. Alnına nişan alarak “Ah tabiî!” diye bağırdım. Kurşun hedefine ulaşmayarak sol yanına isabet etti. Hâlâ ayakta duruyordu. Bu arada Aram yetişti. Elindeki Mauser’i Doktor Bahaeddin Şakir’in alnına doğrultarak tetiği çekti. Yerde yatmakta olan katil arkadaşının üzerine düştüğünü gördüm...</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">(...)</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Cesetlerin üzerine eğilmiş hüngür hüngür ağlayan karılarına zerre kadar acımadım. Kocaları ve çocukları katledilen Ermeniler için bir damla olsun gözyaşı dökmüşler miydi?</span></p>

      <p class="duz-yaz--son-paragraf-2"><span class="duz-yaz-" style="font-size:1em;" xml:lang="tr-TR">(...)</span></p>

      <p class="dip-not-ilk-9"><span class="dipnot-bold" style="font-size:1.11em;" xml:lang="tr-TR"><a id="x1-113"></a>1</span> <span class="dipnot-italik" style="font-size:1.11em;" xml:lang="tr-TR">Arşavir Şıracıyan’ın anılarını</span> <span class="dipnot-bold" style="font-size:1.11em;" xml:lang="tr-TR">The Legacy</span> <span class="dipnot-italik" style="font-size:1.11em;" xml:lang="tr-TR">adıyla Boston’daki Hairenik Cemiyeti yayımlamıştır. Kastaş Yayınları mayıs 1997 tarihinde bu kitabı,</span> <span class="dipnot-bold" style="font-size:1.11em;" xml:lang="tr-TR">Bir Ermeni Teröristin İtirafları</span> <span class="dipnot-italik" style="font-size:1.11em;" xml:lang="tr-TR">adıyla dilimize çevirmiştir. Biz anıların çok kısa bir özetini veriyoruz.</span></p>

      <p class="bolum-ad-"><span class="bolum-ad-" style="font-size:1em;" xml:lang="tr-TR">Kim kimdir</span></p>

      <p class="bold-yaz-"><span class="bold-yaz-" style="font-size:1em;" xml:lang="tr-TR">Abdülhamid II</span> <span class="duz-yaz-" style="font-size:1em;" xml:lang="tr-TR">(İstanbul 1842-ay.y.1918), padişah (1876-1909). Kardeşi V. Murad’ın yerine tahta geçti. 23 aralık 1876’da Birinci Meşrutiyet’i ilan etti, ancak 13 şubat 1878’de Osmanlı-Rus Savaşı’nı bahane ederek Meclis’i dağıttı. Bundan sonraki otuz üç yıl süresince ülkeyi mutlakıyet rejimiyle idare etti. 1908’de İttihat ve Terakki Cemiyeti’nin zoruyla meşrutiyeti geri getirmeye mecbur kaldı. Eski gücünü kazanmak için 31 Mart Ayaklanması’ndan yararlanmaya çalıştığı iddiasıyla tahttan indirilerek Selanik’e gönderildi. 1912’de İstanbul’a geri getirildi. Hayatının son yıllarını geçirdiği Beylerbeyi Sarayı’nda öldü.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Ahmed İzzet Paşa</span> <span class="duz-yaz-" style="font-size:1em;" xml:lang="tr-TR">soyadı</span> <span class="italik-yaz-" style="font-size:1em;" xml:lang="tr-TR">Furgaç,</span> <span class="duz-yaz-" style="font-size:1em;" xml:lang="tr-TR">sadrazam (Naslic, Manastır 1864-İstanbul 1937). 1884’te Harbiye’den mezun oldu. 1891-1894 yılları arasında Almanya’da Liman von Sanders’le birlikte çalıştı. 1908 Devrimi’nden sonra Genelkurmay başkanlığına getirildi. 1910-1911 yılları arasında Yemen’de görev yaptı ve 1912 yılında Balkan Savaşı’na katıldı. 1913’te Mahmud Şevket Paşa’nın öldürülmesinden sonra, Harbiye nazırlığı görevine getirildi. 1914’te bu görevini Enver Paşa’ya devretti. Birinci Dünya Savaşı’nda, Enver Paşa’nın Sarıkamış bozgunundan sonra Kafkasya Cephesi komutanı olarak görev aldı (1916). İttihat ve Terakki döneminin bitmesiyle 1918’de Talat Paşa’nın yerine sadrazam oldu. Bu görevi fazla uzun sürmedi. 1918-1920 arasında birçok hükûmette görev yaptı. Millî Mücadele’ye katılmadı.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Ahmed Samim</span> <span class="duz-yaz-" style="font-size:1em;" xml:lang="tr-TR">gazeteci (Prizren 1884-İstanbul 1910). Galatasaray Sultanî’sinde ve Robert Kolej’de okudu.</span> <span class="italik-yaz-" style="font-size:1em;" xml:lang="tr-TR">İtilaf</span> <span class="duz-yaz-" style="font-size:1em;" xml:lang="tr-TR">ve</span> <span class="italik-yaz-" style="font-size:1em;" xml:lang="tr-TR">Cidal</span> <span class="duz-yaz-" style="font-size:1em;" xml:lang="tr-TR">gazetelerinin ve Yorgaki Molla Hrinos adlı bir Rum’un sahibi bulunduğu</span> <span class="italik-yaz-" style="font-size:1em;" xml:lang="tr-TR">Sadayı</span> <span class="italik-yaz-" style="font-size:1em;" xml:lang="tr-TR">Millet</span><span class="duz-yaz-" style="font-size:1em;" xml:lang="tr-TR">’in başyazarlığını yaptı (1909-1910). 9 haziran 1910 tarihinde faili meçhul bir cinayete kurban gitti.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Ahmed Tevfik Paşa,</span> <span class="duz-yaz-" style="font-size:1em;" xml:lang="tr-TR">sadrazam (İstanbul 1845-ay.y.</span> <span class="duz-yaz-" style="font-size:1em;" xml:lang="tr-TR">1936). 1862’de Harbiye’den süvari mülazımı olarak mezun oldu. 1865’te istifa ederek Babıâli’nin Tercüme Bürosu’nda çalışmaya başladı. Roma (1872), Viyana (1873), Atina (1875) elçiliklerinde görev aldı, 1885’te Berlin’e büyükelçi tayin edildi. Avrupa’nın hemen bütün merkezlerinde elçilik kâtipliği, konsolosluk, müşteşarlık vazifeleri gördü. Hariciye nazırı (1895), İkinci Meşrutiyet’ten (1908) sonra da Âyan Meclisi üyesi oldu. Saray’a bağlıydı ve İttihatçı aleyhtarıydı. 14 nisan 1909’da sadrazam tayin edildi. Sadrazamlığı 21 gün sürdü. Londra büyükelçiği yaptı (1909-1914). Savaştan sonra, 1919’da, iki kabine kurdu. Osmanlı İmparatorluğu’nun son sadrazamı (kasım 1920) olarak tarihe geçti.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Akgöl (Eyüp Sabri)</span> <span class="duz-yaz-" style="font-size:1em;" xml:lang="tr-TR">asker ve siyaset adamı (Ohri 1876-Ankara 1950). Harbiye mümtaz sınıfından 1896’da mezun oldu. 1897 yılında Hayri Paşa’nın yaverliğine atandı, yaralandı, takdirname aldı, terfi etti. Fransa’ya gitti. Makedonya’da eşkıya takibiyle vazifeliyken İttihat ve Terakki’ye girdi. Cemiyet’in asker kanadının ön şahsiyetlerindendi. Ohri’de kolağası rütbesindeyken, 1908 Ayaklanması’nın liderlerinden biri oldu. Başında bulunduğu Ohri Millî Taburu’yla dağa çıktı; Niyazi ve Enver beylerle “hürriyet kahramanı” olarak büyük şöhrete erişti. İttihat ve Terakki Merkezi Umumî üyeliğine seçildi (1909). Cemiyet dağılana (ekim 1918) kadar bu görevi devam ettirdi. Cumhuriyet Dönemi’nde Büyük Millet Meclisi’nde mebusluk yaptı.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Atatürk (Mustafa Kemal)</span> <span class="duz-yaz-" style="font-size:1em;" xml:lang="tr-TR">Türkiye Cumhuriyeti’nin kurucusu ve ilk cumhurbaşkanı (Selanik 1881-İstanbul 1938). 1902’de Harp Okulu’nu, 1905’te kurmay yüzbaşı olarak Harp Akademisi’ni bitirdi. 1907’de İttihat ve Terakki Cemiyeti’ne üye oldu. 1909’da 31 Mart Ayaklanması’nı bastırmak üzere Hareket Ordusu’yla İstanbul’a geldi. 1911’de İtalyanlarla savaşmak üzere gönüllü olarak Trablusgarp’a gitti. Aynı yıl binbaşılığa yükseltildi. 1913’te Sofya ataşe militerliğine atandı.1914’te yarbaylığa yükseldi.1915’te Arıburnu muharebeleri dolayısıyla altın liyakat madalyası verildi. Aynı yıl albaylığa yükseldi. 1916’da Çanakkale Savaşı’ndaki üstün başarılarından dolayı yine altın liyakat madalyası aldı. Mirlivalığa yükseldi. 30 ekim 1918’de Yıldırım Ordular Grubu komutanlığına getirildi. 19 mayıs 1919’da karargâhıyla birlikte Samsun’a çıktı. 9 temmuzda bir genelgeyle istifa ettiğini, kutsal millî gaye için çalışmak üzere artık milletin sinesinde bir ferdi mücahit olarak bulunduğunu, orduya, valilere ve millete ilan etti. 1920’de Meclis’i toplamak amacıyla bütün illerde seçim yapılmasını istedi. 23 nisan 1920’de TBMM açıldı. Başkanlığa seçildi. 10 mayıs 1921’de Müdafaai Hukuk Grubu’nu kurdu. 5 ağustosta 3 ay süreyle başkomutan olarak görev aldı. 19 eylülde Gazi unvanı ile müşir (mareşal) rütbesi verildi. 1 kasım 1922’de TBMM’ce saltanat kaldırıldı. Ocak 1923’te Latife Hanım’la evlendi. 24 temmuzda Lozan Antlaşması imzalandı. 29 ekim 1923’te Cumhuriyet ilan edildi. 1924’te halifelik kaldırıldı. 14 haziran 1926’da kendisine suikast yapılacağı öğrenildi. 1927’de askerlikten emekli oldu. 1928’de Latin harfleri esaslı yeni Türk alfabesini tanıtmak amacıyla yurt gezisine çıktı. 1934’te soyadı kanunu kabul edildi ve Gazi Mustafa Kemal’e Atatürk soyadı verildi. 22 ocak 1938’de ilk siroz teşhisi kondu. 10 kasım 1938’de öldü.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Azmi Bey</span> <span class="duz-yaz-" style="font-size:1em;" xml:lang="tr-TR">siyaset adamı (? 1866-Berlin 1922). 1891’de Mülkiye’yi bitirdi. İhtilalden önce Selanik’te Hukuk Mektebi’nin müdürüydü. İttihat ve Terakki Cemiyeti’nin başta gelen üyeleri arasında yer aldı. 1908’de Preveze’den mebus seçildi. Ocak 1909’da istifa etti ve Hüdavendigâr’a (Bursa) vali tayin edildi. Çorum mebusu olarak yeniden Meclis’e girdi (1914). Trabzon valiliği yaptı. Bir süre sonra, Konya’ya vali tayin edildiği için istifa etti. 1918’de Avrupa’ya kaçtı. Berlin’de Ermeniler tarafından öldürüldü.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Bahaeddin Şakir</span> <span class="duz-yaz-" style="font-size:1em;" xml:lang="tr-TR">tıp ve siyaset adamı (? 1877-Berlin 1922). İttihat ve Terakki Cemiyeti’nin önemli kişilerindendi. İhtilalci faaliyetlerinden ötürü Erzincan’a sürüldü. Mısır ve Paris’e kaçtı. Ahmed Rıza’yla çalıştı.</span> <span class="italik-yaz-" style="font-size:1em;" xml:lang="tr-TR">Şûrayı Ümmet</span> <span class="duz-yaz-" style="font-size:1em;" xml:lang="tr-TR">gazetesini çıkardı. İhtilalden sonra ne mebus, ne de nazır oldu, Cemiyet’in iç örgütünde görev aldı, merkezi umumî üyeliği (1912-1918) yaptı. Teşkilatı Mahsusa’nın siyasî bölüm şefiydi. Savaştan sonra Berlin’e kaçtı. Bakü Konferansı’na katıldı (1920). Ermeniler tarafından öldürüldü.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Bleda (Mithat Şükrü)</span> <span class="duz-yaz-" style="font-size:1em;" xml:lang="tr-TR">siyaset adamı (Selanik 1874-İstanbul 1956). Selanik eşrafından Şükrü Bey’in oğludur. Mülkiye’yi bitirdi. Paris’te ihtisas yaptı ve bu sırada Ahmed Rıza Bey grubuyla tanıştı. Talat Bey’in Selanik’e gelmesiyle Avrupa’dan döndü. İttihat ve Terakki Cemiyeti’nin iç grubunda çok önemli bir yeri oldu. Selanik Maarif Müdürlüğü’nde muhasebecilik yaptı. Sonradan adı İttihat ve Terakki Cemiyeti olan Osmanlı Hürriyet Cemiyeti’ni kurdu (1906). İhtilalci faaliyetleri yüzünden Avrupa’ya kaçmak zorunda kaldı, Cemiyet’in Cenevre kolunda çalıştı. Serez (1908), Drama (1912), Burdur (1916 ara seçimleri) ) mebusu, fırkanın merkezi umumî üyesi ve kâtibi umumîsi (1917-1918) oldu. Birinci Dünya Harbi yenilgisiyle İngilizler tarafından Malta’ya sürüldü. Dönüşünden sonra siyaset dışında kaldı. 1926’da İzmir Suikastı’yla ilişkili görülerek tutuklandı, beraat etti. Eski dostu Mustafa Kemal’in emri üzerine 1935’te Sivas mebusu seçildi. Masondu.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Cavid Bey</span> <span class="duz-yaz-" style="font-size:1em;" xml:lang="tr-TR">maliyeci ve siyaset adamı (Selanik 1875-Ankara 1926). Selanikli bir tüccarın oğludur. Hüseyin Cahit Yalçın’ın Mülkiye’den sınıf arkadaşıydı. Bu ilişkileri hayat boyu sürdü. 1896’da Mülkiye’den mezun oldu. Ziraat Bankası’nda ve Maarif Nezareti’nde çalıştı. 1902’ye kadar devlet memurluğunu sürdürdü, bu tarihte görevinden ayrılarak Selanik’ e döndü. İttihat ve Terakki Cemiyeti’ne girdi. İhtilalden sonra 1908 ve 1912’de Selanik’ten, 1914’te Çanakkale’den mebus seçildi. Birçok kabinede Maliye ve Nafıa nazırlığı yaptı, aynı zamanda Mülkiye’de ders verdi. İttihat ve Terakki’nin dağılmasından sonra (1918) siyasetten çekildi, 1919’da İsviçre’ye gitti. Türkiye’ye döndükten sonra İzmir Suikastı’na karıştığı iddiasıyla idam edildi. Masondu.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Cebesoy (Ali Fuat)</span> <span class="duz-yaz-" style="font-size:1em;" xml:lang="tr-TR">asker ve siyaset adamı (İstanbul 1883-ay.y</span><span class="italik-yaz-" style="font-size:1em;" xml:lang="tr-TR">.</span><span class="duz-yaz-" style="font-size:1em;" xml:lang="tr-TR">1968). Dedesi 1877-1878 Osmanlı-Rus Savaşı’nda başkumandan olan Mehmed Ali Paşa, babası Millî Mücadele’nin ilk Nafıa vekili İsmail Fazıl Paşa’dır. Erzincan Askerî Rüştiyesi’nde, İstanbul’da Saint-Joseph Fransız Lisesi’nde okudu. Harp Okulu’na girdi, 1905’te kurmay yüzbaşı olarak Harp Akademisi’nden mezun oldu. Mustafa Kemal’in Harbiye’den sınıf arkadaşıydı. Makedonya’da eşkıya takibinde bulundu. 1918’de mirliva oldu. Millî Mücadele’ye katıldı. 1920-1921’de Moskova büyükelçiliği yaptı. 1924’te Terakkiperver Cumhuriyet Fırkası’nın kurucuları arasında yer aldı. Mustafa Kemal’e suikast teşebbüsü iddiasıyla 1926’da tutuklandı. Aklandı. Babası gibi Nafıa vekilliği yaptı (1939-1943). TBMM başkanlığı görevinde bulundu (1947-1950). Yayımlanmış altı eseri var.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Cemal Paşa</span> <span class="italik-yaz-" style="font-size:1em;" xml:lang="tr-TR">Büyük Cemal Paşa</span> <span class="duz-yaz-" style="font-size:1em;" xml:lang="tr-TR">da denir, asker, devlet adamı (Midilli 1872-Tiflis 1922). Enver, Talat, Cemal üçlüsünün en yaşlı üyesi olarak ün yaptı. 1893’te Harbiye’yi, 1895’te kurmay yüzbaşı rütbesiyle Harp Akademisi’ni bitirdi. Selanik’te 3. Ordu’ya atandı. 1906’da İttihat ve Terakki Merkezi Ümumî üyesi oldu. Üsküdar kaymakamlığı, İşkodra askerî valiliği görevlerinde bulundu. Albaylığa terfi etti. Adana (1909) ve Bağdat (1911) valisi, Konya İhtiyat Kuvvetleri kumandanı (1912) olarak görev yaptı. Balkan Savaşı’na katıldı. İstanbul şehremini (1913), Nafıa ve Bahriye nazırı oldu. Birinci Dünya Savaşı’nda 4. Ordu komutanlığı ve Suriye valiliği görevlerini üstlendi. Bozgunla sonuçlanan Kanal Harekâtı’nın başında bulundu. 2 kasım 1918’de Almanya’ya kaçtı. Tiflis’te Ermeniler tarafından öldürüldü.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Çetinkaya (Ali)</span> <span class="italik-yaz-" style="font-size:1em;" xml:lang="tr-TR">Kel Ali</span> <span class="duz-yaz-" style="font-size:1em;" xml:lang="tr-TR">de denir, asker ve siyaset adamı (Afyon 1878-İstanbul 1949). Harp Okulu’nu bitirdi. İlk görevi Arnavutluk sınırında karakol komutanlığı oldu. 1911’de Derne’de Mustafa Kemal’le birlikte İtalyanlara karşı çarpıştı. Makedonya, Irak, Kafkasya cephelerinde bulundu. Malta sürgünleri listesine alınarak Türkiye’den uzaklaştırıldı. Müdafaai Hukuk Grubu yönetim kurulunda görev aldı. Ayvalık’ta Yunanlılara karşı direniş cephesi kurdu. TBMM çatısı altında meslektaşı Deli Halid Paşa’yı vurarak öldürdü. Suçsuz bulundu. İstiklal Mahkemesi Başkanlığı yaptı. 1926’da Atatürk’e suikast düzenledikleri iddiasıyla birçok arkadaşının idamına karar verdi. Bayındırlık (1934) ve Ulaştırma bakanlığı (1939-1940) yaptı.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Derviş Vahdetî</span> <span class="duz-yaz-" style="font-size:1em;" xml:lang="tr-TR">gazeteci ve din adamı (Lefkoşa 1869-İstanbul 1908). Lefkoşa Medresesi’nde din öğrenimi gördü. 1890’da İstanbul’a geldi. Cer hocası olarak Anadolu’yu gezdi. Şeyhülislam olan Tokatlı Mustafa Sabri Efendi’nin kurduğu Cemiyeti İttihadiyei İlmiye’ye girdi ve kısa zamanda devrin din şahsiyetlerini çatısı altında toplayan kuruluşun başlıca liderlerinden oldu. İttihatı Muhammedî Cemiyeti’ni kurdu.</span> <span class="italik-yaz-" style="font-size:1em;" xml:lang="tr-TR">Volkan</span> <span class="duz-yaz-" style="font-size:1em;" xml:lang="tr-TR">gazetesini yayımlamaya başladı. 31 Mart Ayaklanması’nın başlıca tertipçilerindendi. Hurşid Paşa Divanı harbince aslî suçlu görülüp Beyazıt Meydanı’nda asıldı.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Emmanuel Karasu</span> <span class="duz-yaz-" style="font-size:1em;" xml:lang="tr-TR">Yahudi kökenli siyaset adamı (öl. Trieste 1934). Hukuk Mektebi’ni bitirdi. “Macedonia Risorta” adlı mason locasının üstadı âzamıydı. İttihat ve Terakki’nin Selanik kolunda çalıştı, hareketin mason localarınca korunmasını sağladı. İhtilalden sonra, yabancı, özellikle İngiliz yorumcular tarafından, İttihat ve Terakki’nin liderlerinden ve “habis ruhlarından” biri olarak nitelendirildi. Ancak, sanıldığı kadar etkili olamadı. Selanik (1908 ve 1912) ve İstanbul’dan (1914) mebus seçildi. 1919’da İtalya’ya kaçtı, İtalyan vatandaşı olarak Trieste’ye yerleşti.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Enver Paşa</span> <span class="duz-yaz-" style="font-size:1em;" xml:lang="tr-TR">asker ve devlet adamı (İstanbul 1881-Balcuvan, Tacikistan 1922). İttihat ve Terakki’nin meşhur üçlüsünün en genci olmakla birlikte en ünlü üyesiydi. Küçük bir devlet memurunun oğlu olarak dünyaya geldi. Annesi Ayşe Hanım, Babası Hacı Ahmed Paşa’dır. 1902’de Harp Akademisi’nden kurmay yüzbaşı olarak mezun oldu. 3. Ordu’ya tayin edildi. Eşkıya takibinde yararlılık gösterdi. Manastır’da İttihat ve Terakki Cemiyeti’ne girdi (1906). 1907’de kurmay binbaşı oldu. İkinci Meşrutiyet’in ilanı için Manastır Millî Taburu’yla birlikte dağa çıktı. Bu olaydan sonra şöhreti “Kahramanı Hürriyet” olarak bütün ülkeye yayıldı. 1908 Ayaklanmasının liderlerinden biri olarak ün yaptı. İhtilalden sonra, merkezi umumî üyesi oldu. “Suavi” takma adını kullandı. 31 Mart Ayaklanması başladığında (1909), ataşe militer olarak bulunduğu Berlin’den Türkiye’ye dönerek Yeşilköy’de Hareket Ordusu’na katıldı. Libya’da (1911) ve Balkanlar’da (1913) savaştı. Onu zirveye çıkaran olayların içinde Babıâli Baskını önemli bir hareket noktası oldu. Liva komutanlığına (tuğgeneral) terfi etti. Harbiye nazırı oldu (1913). Orduda ıslahata girişti. 1914’te mirliva ordu. Naciye Sultan’la evlendi. Mahpeyker, Türkân, Ali ve Sultan adında çocukları vardı. 1918’de Osmanlı ordusunun savaştan yenik çıkması üzerine, diğer İttihatçı liderlerle birlikte ülke dışına çıktı. Türkistan’da Bolşeviklere karşı savaşırken öldü. Oğlu Ali Enver Hava Kuvvetleri’nde yüzbaşıydı. Ordudan ayrıldı, Avustralya’daki bir uçak kazasında 1971 yılında öldü.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Fehim Paşa</span> <span class="duz-yaz-" style="font-size:1em;" xml:lang="tr-TR">II. Abdülhamid’in yaveri ve başhafiyesi (İstanbul-1873-Bursa 1908). II. Abdulhamid’in sütkardeşi, çocukluk arkadaşı ve esvapçıbaşısı olan İsmet Bey’in oğludur. Saray’da büyüdü. Harbiye’de sınıfı mahsustan 1894’te yüzbaşı olarak mezun oldu. Beş senede albaylığa yükseltildi. Mevkiini muhafaza için önüne geleni jurnal etti. Meşrutiyet’in ilanından sonra ülkeyi terk etme hazırlığı içindeyken Yenişehir kazasında tanındı ve halk tarafından linç edildi.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Filibeli Hilmi</span> <span class="duz-yaz-" style="font-size:1em;" xml:lang="tr-TR">asker ve siyaset adamı (Filibe ?-Ankara 1926). Kariyeri İttihat ve Terakki fedaîlerinin birçok yönden tipik bir örneğidir. İttihat ve Terakki’nin en eski üyelerinden biriydi. 1909’da Hareket Ordusu’nda yer aldı. Teşkilatı Mahsusa’da görev yaptı. Cemiyet’in müfettişi oldu. 1918’de İttihat ve Terakki Cemiyeti tarafından ulusal hareketi başlatmak üzere Ardahan’a gönderildi. Birinci Millet Meclisi’nde Ardahan mebusuydu. Mustafa Kemal Paşa’ya düzenlenen İzmir Suikastı’nın düzenleyicilerinden olduğu gerekçesiyle yargılanıp asıldı.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Halaskâr Zabitan Grubu</span> <span class="duz-yaz-" style="font-size:1em;" xml:lang="tr-TR">İttihat ve Terakki’ye karşı bazı subaylar tarafından kurulan cunta. Belli başlı elemanları Tevfik (Burunsuz), Satvet Lütfi, Dr. Rıza Nur, Melamî Şeyhi Terlikçi Salih’tir. Grubun gayesi, İttihat ve Terakki istibdadını yıkmak ve orduyu siyasetten uzaklaştırmaktı. 1912 yılında harekete geçtiler. Şûrayı Askerî reisliğine, bu kanalla da padişaha sunulan bir beyannameyle İttihat ve Terakki hükûmetini istifaya zorladılar. Said Paşa istifa etti. İktidar partisi grubun yeni kabine hakkındaki fikrini sordu. Halaskâr Grup da kabinede Nâzım Paşa’nın Harbiye nazırı olarak, Kâmil Paşa’nın da herhangi bir vazifeyle bulunmalarını şart koştu ve bu suretle “Büyük Kabine” adı verilen Gazi Ahmed Muhtar Paşa Kabinesi kuruldu. Büyük Kabine’nin iktidara geçmesinden kısa bir süre sonra Balkan Harbi başladı. Harp devam ederken Babıâli Baskını gerçekleşti. İktidar tekrar İttihat ve Terakki’nin eline geçti.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Hasan Fehmi</span> <span class="duz-yaz-" style="font-size:1em;" xml:lang="tr-TR">gazeteci (? 1866-İstanbul 1909). Osmanlı Ahrar Fırkası’na üye oldu. Ahmed Rıza’nın Paris’te çıkardığı</span> <span class="italik-yaz-" style="font-size:1em;" xml:lang="tr-TR">Meşveret</span> <span class="duz-yaz-" style="font-size:1em;" xml:lang="tr-TR">gazetesinde çalıştı. İhtilalden sonra, İttihat ve Terakki aleyhtarı yayınlar arasında sözünü en esirgemeyen gazete olan</span> <span class="italik-yaz-" style="font-size:1em;" xml:lang="tr-TR">Serbestî</span><span class="duz-yaz-" style="font-size:1em;" xml:lang="tr-TR">’yi çıkardı. 7 nisan 1909’da Galata Köprüsü üzerinde öldürüldü. Bu olay, 31 Mart Ayaklanması’nın başlangıcı oldu.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Hürriyet ve İtilaf Fırkası</span> <span class="duz-yaz-" style="font-size:1em;" xml:lang="tr-TR">siyasî parti. İkinci Meşrutiyet’in en buhranlı safhasında, 1911 yılında kuruldu. Fırka ayrı bulunan muhalifleri birleştirdi. İlk reisi Damat Ferid Paşa’dır. Fırkanın amacı, memlekette çokpartili liberal temsilî meşrutiyeti kurmak, İttihat ve Terakki’nin siyaset tekelini frenlemek hatta kaldırmaktı. Fırka doktrini iki esaslı fikir üzerine kuruluydu: Osmanlıcılık ve ademi merkeziyet prensibi.</span> <span class="italik-yaz-" style="font-size:1em;" xml:lang="tr-TR">Teşkilat, Takdirat, Teminat, Merih</span> <span class="duz-yaz-" style="font-size:1em;" xml:lang="tr-TR">gazeteleri yayın organlarından bazılarıydı. Sadrazam Mahmud Şevket Paşa suikastı üzerine bazı elemanları, İttihat ve Terakki hükûmeti tarafından Sinop’a sürüldü. Ancak hükûmet fırka hakkında fesih kararı vermedi. Hürriyet ve İtilaf Fırkası mütareke dönemine kadar etkisiz kaldı. Bu arada Paris’e kaçan yöneticileri Millî Muhalefet Fırkası’nı kurdular. 1919 yılında yeniden faaliyete geçildiğinde Miralay Sadık Bey ve Mustafa Sabri Efendi arasında çıkan anlaşmazlık fırkayı ikiye böldü. Fırkanın bu dönemdeki en önemli gazetesi</span> <span class="italik-yaz-" style="font-size:1em;" xml:lang="tr-TR">Mesuliyet</span> <span class="duz-yaz-" style="font-size:1em;" xml:lang="tr-TR">oldu. Meşrutiyet’in son seçimine (1919) katılmadı. Damat Ferid Paşa’nın sadareti Tevfik Paşa’ya terk etmesiyle fırka kapandı.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Hüseyin Hilmi Paşa</span> <span class="duz-yaz-" style="font-size:1em;" xml:lang="tr-TR">sadrazam (Midilli 1855-Viyana 1922). Babıâli’de görev aldı, İmparatorluğun değişik bölgelerinde devlet memuru olarak çalıştı. Liberal ve becerikli bir idareci niteliğiyle tanındı. Özellikle Rumeli genel müfettişi olarak (1903-1908) ün yaptı. İttihatçılar tarafından sevilirdi. İhtilalden sonra nazırlık (dahiliye, 1908-1909; adliye, 1912) ve sadrazamlık (1909-1910) görevlerinde bulundu. Viyana büyükelçiliğine atandı (1914-1918). Mütareke’den sonra Türkiye’ye dönmesi İttihatçılarla olan ilişkisinden ötürü yasaklandı.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Hüseyin Hüsnü Paşa</span> <span class="duz-yaz-" style="font-size:1em;" xml:lang="tr-TR">asker ve siyaset adamı (İstanbul 1852-ay.y.1926). 31 Mart Ayaklanması’nda (1909) isyancılara karşı yürüyen Hareket Ordusu’nun komutanlığını yaptı. Bu görevini Yeşilköy’de Mahmud Şevket Paşa’ya devretti. Sıkı disiplin taraftarı olması ve profesyonel asker kimliğiyle tanındı. Ordu ile politikanın birbirine karışmasına şiddetle karşıydı. 1914’teki temizleme faaliyetinde ordudan atılan yüksek rütbeli subaylar arasında bulunmamakla birlikte, savaş sırasında faal bir görev almadı. Türkiye İşçi Partisi Genel Başkanı Mehmet Ali Aybar’ın dedesidir.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">İbrahim Hakkı Paşa</span> <span class="duz-yaz-" style="font-size:1em;" xml:lang="tr-TR">sadrazam (İstanbul 1863-Berlin 1918). Mülkiye’yi bitirdi (1882). Hükûmet memurluğu ve hukuk müderrisliği görevlerinde bulundu. Her iki alanda da gösterdiği başarıdan ötürü kısa zamanda önemli yerlere geldi. İhtilalden sonra çok kısa süre Dahiliye ve Maarif nazırlığı yaptı (1908-1909). Romanya büyükelçiliğine atandı (1909-1910). Sadrazam oldu (1910-1911). Berlin büyükelçiliğiyle görevlendirildi (1915). Alman-Türk Antlaşması’nı imzaladı (1917). Âyan Meclisi üyesi (1917), Brest-Litovsk’ta tam yetkili temsilci (1918) oldu.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">İnönü (İsmet)</span> <span class="duz-yaz-" style="font-size:1em;" xml:lang="tr-TR">asker ve devlet adamı, Türkiye’nin ikinci cumhurbaşkanı (İzmir 1884-Ankara 1973). 1907 yılı içinde İttihat ve Terakki Cemiyeti’ne girdi. 1908’de ihtilal patladığında 31 Mart Ayaklanması’nda Hareket Ordusu’na katıldı. Hayatının en önemli başarılarından birini Yemen’de barışı sağlayarak elde etti. 1912’de binbaşı, 1914’te yarbay oldu. Tümen komutanlığı, kolordu komutanlığı ve Garp Cephesi komutanlığı yaptı. Yunan ve Çerkez Ethem kuvvetlerine karşı mücadele etti. Mudanya Mütarekesi görüşmelerini yürütmek üzere Mustafa Kemal tarafından görevlendirildi. Lozan Konferansı’na giden heyete başkan seçildi ve Dışişleri bakanlığına, Lozan’dan döndüğünde de başbakanlığa getirildi (1923). Atatürk’ün ölümünden sonra cumhurbaşkanı seçildi. Türkiye’yi İkinci Dünya Savaşı’na sokmadı. 1960’tan sonra başbakanlık ve ana muhalefet partisi liderliği de yaptı. Atatürk’ün yanına, Anıtkabir’e gömüldü.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">İsmail Canbulat</span> <span class="duz-yaz-" style="font-size:1em;" xml:lang="tr-TR">asker ve siyaset adamı (İstanbul 1880-İzmir 1926). İttihat ve Terakki’nin asker kanadının ilklerindendi. Talat Paşa’nın çok güvendiği kişiler arasındaydı. İzmit mebusu (1912), polis şefi (1914). İstanbul valisi (1915) ve İstanbul şehremini (1916), İsveç büyükelçisi (1918) ve Dahiliye nazırı (1918) oldu. Malta’ya sürüldü. 1924’te Terakkiperver Cumhuriyet Fırkası kurucuları arasında yer aldı. Mustafa Kemal Paşa’ya düzenlenen İzmir Suikastı’yla ilgili görülerek İstiklal Mahkemesi’nce asıldı. Masondu.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">İttihadı Muhammediye Cemiyeti</span> <span class="italik-yaz-" style="font-size:1em;" xml:lang="tr-TR">İttihadı Muhammedî Fırkası</span> <span class="duz-yaz-" style="font-size:1em;" xml:lang="tr-TR">olarak da bilinir, 5 nisan 1909’da İstanbul’da kurulup, kısa süre sonra kapanan dinci siyasî dernek. Derviş Vahdetî tarafından kuruldu. Bu örgütün yayın organı</span> <span class="italik-yaz-" style="font-size:1em;" xml:lang="tr-TR">Volkan</span> <span class="duz-yaz-" style="font-size:1em;" xml:lang="tr-TR">gazetesiydi. Kesin üyesi belli değildi. Saidi Nursî’nin de aralarında bulunduğu kurucu üyelerinin büyük çoğunluğu dervişler, dinî görevliler ve alaylı askerlerden oluşuyordu. İslamcı bir ideolojiye sahip örgüt Kuran ve şeriatın üstünlüğünü sağlamak, Müslümanların sosyal ve politik etkinliklerini artırmak amacını güdüyordu. Osmanlı Meclisi’nde üyesi yoktu. Osmanlı Ahrar Fırkası’yla yakın ilişkileri vardı. 31 Mart Ayaklanması’ndan bir hafta önce kurulan örgüt isyanda önemli rol üstlendi. Ayaklanmanın bastırılmasından sonra varlığı sona erdi; üyelerinin bir kısmı idam edildi.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Kamçıl (Atıf)</span> <span class="duz-yaz-" style="font-size:1em;" xml:lang="tr-TR">asker ve siyaset adamı (Çanakkale 1882-? 1947). Manastır Askerî Rüştiye ve İdadisi’nde okudu. 1903’te Harbiye’yi bitirdi. 4. ve 3. Ordu’da vazife aldı. Eşkıya takibinde başarı gösterdi. Nişancılığıyla meşhurdu. Ali Fethi (Okyar) Bey’in aracılığıyla İttihat ve Terakki’ye girdi. Fedaîler grubunda vazife aldı. Şemsi Paşa’yı vurdu. Meşrutiyet’in ilanından sonra mesleğinde kaldı. Balkan Savaşı’nda yaralandı. Cumhuriyet’ten sonra Çanakkale milletvekili olarak Meclis’e girdi.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Kâmil Paşa</span> <span class="duz-yaz-" style="font-size:1em;" xml:lang="tr-TR">sadrazam (Lefkoşa 1832-Larnaka 1913). Mısır’daki Harp Akademisi’nde eğitim gördü. Oxford’u bitirdi. Mısır Valisi Abbas’ın hizmetinde tercümanlık yaptı. Osmanlı devlet memurluğuna girerek, imparatorluğun çeşitli bölgelerinde görev aldı; Halep (1869) ve Kosova (1877) valiliği, evkaf nazırlığı (1880), sadrazamlık (1885) yaptı. 1891’den sonra İngilizlere karşı beslediği aşırı dostluk yüzünden itibarını yitirdi, ancak İngilizler sayesinde sürgün ve benzeri cezalardan kurtuldu. İngilizler tarafından desteklenmesi, aynı zamanda İttihatçılar arasında liberalizm taraftarı olarak tanınmasına yol açtı. İhtilalden sonra izlediği İngilizci siyaset, Büyük Avrupa devletlerine tanıdığı imtiyazlar ve bu arada İtilafçılarla olan ilişkisi, onun İttihat ve Terakki’yle çatışmasına sebep oldu. Babıâli baskınıyla sadrazamlığına son verildi.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Karabekir (Kâzım)</span> <span class="duz-yaz-" style="font-size:1em;" xml:lang="tr-TR">asker ve siyaset adamı (İstanbul 1882-Ankara 1948). Babası Mehmed Emin Paşa’dır. 1902’de Harp Okulu’nu, 1905’te Harp Akademisi’ni (birincilikle) bitirdi. 3. Ordu emrine verildi. Kıta hizmetlerini tamamladıktan sonra Manastır Mıntıka Erkânıharbiyesi’nde görev aldı. Bulgar, Rum çeteleriyle çarpıştı. Manastır Gizli İhtilal Komitesi’ne girdi. Harp Okulu’nda öğretim üyeliği yaptı. 1907’de Edirne İttihat ve Terakki Cemiyeti üyesi oldu. 1908’den sonra Edirne’de 2. Ordu’da görev yaptı. 31 Mart Olayı üzerine Hareket Ordusu’yla İstanbul’a geldi. Balkan ve Çanakkale savaşlarına katıldı. 1918’de mirliva oldu. 1919’da Doğu Anadolu’daki 9. Ordu komutanlığına atandı. Ordusu direniş hareketinin belkemiğini oluşturdu. 1924’te Terakkiperver Cumhuriyet Fırkası’nın kurucuları arasında yer aldı. İzmir Suikastı davasında tutuklandı, aklandı. 1926’da emekli oldu. Mustafa Kemal’in ölümünden sonra siyasete döndü. 1946’da Millet Meclisi başkanlığına seçildi. Evliydi ve üç çocuğu vardı. Bektaşîydi.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Kara Kemal</span> <span class="italik-yaz-" style="font-size:1em;" xml:lang="tr-TR">İaşeci Kemal</span> <span class="duz-yaz-" style="font-size:1em;" xml:lang="tr-TR">de denir, asıl adı</span> <span class="italik-yaz-" style="font-size:1em;" xml:lang="tr-TR">Ahmed Kemal,</span> <span class="duz-yaz-" style="font-size:1em;" xml:lang="tr-TR">siyaset adamı, örgütçü (İstanbul 1868-ay.y.1926). İttihat ve Terakki’nin esnaf teşkilatını kurdu. Birinci Dünya Savaşı’nda iaşe nazırlığında bulundu. İttihatçıların tevkifi sırasında yakalanmamak için Aksaray’da bir evde saklandı ve yakalanacağını anlayınca o evin kümesinde intihar etti.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Kuşçubaşı Eşref</span> <span class="duz-yaz-" style="font-size:1em;" xml:lang="tr-TR">soyadı</span> <span class="italik-yaz-" style="font-size:1em;" xml:lang="tr-TR">Sencer,</span> <span class="duz-yaz-" style="font-size:1em;" xml:lang="tr-TR">istihbaratçı (İstanbul 1873-Salihli 1964). II. Abdülhamid’in kuşçubaşısı Hacı Mustafa Bey’in oğludur. Kuleli Askerî Lisesi’nde okudu. İhtilalci bir örgüte katıldığı için Edirne’ye sürgün edildi. Üç yıl Edirne’de kaldıktan sonra liseye döndü. Gizli örgüte üye olduğu gereçekçesiyle 1897’de babasının Sultan Aziz ve II. Abdülhamid’in kuşçubaşısı olmasından dolayı en hafif cezayla Hicaz’a sürüldü. Orada kardeşleriyle birlikte Arap İhtilalci Cemiyeti’ni kurdu. Tutuklandı. Taif zindanından prangadan kurtularak kaçtı. 1907 başında değişik kılık ve adlarla bütün Arabistan’ı dolaştı. 1907’de İttihat ve Terakki Cemiyeti’ne katıldı. En ünlü fedaîlerden biriydi. Teşkilatı Mahsusa’nın ilk başkanı oldu. 1917’de İngilizler tarafından esir edildi. Arapça’nın her lehçesini mükemmel konuşuyordu. Cumhuriyet’ten sonra 150’likler listesine alınıp sürgüne gönderildi. 1938’de affedildi. Vefatından bir süre önce hatıra ve dokümanlarını Salihli’deki çiftliğinde yaktı.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Kut (Halil)</span> <span class="italik-yaz-" style="font-size:1em;" xml:lang="tr-TR">Halil Paşa</span> <span class="duz-yaz-" style="font-size:1em;" xml:lang="tr-TR">da denir, asker (İstanbul 1882-ay.y. 1957). Enver Paşa’nın kendinden küçük amcası. İttihat ve Terakki Cemiyeti ile Teşkilatı Mahsusa’nın fedaîsiydi. Değişik cephelerde savaştı. Tümgeneralliğe kadar terfi etti. 1916’da Alman Komutan Von der Goltz’un ölümünden sonra Irak’taki Osmanlı kuvvetlerini yönetti. Savaştan sonra Türk milliyetçilerinin temsilcisi olarak Moskova’ya gitti. Cumhuriyet’ten sonra Türkiye’ye döndü. Mustafa Kemal’e, “Orduda bir vazifeye mi tayin edeceksiniz, yoksa serbest kalmamı mı istiyorsunuz?” diye sordu. Mustafa Kemal Paşa, “İki gün sonra size yanıt vereyim” dedi. İki gün sonra Çankaya’ya davet ettiği Halil Bey’e, “Serbest kalmanızın daha yararlı olacağını düşünüyorum” dedi. Halil Bey bu tarihten sonra ne siyasetle ne de askerlikle ilgilendi.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Mahmud Şevket Paşa</span> <span class="duz-yaz-" style="font-size:1em;" xml:lang="tr-TR">sadrazam (Bağdat 1856-İstanbul 1913). Basra Mutasarrıfı Süleyman Bey’in oğludur. 1882’de Harbiye’den mezun oldu. Dokuz yıl Almanya’da kaldı. 1905’te ferik oldu. Konya valiliği yaptı. İhtilal sırasında (1908) Kosova valisiydi. Daha sonra 3. Ordu’ya komuta etti. Hareket Ordusu komutanı olarak 31 Mart Ayaklanması’nı bastırdıktan sonra harbiye nazırı ve 1., 2., 3. orduların müfettişi oldu, imparatorluğun en güçlü kişisi haline geldi. İttihat ve Terakki Cemiyeti’ne girmedi, ancak hoşgörü gösterdi. 1912’de İtilafçılar görevine son verdi. Ocak 1913’teki İttihatçı darbesinden sonra sadrazam ve Harbiye nazırı yapıldı. Bir suikast sonucu öldürüldü.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Mehmed Said Paşa</span> <span class="duz-yaz-" style="font-size:1em;" xml:lang="tr-TR">sadrazam (Erzurum 1838-İstanbul 1914). Bir süre Erzurum’da memurluk yaptıktan sonra 1859’da İstanbul’a geldi. Damat Celaleddin Paşa’nın himayesinde yükseldi. II. Abdülhamid’in birinci kâtibi (1876), Ticaret ve Dahiliye nazırı ve 1879’da sadrazam oldu. İhtilale (1908) kadar, Saray politikasının olağan kaypaklığına uygun olarak, kâh parladı, kâh gözden düştü. 22 temmuz 1908’de yedinci kez sadrazam oldu. Önceleri İttihatçılara karşı düşmanca davrandıysa da, kısa zamanda onlarla anlaştı.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Menteşe (Halil)</span> <span class="duz-yaz-" style="font-size:1em;" xml:lang="tr-TR">siyaset adamı (Milas 1874-ay.y. 1948). İstanbul ve Paris’te hukuk öğrenimi gördü. Paris’te İttihat ve Terakki Cemiyeti’ne girdi ve muhtemelen, İzmir’de Dr. Nâzım’la birlikte ihtilal için çalıştı. 1908, 1912 ve 1914’te Menteşe mebusu seçildi. Nisan 1911’de Talat Paşa’nın yerine Dahiliye nazırı oldu. Mayıs 1912’den ağustos 1912’ye kadar Meclisi Mebusan başkanlığı yaptı. Mayıs 1914’te ikinci kez (ekim 1915’e kadar) ve ekim 1918’de üçüncü kez (kasım 1918’e kadar) bu görevde bulundu. Şûrayı Devlet başkanı (haziran 1913-mayıs 1914), Hariciye nazırı (ekim 1915-şubat 1917) oldu. Mayıs 1916’dan itibaren Adliye nazırlığını vekâleten yönetti. Adliye nazırlığına atandı ve vekâleten Şûrayı Devlet başkanlığına getirildi (şubat 1917). Mart 1919’da tutuklandı ve Malta’ya sürüldü. 1922’de Türkiye’ye döndü. İzmir’den bağımsız milletvekili seçilinceye kadar (1931-1946) siyasal hayatın dışında kaldı. İttihat ve Terakki Cemiyeti içinde Talat Paşa’ya çok yakın oluşuyla tanındı.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Nâzım Bey</span> <span class="italik-yaz-" style="font-size:1em;" xml:lang="tr-TR">Doktor Nâzım</span> <span class="duz-yaz-" style="font-size:1em;" xml:lang="tr-TR">ve</span> <span class="italik-yaz-" style="font-size:1em;" xml:lang="tr-TR">Selanikli Nâzım</span> <span class="duz-yaz-" style="font-size:1em;" xml:lang="tr-TR">da denir, siyaset adamı (Selanik 1870-İzmir 1926). İstanbul’da Askerî Tıbbiye’de okurken gizli İttihadı Osmanî Cemiyeti’ne üye oldu (1889). Hakkında soruşturma açılınca Paris’e kaçtı. Öğrenimini Paris’te tamamladı, burada Ahmed Rıza’yla birlikte çalıştı. 1902’de Paris’te toplanan Birinci Jön Türk Kongresi’ne katıldı. 1907’de İttihat ve Terakki’ye girdi ve en aktif üyelerinden biri oldu. İttihat ve Terakki tarafından Selanik’e davet edildi. Selanik’e 1908 İhtilali’nden önce gizlice ve hoca kıyafetiyle geldi. Cemiyet’in Paris ve Selanik kolları arasında bağlantı sağladı. Makedonya Grubu’yla birleşmesine aracılık yaptı. Sonra İzmir’e geçerek orada Yakub Ağa takma adıyla bir tütüncü dükkânı açtı. İttihat ve Terakki’nin Ege teşkilatını kurdu. Başta İsmet (İnönü) Bey olmak üzere subaylar arasında çalıştı. Anadolu’da İttihatçı propagandası yaptı. 1908 İhtilali patlak verince, II. Abdülhamid’in İzmir’den Selanik üzerine sevk ettiği askerî birliklerin arasına sızmanın yolunu buldu. Meşrutiyet’in ilanından sonra, perde arkasında çalışmaya devam etmeyi tercih etti, Selanik Belediye Hastanesi baştabibi olarak kaldı. İttihat ve Terakki Merkezi Umumîsi’nin sürekli üyesiydi. 1911’e kadar Cemiyet’in genel sekreterliğini yaptı. 1918’de (ağustos-ekim) Maarif nazırı olarak kabineye girdi. Mustafa Kemal’e karşı hazırlanan İzmir Suikastı’yla ilişkisi olduğu gerekçesiyle asıldı.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Nâzım Paşa</span> <span class="duz-yaz-" style="font-size:1em;" xml:lang="tr-TR">asker ve devlet adamı (İstanbul 1858-ay.y.1913). Harbiye’yi bitirdikten sonra askerî öğrenimine Fransa’da devam etti. 1901’e kadar Makedonya, Yemen ve Hicaz’da hizmet gördü. II. Abdülhamid tarafından Bağdat’a sürüldü. 1908’de Edirne’deki 2. Ordu’ya kumandan tayin edildi. İstanbul garnizon kumandanı oldu (nisan 1909). 31 Mart Ayaklanması’ndan sonra Bağdat’a vali olarak gönderildi (nisan 1910-şubat 1911). İttihat ve Terakki iktidardan düştükten sonra Harbiye nazırlığı görevine getirildi (1912-1913). Babıâli Baskını sırasında Yakub Cemil tarafından tabancayla vurularak öldürüldü.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Noradunkyan (Gabriel)</span> <span class="duz-yaz-" style="font-size:1em;" xml:lang="tr-TR">Ermeni asıllı devlet adamı (İstanbul 1852-?). Sultan Aziz’in fırıncıbaşısı Mikael Noradunkyan’ın oğludur. Galatasaray Lisesi’ni ve Mülkiye’yi bitirdi. Babıâli Hariciye Kalemi’ne girdi ve kısa sürede burada müdür oldu. Tevfik Paşa Kabinesi’nde Hariciye, Hüseyin Hilmi Paşa Kabinesi’nde Ticaret ve Nafıa nazırı oldu. 31 Mart Ayaklanması’ndan sonra kurulan Ahmed Tevfik Paşa Kabinesi’nde yerini muhafaza etti. Gazi Ahmed Paşa Kabinesi’nde yine Hariciye nazırı oldu.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Okyar (Ali Fethi)</span> <span class="duz-yaz-" style="font-size:1em;" xml:lang="tr-TR">asker ve siyaset adamı (Pirlepe 1880-İstanbul 1943). Kurmay yüzbaşı olarak Harp Akademisi’ni bitirdi (1903). İttihat ve Terakki Cemiyeti’ne girdi (1906). Tahttan indirilen II. Abdülhamid’in Selanik’e götürülmesi görevini üstlendi. 1908 Devrimi’nden sonra ataşe militer olarak Paris’e gönderildi (1910). 1911’de İttihat ve Terakki Fırkası kâtibi umumîsi oldu. 1912’de askerlikten ayrıldı, ancak yine de Trablusgarp Cephesi’nde (1911-1912) çarpıştı. Manastır (1912) ve İstanbul (1914) mebusu seçildi. Sofya elçiliği görevinde bulundu (1915). Birinci Dünya Savaşı’ndan sonra 1918’de Hürriyetperver Avam Fırkası’nı kurdu. İngilizlerce tutuklandı. 1920’de Millî Mücadele’ye katıldı. TBMM’de mebusluk yaptı. İçişleri bakanı oldu (1923). Başbakanlık görevinde bulundu (kasım 1924-mart 1925). Paris büyükelçiliğine atandı (1925-1930). 1930’da Serbest Fırka’yı kurarak partinin genel başkanı oldu. 1933’te Konya milletvekili olarak TBMM’ye girdi. Londra büyükelçiliği (1931-1939) ve Adalet bakanlığı (1939-1941) yaptı.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Orbay (Rauf)</span> <span class="duz-yaz-" style="font-size:1em;" xml:lang="tr-TR">asker ve siyaset adamı (İstanbul 1881-ay.y.1964). Bir Osmanlı amiralinin oğludur. Deniz Harp Okulu’nu bitirdi. Denizciliğin bütün kademelerinde hizmet gördü. 1908’de Sisam Adası’nda çıkan isyanı bastırdı. Trablusgarp Harbi’nde deniz yoluyla ikmali sağladı. 1913’te Hamidiye zırhlısı komutanı olarak ulusal bir kahraman oldu. Birinci Dünya Savaşı’nda donanmada ve Teşkilatı Mahsusa fedaîsi olarak İran’da görev yaptı. Müşir İzzet Paşa Kabinesi’nde Bahriye nazırlığı görevinde bulundu. Brest-Litovsk ve Mondros antlaşmalarında Osmanlı heyetinin üyesiydi. Mayıs 1919’da ulusal direnişi örgütlemek üzere Anadolu’ya geçti. Hareketin liderlerinden biri ve son Osmanlı Mebusan Meclisi’nde mart 1920’ye kadar milliyetçilerin başıydı. Bu tarihte Meclis’in kapatılması üzerine Malta’ya sürüldü. Yurda dönüşünden sonra Ankara’ya giderek TBMM’de yer aldı. Nafıa vekilliği (1921-1932) ve başbakanlık (1922-1923) yaptı. 1923’ten itibaren Cumhuriyet Halk Fırkası içinde Mustafa Kemal ve İsmet paşaların siyasetlerine karşı muhalefetin liderliğini üstlendi. 1924’te Terakkiperver Cumhuriyet Fırkası’nı kurdu. 1926’da İzmir Suikastı’nın arkasındaki “beyin” olmakla suçlandı ve gıyaben 10 yıl hapis cezasına çarptırıldı. 1926’dan 1936’ya kadar yurtdışında yaşadı. 1939’da yine siyasî hayata girdi. Daha sonra Londra büyükelçisi oldu (1942-1944).</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Osmanlı Ahrar Fırkası</span> <span class="duz-yaz-" style="font-size:1em;" xml:lang="tr-TR">İttihat ve Terakki’ye muhalefet etmek üzere kurulan ilk siyasî parti (14 eylül 1908-30 ocak 1910). Fırkaya mensup ve yardımcı olanlar arasında, Prens Sabahaddin, eski Sadrazam Kâmil Paşa, Şerif Paşa, Hasan Fehmi Efendi, Mevlanzade Rifat, gazeteci Ali Kemal vardı. Kirkor Zöhrap, Dr. Rıza Nur, Ahmed Samim fırkanın üyeleri arasındaydı. Damat Salih Paşa da fırkaya ilgi gösterdi. İlk seçimlerde hiçbir mebusluk kazanamayan fırka, İstanbul dışında hiçbir yerde şube de açamadı. Malî durumu daima çok zayıf kaldı. Kuruluşundan bir buçuk yıl sonra, Nureddin Ferruh Bey fırkanın faaliyetlerine son verildiğini bildiren beyannameyi yayınladı.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Osmanlı İttihat ve Terakki Cemiyeti</span> <span class="duz-yaz-" style="font-size:1em;" xml:lang="tr-TR">cemiyet ve siyasî parti. Adı ilk olarak 1889’da duyuldu. Askerî Tıbbiye öğrencileri tarafından kuruldu. İstibdat rejimine karşı bir cemiyetti. Birkaç yıl sonra II. Abdülhamid ülke içindeki örgütü etkisiz duruma getirdi. Bir iç dinamik simgesi olan asıl İttihat ve Terakki Cemiyeti 1906’da Selanik’te 3. Ordu subaylarının girişimiyle kuruldu. İlk kurucuları 10 kişiydi. 1907 yılında Paris örgütüyle anlaştı ve önce “Terakki ve İttihat”, sonra “İttihat ve Terakki” adını aldı. Merkezi Selanik sayılıyordu. Örgütlenmesi Makedonya’yla sınırlı kalmadı. Din, mezhep, millet farkı gözetmeksizin imparatorluğun her yerine kök saldı. İttihat ve Terakki önce Osmanlıcılığı benimsedi, sonra Türkçü ve Türkleştirici bir politika izledi. 31 Mart’ta Hareket Ordusu tarafından yok olmaktan kurtarıldı ve Cemiyet, daha fazla ordu hiyerarşisini kendi yapısında yansıtmaya başladı.1908-1918 arasında iktidarda kaldı. Cemiyet’in son kongresi 1918 yılında yapıldı. İttihat ve Terakkicilerin yurtdışında fırka kuracakları söylendi ancak beklenen olmadı.</span> <span class="italik-yaz-" style="font-size:1em;" xml:lang="tr-TR">Rumeli, İttihat ve Terakki, Hürriyet, Şûrayı Ümmet, Tanin</span> <span class="duz-yaz-" style="font-size:1em;" xml:lang="tr-TR">gibi Cemiyet’e ait ve bağlı gazeteler vardı.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Ömer Naci</span> <span class="duz-yaz-" style="font-size:1em;" xml:lang="tr-TR">asker ve siyaset adamı (? 1880-Kerkük 1916). 1902’de Harbiye’den teğmen olarak mezun oldu. Serveti Fünun hareketine katıldı. İttihat ve Terakki Cemiyeti’nin ilk üyelerindendi. Paris’e, Kafkasya’ya, sonra da İran’a (1907) kaçmak zorunda kaldı; tutuklandı, hapsedildi. İhtilalden (1908) sonra İttihatçıların araya girmeleriyle serbest bırakıldı. Cemiyet içinde hayli nüfus sahibiydi. Trablusgarp (1911) ve Balkan (1912) savaşlarına katıldı. İkinci Meclis’te Kırkkilise (Kırklareli) mebusu olarak bulundu. İttihat ve Terakki’nin merkezi umumî üyeliğine seçildi (1910-1912). Babıâli Baskını’nı düzenleyenlerin başındaydı. İran Cephesi’nde, tifüs hastalığından öldü.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Prens Sabahaddin</span> <span class="duz-yaz-" style="font-size:1em;" xml:lang="tr-TR">siyaset adamı ve toplumbilim kuramcısı (İstanbul 1878-Colombier, Neuchâtel 1948). Babası Damat Mahmud Paşa (1855-1903), 1899’da oğlu Sabahaddin ve Lütfullah’la birlikte Paris’e kaçtı. Babasının ölümünden sonra, Jön Türkler içindeki hizbin başına geçti ve “Teşebbüsi Şahsî ve Ademi Merkeziyet Cemiyeti”ni kurdu. İtilafçıların ideoloğu, İttihatçı aleyhtarlarının lideriydi. 1908’de İstanbul’a döndü. Beraberinde babasının kemiklerini getirdi. Hiçbir zaman açıktan açığa liberallere liderlik etmedi, perde arkasında kalmayı tercih etti. Ama Mahmud Şevket Paşa’nın öldürülmesi üzerine muhalefeti tasfiyeye giden İttihat ve Terakki’den kurtulmak için kadın kıyafetiyle İngiliz bandıralı Victoria gemisine binerek İstanbul’dan kaçtı (1913). Türkiye Cumhuriyeti’nin kuruluşundan sonra Osmanlı hanedanına mensup olduğu için yurda girmesi yasaklandı.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Resneli Niyazi</span> <span class="italik-yaz-" style="font-size:1em;" xml:lang="tr-TR">Kolağası Niyazi</span> <span class="duz-yaz-" style="font-size:1em;" xml:lang="tr-TR">de denir, asker (Resne 1873-Avlonya 1913). 1896’da Harbiye’den teğmen olarak mezun oldu. 1897 Yunan Savaşı’nda ün kazandı. Rütbesi yükseldi. 1903 yılından 1908 yılına kadar 3. Avcı Taburu’nda Bulgar komitacılara karşı savaştı. Temmuz 1908’de hürriyet kahramanlarından biri oldu. Ordunun harekete geçmesi kararlaştırılınca emrindeki 400 kişilik Resne Millî Taburu’yla dağa çıktı. Meşrutiyet’in geri getirilmesine yol açan ayaklanmanın lideri olarak ün yaptı. Bir süre hayli reklamı yapıldı, kendisinden “Kahramanı Hürriyet” olarak söz edildi, adı bir savaş gemisine verildi. Resneli Niyazi askerî görevine geri döndü. Hareket Ordusu’yla İstanbul’a geldi (1909). Cemiyet içinde önemli bir rol oynamadı. Çiftliğine çekildi. Arnavutluk’ta kan davası nedeniyle hasımları tarafından öldürüldü.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Said Halim Paşa</span> <span class="duz-yaz-" style="font-size:1em;" xml:lang="tr-TR">sadrazam (Kahire 1863-Roma 1921). Kavalalı Mehmed Ali Paşa’nın torunu ve Halim Paşa’nın oğludur. Tahsilini Avrupa’da yaptı. Mısırlı bir prens olmasına rağmen hayatının büyük kısmını İstanbul’da geçirdi. II. Abdülhamid, Kavalalı ailesinin fertlerini devlete bağlamak siyasetini takip ettiği için kendisini 1888’de paşalık rütbesiyle Şûrayı Devlet azalığına getirdi. 1908’den sonra İstanbul’a geldi. Yeniköy Belediye Dairesi reisi oldu. (Buradaki güzel yalısı, Boğaz’ın en güzel yapılarından biriydi; 1995’te yandı.) Arapça, İngilizce, Fransızca bilirdi.</span> <span class="italik-yaz-" style="font-size:1em;" xml:lang="tr-TR">İslamlaşmak</span> <span class="duz-yaz-" style="font-size:1em;" xml:lang="tr-TR">adıyla Fransızca yazdığı kitap, Mehmed Âkif Ersoy tarafından Türkçe’ye çevrildi. 1912’de Şûrayı Devlet başkanlığına getirildi. İttihat ve Terakki Cemiyeti kâtibi umumîsi, 1913’te ikinci kez Şûrayı Devlet başkanı, üç gün sonra Hariciye nazırı, Mahmud Şevket Paşa’nın suikast sonucu öldürülmesinden sonra da sadrazam oldu.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">Birinci Dünya Harbi’nin çıktığı günlerde, Almanya’yla ittifak yapılmış olmasına rağmen savaşa girilmesine karşıydı. İstifa etti, fakat Sultan Reşad’ın ısrarıyla yerinde kaldı. 1917 şubatında bu görevden istifa etti, yerine Talat Paşa geçti, Âyan azalığına döndü. Mondros Mütarekesi’nden sonra Malta’ya sürüldü (1919). İkinci İnönü zaferinden sonra İngilizlerle yapılan anlaşma gereği Malta sürgünleri serbest bırakılınca Damat Ferid hükûmetine güvenmediğinden önce İsviçre’ye daha sonra İtalya’ya gitti. Roma’da bir Ermeni militan tarafından öldürüldü. Naaşı İstanbul’a getirildi, Sultan Mahmud Türbesi’nin bahçesinde babasının mezarının yanına gömüldü.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Sapancalı Hakkı</span> <span class="duz-yaz-" style="font-size:1em;" xml:lang="tr-TR">asker ve siyaset adamı (Sapanca 1882-ay.y.1952). Halep’ten göç etmiş bir Türkmen ailesinin çocuğuydu. Babası koyun ticaretiyle uğraşıyordu. Babası vefat edince annesi Beşiktaş Askerî Rüştiyesi’ne yazdırdı. Edirne Askerî İdadîsi’nden sonra girdiği Harp Okulu’ndan 1903’te mezun oldu. 3. Ordu’ya katıldı. İttihat ve Terakki’ye girdi. Hakkında yakalama emri çıkınca Karadağ’a kaçtı. 1908 İhtilali’yle hürriyetine kavuştu. İşkodra’da Cemiyet’in sorumlu sekreteri olarak çalıştı. Birçok cephede savaştı. Mustafa Kemal’in yakın arkadaşıydı. Ticarete atıldı. Yakub Cemil’le birlikte yargılandı. Kastamonu’ya sürgün edildi. Kaçtı.</span> <span class="italik-yaz-" style="font-size:1em;" xml:lang="tr-TR">İstiklal</span> <span class="duz-yaz-" style="font-size:1em;" xml:lang="tr-TR">gazetesini çıkardı.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Süleyman Askerî</span> <span class="duz-yaz-" style="font-size:1em;" xml:lang="tr-TR">asker (Prizren 1884-Basra 1915). Vehbi Paşa’nın oğludur. 1902’de Harp Okulu’nu bitirdi. 1908’den önce İttihat ve Terakki Cemiyeti üyesi oldu. 1909-1911 arasında Bağdat’ta jandarma komutanı olarak görev yaptı. 1912’de Trablusgarp’ta Mustafa Kemal’in, 1913’te Enver Bey’in komutasındaki 10. Kolordu kurmayında çalıştı. Edirne’nin kurtarılmasında ve onun ardından Batı Trakya’daki çete savaşında önemli rol oynadı. Garbî Trakya Muvakkat Türk Hükûmeti’nin başkanlığını yaptı. 1914’te Basra valisi tayin edildi. İngilizlere karşı savaşmak üzere Teşkilatı Mahsusa müfrezesi kurdu, savaştı ama yenildi. Yenilgiyi hazmedemedi, intihar etti.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Şemşi Paşa</span> <span class="duz-yaz-" style="font-size:1em;" xml:lang="tr-TR">asker (d. Tiran 1858). Çok genç yaşta gönüllü olarak 1877-1778 Osmanlı-Rus Savaşı’na katıldı, iki defa yaralandı. 1897 Yunan Savaşı’ndaki büyük cesaretiyle II. Abdülhamid’in güvenini kazanarak neferlikten paşalığa kadar yükseldi. Çok cesur oluşu ve padişaha mutlak sadakatiyle tanındı. İmza yerine “Şemsi Şemso” kazılı mühür kullanırdı. Meşrutiyet hareketini bastırmakla görevlendirildi. Teğmen Atıf tarafından öldürüldü.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Talat Paşa</span> <span class="duz-yaz-" style="font-size:1em;" xml:lang="tr-TR">sadrazam (Edirne 1874-Berlin 1921). Kırcaali’nin Çepheli köyünden Ahmed Vasıf Efendi ile Hürmüz Hanım’ın oğludur. Annesi ve babası Türkmen’dir. Muhalifleri Kıptî (Çingene) olduğunu iddia etmişler ve bu iddialarını Larousse Universel’in 1932 baskısındaki bilgiye dayandırmışlardı. Ancak biyografici İbrahim Alaettin Gövsa bunun Taşnak komitacısı, Van mebusu Vahan Papazyan’ın oğlu Arakel Papazyan tarafından yazıldığını tespit etmiştir. Yoksul bir ailedendi, sınırlı eğitim gördü. Edirne Posta Telgraf İdaresi’ne girdi ve Musevî Alyans İsrail Mektebi’ne Türkçe öğretmeni oldu. Mektebin müdürü Mösyö Lupa’nın kızından Fransızca öğrendi. 1890’dan sonra istibdat idaresi aleyhine çalışmaya başladı ve bu nedenle tevkif edildi. Edirne tevkifhanesinde 25 ay kaldı. 1899 şubat ayında, Kadir gecesi sebebiyle affedildi. Selanik’e sürüldü. Mason locasına girdi. Hukuk tahsili gördü.</span></p>

      <p class="duz-yaz-"><span class="duz-yaz-" style="font-size:1em;" xml:lang="tr-TR">1906’da Osmanlı Hürriyet Cemiyeti’ni kurdu. Devrim sonrasında İttihat ve Terakki Cemiyeti’nin en önemli üyelerinden biri oldu. İlk Mebusan Meclisi de dahil bütün İttihat ve Terakki dönemi meclislerinde Edirne mensubu olarak yer aldı. 10 mart 1911’de evlendi. Talat Paşa, eşi dolayısıyla Namık Kemal’in akrabasıydı. Babıâli Baskını’ndan sonra, 1913-1917 yılları arasında Dahiliye nazırlığı, 1917-1918 yıllarında sadrazamlık yaptı. Cemiyet’in dağılması üzerine bu görevinden istifa etti (1918) ve 2-3 kasım 1918 cumartesi gecesi Alman Sefareti’nin Loreley adlı gemisiyle Almanya’ya kaçtı. 15 mart 1921’de Berlin’de, İran’ın Salmas şehrinde doğan Ermeni komitacı Sogomon Tayleryan tarafından tabancayla vurularak öldürüldü. 1944’ün şubat ayında naaşı vatana getirildi ve mücadele arkadaşlarından çoğunun yattığı Hürriyeti Ebediye Şehitliği’ne konuldu. Masondu. Bektaşîydi.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Topal Tevfik</span> <span class="duz-yaz-" style="font-size:1em;" xml:lang="tr-TR">suikastçı (öl. İstanbul 1913). Sadrazam Mahmud Şevket Paşa’nın suikastına karıştı. Divanıharp önünde, Mahmud Şevket Paşa’yı neden öldürdüğü sorulduğunda, “Bana, bu paşanın Ruslarla anlaşıp İstanbul’u onlara vereceği anlatıldı. Bir de gizli mektubunu okudular” dedi. Kendisinin okuma yazması yoktu. Kumarbazdı. İdam edildi.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Uşaklıgil (Halit Ziya)</span> <span class="duz-yaz-" style="font-size:1em;" xml:lang="tr-TR">romancı ve öykücü (İstanbul 1866-ay.y.1945). İttihat ve Terakki Cemiyeti üyesiydi. İzmir’de</span> <span class="italik-yaz-" style="font-size:1em;" xml:lang="tr-TR">Nevruz,</span> <span class="duz-yaz-" style="font-size:1em;" xml:lang="tr-TR">İstanbul’da</span> <span class="italik-yaz-" style="font-size:1em;" xml:lang="tr-TR">Serveti Fünun</span> <span class="duz-yaz-" style="font-size:1em;" xml:lang="tr-TR">(1896) dergilerini çıkardı. Devlet memurluğunda bulundu, Reji İdaresi’nde çalıştı. İhtilalden sonra üniversitede estetik ve yabancı diller dersleri verdi. Padişaha (Mehmed Reşad) birinci kâtip tayin edildi (1909). Diplomatik görevlerle Avrupa’da bulundu (1913-1914). Anılarını</span> <span class="italik-yaz-" style="font-size:1em;" xml:lang="tr-TR">Saray ve Ötesi</span> <span class="duz-yaz-" style="font-size:1em;" xml:lang="tr-TR">(3 cilt, İstanbul, 1940-1942) adlı kitapta anlattı.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Ürgüplü Mustafa Hayri</span> <span class="duz-yaz-" style="font-size:1em;" xml:lang="tr-TR">din ve siyaset adamı (Ürgüp 1867-İstanbul 1927). İhtilalden (1908) sonra bütün Meclis’lerde Niğde’den mebus seçildi. İttihat ve Terakki Cemiyeti üyesi oldu (1908-1917). Adliye (1911) ve Evkaf (1911-1912 ve 1913-1914) nazırlığı görevlerinde bulundu.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Yalçın (Hüseyin Cahit)</span> <span class="duz-yaz-" style="font-size:1em;" xml:lang="tr-TR">gazeteci ve siyaset adamı (Balıkesir 1874-İstanbul 1957). 1896’da Mülkiye’yi bitirdi. Öğretmenlik, gazetecilik, çevirmenlik, yazarlık yaptı. İhtilalden sonra İttihat ve Terakki Cemiyeti’ne girdi. Her üç Meclis’te de İstanbul mebusu olarak bulundu. Hüseyin Kâzım’la birlikte Cemiyet yanlısı bir gazete olan</span> <span class="italik-yaz-" style="font-size:1em;" xml:lang="tr-TR">Tanin</span><span class="duz-yaz-" style="font-size:1em;" xml:lang="tr-TR">’i çıkardı. Meclisi Mebusan’ın başkanvekili (1914-1916) ve başkanı (1916-1918) oldu. Örgüt içinde Talat Paşa’nın en yakınlarındandı. 1919’da İngilizler tarafından tutuklandı ve Malta’ya sürüldü. Anadolu’ya döndükten sonra tekrar</span> <span class="italik-yaz-" style="font-size:1em;" xml:lang="tr-TR">Tanin</span><span class="duz-yaz-" style="font-size:1em;" xml:lang="tr-TR">’i yayımladı. Hükûmetin siyasetini eleştirdiği için iki kez tutuklandı ve 1925’te Çorum’a sürüldü. Mustafa Kemal’in ölümünden sonra, İstanbul ve Kars milletvekili olarak TBMM’de bulundu (1939-1950). 1948’den itibaren Cumhuriyet Halk Partisi’nin yayın organı</span> <span class="italik-yaz-" style="font-size:1em;" xml:lang="tr-TR">Ulus</span><span class="duz-yaz-" style="font-size:1em;" xml:lang="tr-TR">’un başyazarlığını yaptı. 1954’te bu kez Demokrat Parti yönetimi tarafından tutuklandı ve iki yıl hapse mahkûm edildi. Edebiyat ve gazetecilik alanlarındaki çalışmalarını ölümüne kadar sürdürmüştür.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Yenibahçeli Şükrü</span> <span class="duz-yaz-" style="font-size:1em;" xml:lang="tr-TR">asıl adı</span> <span class="italik-yaz-" style="font-size:1em;" xml:lang="tr-TR">Ahmet Şükrü Oğuz,</span> <span class="duz-yaz-" style="font-size:1em;" xml:lang="tr-TR">asker ve siyaset adamı (İstanbul 1881-ay.y.1953). Ağabeyi Nail ile kendisine “Hanımın Oğulları” derlerdi. Babası Kaymakam Dr. Ahmed Bey’dir. Annesi Çerkez’di. Teşkilat-ı Mahsusa’nın fedaîsiydi. Ağabeyi Nail’le birlikte birçok cephede bulundu. Ankara’daki ulusal güçlere silah, cephane ve adam kaçıran Karakol Cemiyeti’nin de elemanıydı. Kocaeli ve İstanbul yöresinde Kuvayı Milliye’yi örgütledi. İlk TBMM’ye İstanbul milletvekili seçildi (1920). Mustafa Kemal’e karşı oluşan (1922) ikinci grupta yer aldı. Yeniden milletvekili seçilemedi (1923). Ağabeyi Nail, Atatürk’e İzmir’de suikast düzenlenmesi olayına adı karıştığından idam edildi. Yenibahçeli Şükrü’nün üvey oğlu Türkiye Sosyalist Partisi’nin kurucusu Burhan Oğuz’dur.</span></p>

      <p class="duz-yaz-"><span class="bold-yaz-" style="font-size:1em;" xml:lang="tr-TR">Ziya Gökalp</span> <span class="duz-yaz-" style="font-size:1em;" xml:lang="tr-TR">asıl adı</span> <span class="italik-yaz-" style="font-size:1em;" xml:lang="tr-TR">Mehmed Ziya,</span> <span class="duz-yaz-" style="font-size:1em;" xml:lang="tr-TR">yazar ve toplumbilimci (Diyarbakır 1876-İstanbul 1924). Öğrenimini tamamlamak için Diyarbakır’dan İstanbul’a geldi (1896) ve Veteriner Fakültesi’ne girdi. İhtilalci faaliyetlerinden ötürü tutuklanarak Diyarbakır’a gönderildi (1897). 1908’de çıkardığı</span> <span class="italik-yaz-" style="font-size:1em;" xml:lang="tr-TR">Dicle</span> <span class="duz-yaz-" style="font-size:1em;" xml:lang="tr-TR">adlı küçük gazeteyle dikkati çekti. İhtilalden sonra İttihat ve Terakki Cemiyeti’nin Diyarbakır örgütü temsilcisi olarak 1909 Kongresi’ne katılmak üzere Selanik’e gitti. Merkezi umumî üyeliğine seçildi ve 1918’e kadar bu görevde kaldı. Talat Paşa’nın yakını olarak tanındı. Felsefe öğretmenliği yaptı, dergiler çıkardı. 1919’da Müttefikler tarafından tutuklanarak Malta’ya sürüldü. 1921’de yurda döndüğünde Kemalistler tarafından hayli soğuk karışlandı. Daha sonra Kemalistlerle arası düzeldi. 1923’te Diyarbakır milletvekili olarak Meclis’e girdi. Sekiz kitabı yayımlandı.</span></p>

      <p class="bolum-ad-"><span class="bolum-ad-" style="font-size:1em;" xml:lang="tr-TR">Kaynakça</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Ahmad, Feroz,</span> <span class="dar-paragraf-italik" style="font-size:1em;" xml:lang="tr-TR">İttihat ve Terakki,</span> <span class="dar-paragraf" style="font-size:1em;" xml:lang="tr-TR">Kaynak Yayınları, 3. baskı, 1986.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Ahmad, Feroz,</span> <span class="dar-paragraf-italik" style="font-size:1em;" xml:lang="tr-TR">İttihatçılıktan Kemalizme,</span> <span class="dar-paragraf" style="font-size:1em;" xml:lang="tr-TR">Kaynak Yayınları, kasım 1985.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Akçam, Taner,</span> <span class="dar-paragraf-italik" style="font-size:1em;" xml:lang="tr-TR">Ermeni Tabusu Var mı?</span><span class="dar-paragraf" style="font-size:1em;" xml:lang="tr-TR">, Su Yayınları, ağustos 2000.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Akşin, Sina,</span> <span class="dar-paragraf-italik" style="font-size:1em;" xml:lang="tr-TR">Jön Türkler, İttihat ve Terakki,</span> <span class="dar-paragraf" style="font-size:1em;" xml:lang="tr-TR">İmge Kitabevi, 2. baskı, kasım 1998.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Akyol, M. Cihat,</span> <span class="dar-paragraf-italik" style="font-size:1em;" xml:lang="tr-TR">Kontrgerilla,</span> <span class="dar-paragraf" style="font-size:1em;" xml:lang="tr-TR">Şafak Matbaası, 1990.</span></p>

      <p class="dar-paragraf--yak-n-sat-rlar"><span class="dar-paragraf-italik" style="font-size:1em;" xml:lang="tr-TR">Ansiklopedik Siyasi Terimler ve Örgütler Sözlüğü,</span> <span class="dar-paragraf" style="font-size:1em;" xml:lang="tr-TR">Güvenlik ve Yargı Muhabirleri Derneği Yayınları, 1993.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Artuç, İbrahim,</span> <span class="dar-paragraf-italik" style="font-size:1em;" xml:lang="tr-TR">Balkan Savaşı,</span> <span class="dar-paragraf" style="font-size:1em;" xml:lang="tr-TR">Kastaş Yayınları, kasım 1988.</span></p>

      <p class="dar-paragraf--yak-n-sat-rlar"><span class="dar-paragraf-italik" style="font-size:1em;" xml:lang="tr-TR">Atatürk’ün Bütün Eserleri,</span> <span class="dar-paragraf" style="font-size:1em;" xml:lang="tr-TR">1. cilt, Kaynak Yayınları, 2. baskı, 1999.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Avcıoğlu, Doğan,</span> <span class="dar-paragraf-italik" style="font-size:1em;" xml:lang="tr-TR">Milli Kurtuluş Tarihi,</span> <span class="dar-paragraf" style="font-size:1em;" xml:lang="tr-TR">3. cilt, İstanbul Matbaası, 1974.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Aydemir, Şevket Süreyya,</span> <span class="dar-paragraf-italik" style="font-size:1em;" xml:lang="tr-TR">Enver Paşa,</span> <span class="dar-paragraf" style="font-size:1em;" xml:lang="tr-TR">1., 2., 3. cilt, Remzi Kitabevi, 5. baskı, 1993.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Aydemir, Şevket Süreyya,</span> <span class="dar-paragraf-italik" style="font-size:1em;" xml:lang="tr-TR">Tek Adam,</span> <span class="dar-paragraf" style="font-size:1em;" xml:lang="tr-TR">1., 2., 3. cilt, Remzi Kitabevi, 13. baskı, 1994.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Aydemir, Şevket Süreyya,</span> <span class="dar-paragraf-italik" style="font-size:1em;" xml:lang="tr-TR">İkinci Adam,</span> <span class="dar-paragraf" style="font-size:1em;" xml:lang="tr-TR">1., 2., 3. cilt, Remzi Kitabevi, 7. baskı, 1993.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">“Bahaeddin Şakir’in Anıları”,</span> <span class="dar-paragraf-italik" style="font-size:1em;" xml:lang="tr-TR">Milliyet</span> <span class="dar-paragraf" style="font-size:1em;" xml:lang="tr-TR">gazetesi, 4 nisan 1934-31 aralık 1934.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Bayrak, M. Orhan,</span> <span class="dar-paragraf-italik" style="font-size:1em;" xml:lang="tr-TR">İstanbul Tarihi,</span> <span class="dar-paragraf" style="font-size:1em;" xml:lang="tr-TR">İnkılap Kitabevi, 1996.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Bulut, Faik,</span> <span class="dar-paragraf-italik" style="font-size:1em;" xml:lang="tr-TR">İttihat Terakki’de Milliyetçilik, Din ve Kadın Tartışmaları,</span> <span class="dar-paragraf" style="font-size:1em;" xml:lang="tr-TR">2 cilt, Su Yayınları, mayıs 1999.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Cebesoy, Ali Fuat,</span> <span class="dar-paragraf-italik" style="font-size:1em;" xml:lang="tr-TR">Sınıf Arkadaşım Atatürk,</span> <span class="dar-paragraf" style="font-size:1em;" xml:lang="tr-TR">Temel Yayınları, 2000.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Cemal Paşa,</span> <span class="dar-paragraf-italik" style="font-size:1em;" xml:lang="tr-TR">Hatıralar; İttihat Terakki ve Birinci Dünya Savaşı,</span> <span class="dar-paragraf" style="font-size:1em;" xml:lang="tr-TR">Selek Yayınları, 1959.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Cemil, Arif,</span> <span class="dar-paragraf-italik" style="font-size:1em;" xml:lang="tr-TR">Teşkilat-ı Mahsusa,</span> <span class="dar-paragraf" style="font-size:1em;" xml:lang="tr-TR">Arba Yayınları, kasım 1997.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Criss, Bilge,</span> <span class="dar-paragraf-italik" style="font-size:1em;" xml:lang="tr-TR">İşgal Altında İstanbul,</span> <span class="dar-paragraf" style="font-size:1em;" xml:lang="tr-TR">İletişim Yayınları, 3. baskı, 2000.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Çavdar, Tevfik,</span> <span class="dar-paragraf-italik" style="font-size:1em;" xml:lang="tr-TR">İttihat Terakki,</span> <span class="dar-paragraf" style="font-size:1em;" xml:lang="tr-TR">İletişim Yayınları, temmuz 1991.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Çitlioğlu, Ercan,</span> <span class="dar-paragraf-italik" style="font-size:1em;" xml:lang="tr-TR">Yedekteki Taşeron; ASALA-PKK,</span> <span class="dar-paragraf" style="font-size:1em;" xml:lang="tr-TR">Ümit Yayıncılık, 2. baskı, mart 1998.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Çölaşan, Emin,</span> <span class="dar-paragraf-italik" style="font-size:1em;" xml:lang="tr-TR">Tarihe Düşülen Notlar,</span> <span class="dar-paragraf" style="font-size:1em;" xml:lang="tr-TR">Ümit Yayıncılık, 2. baskı, aralık 2000</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Dinamo, Hasan İzzettin,</span> <span class="dar-paragraf-italik" style="font-size:1em;" xml:lang="tr-TR">Kutsal İsyan,</span> <span class="dar-paragraf" style="font-size:1em;" xml:lang="tr-TR">5 cilt, Tekin Yayınevi, 1990.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Dirik, Orhan,</span> <span class="dar-paragraf-italik" style="font-size:1em;" xml:lang="tr-TR">Babam General Kâzım Dirik ve Ben,</span> <span class="dar-paragraf" style="font-size:1em;" xml:lang="tr-TR">Yapı Kredi Yayınları, haziran 1998.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Emiroğlu, Kudret,</span> <span class="dar-paragraf-italik" style="font-size:1em;" xml:lang="tr-TR">Anadolu’da Devrim Günleri,</span> <span class="dar-paragraf" style="font-size:1em;" xml:lang="tr-TR">İmge Kitabevi, mart 1999.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Eronat, Canan,</span> <span class="dar-paragraf-italik" style="font-size:1em;" xml:lang="tr-TR">Ertuğrul Süvarisi Ali Bey’den Ayşe Hanım’a Mektuplar,</span> <span class="dar-paragraf" style="font-size:1em;" xml:lang="tr-TR">Yapı Kredi Yayınları, aralık 1995.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Ertürk, Hüsamettin,</span> <span class="dar-paragraf-italik" style="font-size:1em;" xml:lang="tr-TR">İki Devrin Perde Arkası,</span> <span class="dar-paragraf" style="font-size:1em;" xml:lang="tr-TR">Pınar Yayınevi, 1964.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Esatlı, Mustafa Ragıp,</span> <span class="dar-paragraf-italik" style="font-size:1em;" xml:lang="tr-TR">İttihat ve Terakki,</span> <span class="dar-paragraf" style="font-size:1em;" xml:lang="tr-TR">Hürriyet Yayınları, mayıs 1975.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Genelkurmay Askeri ve Staretejik Etüt Başkanlığı,</span> <span class="dar-paragraf-italik" style="font-size:1em;" xml:lang="tr-TR">Belgelerle Ermeni Sorunu,</span> <span class="dar-paragraf" style="font-size:1em;" xml:lang="tr-TR">Askeri Tarih Yayınları, 1992.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Grigoriantz, Alexandre,</span> <span class="dar-paragraf-italik" style="font-size:1em;" xml:lang="tr-TR">Kafkasya Halkları</span> <span class="dar-paragraf" style="font-size:1em;" xml:lang="tr-TR">(çev. Doğan Yurdakul), Sabah Kitapları, temmuz 1999.</span></p>

      <p class="dar-paragraf--yak-n-sat-rlar"><span class="dar-paragraf-italik" style="font-size:1em;" xml:lang="tr-TR">Halil Menteşe’nin Anıları,</span> <span class="dar-paragraf" style="font-size:1em;" xml:lang="tr-TR">Hürriyet Yayınları, kasım 1986.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Hiçyılmaz, Ergun,</span> <span class="dar-paragraf-italik" style="font-size:1em;" xml:lang="tr-TR">Teşkilat-ı Mahsusa’dan MİT’e,</span> <span class="dar-paragraf" style="font-size:1em;" xml:lang="tr-TR">Varlık Yayınları, 1990.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Hiçyılmaz, Ergun,</span> <span class="dar-paragraf-italik" style="font-size:1em;" xml:lang="tr-TR">Başverenler Başkaldıranlar,</span> <span class="dar-paragraf" style="font-size:1em;" xml:lang="tr-TR">Altın Kitaplar, ocak 1993.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Hiçyılmaz, Ergun,</span> <span class="dar-paragraf-italik" style="font-size:1em;" xml:lang="tr-TR">Osmanlıdan Cumhuriyete Gizli Teşkilatlar,</span> <span class="dar-paragraf" style="font-size:1em;" xml:lang="tr-TR">Altın Kitaplar, kasım 1994.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Hiçyılmaz, Ergun,</span> <span class="dar-paragraf-italik" style="font-size:1em;" xml:lang="tr-TR">Teşkilat-ı Mahsusa,</span> <span class="dar-paragraf" style="font-size:1em;" xml:lang="tr-TR">Kamer Yayınları, 1996.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Kabacalı, Alpay,</span> <span class="dar-paragraf-italik" style="font-size:1em;" xml:lang="tr-TR">Doğmayan Hürriyet ve Yarıda Kalan İhtilal,</span> <span class="dar-paragraf" style="font-size:1em;" xml:lang="tr-TR">Cem Yayınevi.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Kabacalı, Alpay,</span> <span class="dar-paragraf-italik" style="font-size:1em;" xml:lang="tr-TR">Türkiye’de Siyasal Cinayetler,</span> <span class="dar-paragraf" style="font-size:1em;" xml:lang="tr-TR">Altın Kitaplar, nisan 1993.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Karabekir, Kâzım,</span> <span class="dar-paragraf-italik" style="font-size:1em;" xml:lang="tr-TR">Enver Paşa ve İttihat Terakki,</span> <span class="dar-paragraf" style="font-size:1em;" xml:lang="tr-TR">Tekin Yayınları, 1990.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Karabekir, Kâzım,</span> <span class="dar-paragraf-italik" style="font-size:1em;" xml:lang="tr-TR">Paşaların Hesaplaşması,</span> <span class="dar-paragraf" style="font-size:1em;" xml:lang="tr-TR">Emre Yayınları, eylül 1992.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Karakoyunlu, Yılmaz,</span> <span class="dar-paragraf-italik" style="font-size:1em;" xml:lang="tr-TR">Üç Aliler Divanı,</span> <span class="dar-paragraf" style="font-size:1em;" xml:lang="tr-TR">Doğan Kitapçılık, 2. baskı, mayıs 2000.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Karatamu, Selahattin-Toker, Hülya,</span> <span class="dar-paragraf-italik" style="font-size:1em;" xml:lang="tr-TR">Türk Silahlı Kuvvetleri Tarihi,</span> <span class="dar-paragraf" style="font-size:1em;" xml:lang="tr-TR">3. cilt, 6’ıncı kısım (1908-1920), Genelkurmay Askeri Tarih ve Stratejik Etüt Başkanlığı Yayınları, 1996.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Kocahanoğlu, Osman Selim,</span> <span class="dar-paragraf-italik" style="font-size:1em;" xml:lang="tr-TR">İttihat Terakki’nin Sorgulanması ve Yargılanması,</span> <span class="dar-paragraf" style="font-size:1em;" xml:lang="tr-TR">Temel Yayınları, 1998.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Koloğlu, Orhan,</span> <span class="dar-paragraf-italik" style="font-size:1em;" xml:lang="tr-TR">Avrupa’nın Kıskacında Abdülhamit,</span> <span class="dar-paragraf" style="font-size:1em;" xml:lang="tr-TR">İletişim Yayınları, 1998.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Kutay, Cemal,</span> <span class="dar-paragraf-italik" style="font-size:1em;" xml:lang="tr-TR">Talat Paşa’nın Gurbet Anıları,</span> <span class="dar-paragraf" style="font-size:1em;" xml:lang="tr-TR">1., 2., 3. cilt, Kültür Matbaası, 1983.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Kutay, Cemal,</span> <span class="dar-paragraf-italik" style="font-size:1em;" xml:lang="tr-TR">Yazılmamış Tarihimiz, Seçmeler 1,</span> <span class="dar-paragraf" style="font-size:1em;" xml:lang="tr-TR">Aksoy Yayıncılık, ekim 1999.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Leskovikli, Mehmet Rauf,</span> <span class="dar-paragraf-italik" style="font-size:1em;" xml:lang="tr-TR">İttihat ve Terakki Ne İdi,</span> <span class="dar-paragraf" style="font-size:1em;" xml:lang="tr-TR">Arba Yayınları, kasım 1991.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Meram, Ali Kemal,</span> <span class="dar-paragraf-italik" style="font-size:1em;" xml:lang="tr-TR">Padişah Anaları,</span> <span class="dar-paragraf" style="font-size:1em;" xml:lang="tr-TR">Toplumsal Dönüşüm Yayınları, 5. baskı, 1998.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Oğuz, Burhan,</span> <span class="dar-paragraf-italik" style="font-size:1em;" xml:lang="tr-TR">Yaşadıklarım Dinlediklerim,</span> <span class="dar-paragraf" style="font-size:1em;" xml:lang="tr-TR">Simurg Yayınları, 2000.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Okyar, Osman - Seyitdanlıoğlu, Mehmet,</span> <span class="dar-paragraf-italik" style="font-size:1em;" xml:lang="tr-TR">Fethi Okyar’ın Anıları,</span> <span class="dar-paragraf" style="font-size:1em;" xml:lang="tr-TR">Türkiye İş Bankası Kültür Yayınları, ağustos 1997.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Ortaylı, İlber,</span> <span class="dar-paragraf-italik" style="font-size:1em;" xml:lang="tr-TR">Osmanlı İmparatorluğu’nda Alman Nüfuzu,</span> <span class="dar-paragraf" style="font-size:1em;" xml:lang="tr-TR">Kaynak Yayınları, mart 1983.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Öymen, Örsan,</span> <span class="dar-paragraf-italik" style="font-size:1em;" xml:lang="tr-TR">Bir İhtilal Daha Var,</span> <span class="dar-paragraf" style="font-size:1em;" xml:lang="tr-TR">Milliyet Yayınları, eylül 1986.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Özakman, Turgut,</span> <span class="dar-paragraf-italik" style="font-size:1em;" xml:lang="tr-TR">Atatürk, Kurtuluş Savaşı ve Cumhuriyet Kronolojisi,</span> <span class="dar-paragraf" style="font-size:1em;" xml:lang="tr-TR">Bilgi Yayınevi, haziran 1999.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Pehlivanlı, Hamit,</span> <span class="dar-paragraf-italik" style="font-size:1em;" xml:lang="tr-TR">Askeri Polis Teşkilatı,</span> <span class="dar-paragraf" style="font-size:1em;" xml:lang="tr-TR">Genelkurmay Basımevi, 1992.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Petrosyan, Yuriy Aşatoviç,</span> <span class="dar-paragraf-italik" style="font-size:1em;" xml:lang="tr-TR">Sovyet Gözüyle Jöntürkler</span> <span class="dar-paragraf" style="font-size:1em;" xml:lang="tr-TR">(çeviren Mazlum Beyhan ve Ayşe Hacıhasanoğlu), Bilgi Yayınevi, nisan 1974.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Ramsaur, E. E.,</span> <span class="dar-paragraf-italik" style="font-size:1em;" xml:lang="tr-TR">Jön Türkler ve 1908 İhtilali</span> <span class="dar-paragraf" style="font-size:1em;" xml:lang="tr-TR">(çeviren Nuran Ülken), Sander Yayınları, 1972.</span></p>

      <p class="dar-paragraf--yak-n-sat-rlar"><span class="dar-paragraf-italik" style="font-size:1em;" xml:lang="tr-TR">Resneli Niyazi’nin Anıları,</span> <span class="dar-paragraf" style="font-size:1em;" xml:lang="tr-TR">bugünkü dile çeviren İhsan Ilgar, Çağdaş Yayınları, 1975.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Sakaoğlu, Necdet,</span> <span class="dar-paragraf-italik" style="font-size:1em;" xml:lang="tr-TR">Bu Mülkün Sultanları,</span> <span class="dar-paragraf" style="font-size:1em;" xml:lang="tr-TR">Oğlak Yayınları, 2. baskı, aralık 1999.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Sorgun, Taylan,</span> <span class="dar-paragraf-italik" style="font-size:1em;" xml:lang="tr-TR">Mütareke Dönemi ve Bekirağa Bölüğü,</span> <span class="dar-paragraf" style="font-size:1em;" xml:lang="tr-TR">Kamer Yayınları, 1998.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Süreya, Cemal,</span> <span class="dar-paragraf-italik" style="font-size:1em;" xml:lang="tr-TR">Sevda Sözleri,</span> <span class="dar-paragraf" style="font-size:1em;" xml:lang="tr-TR">Can Yayınları, 1990.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Süreyya, Mehmet,</span> <span class="dar-paragraf-italik" style="font-size:1em;" xml:lang="tr-TR">Sicil-i Osmani; Osmanlı Ünlüleri,</span> <span class="dar-paragraf" style="font-size:1em;" xml:lang="tr-TR">6 cilt, Kültür Bakanlığı-Tarih Vakfı ortak yayını, nisan 1996.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Şakir, Ziya,</span> <span class="dar-paragraf-italik" style="font-size:1em;" xml:lang="tr-TR">Mahmut Şevket Paşa,</span> <span class="dar-paragraf" style="font-size:1em;" xml:lang="tr-TR">Muallim Fuat Gücüyener tarihi eserler serisi, No. 18, İstanbul, 1956.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Şıracıyan, Arşavir,</span> <span class="dar-paragraf-italik" style="font-size:1em;" xml:lang="tr-TR">Bir Ermeni Teröristin İtirafları,</span> <span class="dar-paragraf" style="font-size:1em;" xml:lang="tr-TR">Kastaş Yayınları, mayıs 1997.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Şimşir, N. Bilal,</span> <span class="dar-paragraf-italik" style="font-size:1em;" xml:lang="tr-TR">Malta Sürgünleri,</span> <span class="dar-paragraf" style="font-size:1em;" xml:lang="tr-TR">Bilgi Yayınevi, 2. baskı, nisan 1985.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Şimşir, N. Bilal,</span> <span class="dar-paragraf-italik" style="font-size:1em;" xml:lang="tr-TR">Şehit Diplomatlarımız,</span> <span class="dar-paragraf" style="font-size:1em;" xml:lang="tr-TR">2 cilt, Bilgi Yayınevi, aralık 2000.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Tansu, Samih Nafiz,</span> <span class="dar-paragraf-italik" style="font-size:1em;" xml:lang="tr-TR">İttihat ve Terakki İçinde Dönenler,</span> <span class="dar-paragraf" style="font-size:1em;" xml:lang="tr-TR">İnkılap Kitabevi, 1960.</span></p>

      <p class="dar-paragraf--yak-n-sat-rlar"><span class="dar-paragraf-italik" style="font-size:1em;" xml:lang="tr-TR">Tanzimattan Cumhuriyete Ansiklopedisi,</span> <span class="dar-paragraf" style="font-size:1em;" xml:lang="tr-TR">6 cilt, İletişim Yayınları, 1985.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Tevetoğlu, Fethi,</span> <span class="dar-paragraf-italik" style="font-size:1em;" xml:lang="tr-TR">Ömer Naci,</span> <span class="dar-paragraf" style="font-size:1em;" xml:lang="tr-TR">Başbakanlık Kültür Müsteşarlığı Yayınları, 1973.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Tevfik, Ebüzziya,</span> <span class="dar-paragraf-italik" style="font-size:1em;" xml:lang="tr-TR">Yeni Osmanlılar Tarihi,</span> <span class="dar-paragraf" style="font-size:1em;" xml:lang="tr-TR">Hürriyet Yayınları, mart 1973.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Tevfik, Rıza,</span> <span class="dar-paragraf-italik" style="font-size:1em;" xml:lang="tr-TR">Biraz da Ben konuşayım,</span> <span class="dar-paragraf" style="font-size:1em;" xml:lang="tr-TR">İletişim Yayınları, şubat 1993.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Timur, Taner,</span> <span class="dar-paragraf-italik" style="font-size:1em;" xml:lang="tr-TR">Türkler ve Ermeniler,</span> <span class="dar-paragraf" style="font-size:1em;" xml:lang="tr-TR">İmge Kitabevi, ekim 2000.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Tinayre, Marcelle,</span> <span class="dar-paragraf-italik" style="font-size:1em;" xml:lang="tr-TR">Tinayre’nin Günlüğü; Osmanlı İzlenimleri ve 31 Mart Olayı</span> <span class="dar-paragraf" style="font-size:1em;" xml:lang="tr-TR">(çeviren Engin Sunar), Aksoy Yayıncılık, ekim 1998.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Topuz, Hıfzı,</span> <span class="dar-paragraf-italik" style="font-size:1em;" xml:lang="tr-TR">Eski Dostlar,</span> <span class="dar-paragraf" style="font-size:1em;" xml:lang="tr-TR">Remzi Kitabevi, temmuz 2000.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Topuzlu, Cemil,</span> <span class="dar-paragraf-italik" style="font-size:1em;" xml:lang="tr-TR">80 Yıllık Hatıralarım,</span> <span class="dar-paragraf" style="font-size:1em;" xml:lang="tr-TR">İ.Ü. Cerrahpaşa Tıp Fakültesi Yayınları, 1982.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Troçki, Leon,</span> <span class="dar-paragraf-italik" style="font-size:1em;" xml:lang="tr-TR">Balkan Savaşları</span> <span class="dar-paragraf" style="font-size:1em;" xml:lang="tr-TR">(çeviren Tansel Güney), Arba Yayınları, eylül 1995.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Tunaya, Tarık Zafer,</span> <span class="dar-paragraf-italik" style="font-size:1em;" xml:lang="tr-TR">İttihat Terakki, Bir Çağın, Bir Kuşağın, Bir Partinin Tarihi,</span> <span class="dar-paragraf" style="font-size:1em;" xml:lang="tr-TR">İletişim Yayınları, 2000.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Tunaya, Tarık Zafer,</span> <span class="dar-paragraf-italik" style="font-size:1em;" xml:lang="tr-TR">Türkiye’de Siyasal Partiler (1859-1952),</span> <span class="dar-paragraf" style="font-size:1em;" xml:lang="tr-TR">Arba Yayınları, 2. baskı, kasım 1992.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Yalçın, Soner,</span> <span class="dar-paragraf-italik" style="font-size:1em;" xml:lang="tr-TR">Beco; Behçet Cantürk’ün Anıları,</span> <span class="dar-paragraf" style="font-size:1em;" xml:lang="tr-TR">Su Yayınları, 7. baskı, şubat 2000.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Yalçın, Soner - Yurdakul, Doğan,</span> <span class="dar-paragraf-italik" style="font-size:1em;" xml:lang="tr-TR">Bay Pipo,</span> <span class="dar-paragraf" style="font-size:1em;" xml:lang="tr-TR">Doğan Kitapçılık, 24. baskı, ocak 2001.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Yalçın, Soner - Yurdakul, Doğan,</span> <span class="dar-paragraf-italik" style="font-size:1em;" xml:lang="tr-TR">Reis; Gladio’nun Türk Tetikçisi,</span> <span class="dar-paragraf" style="font-size:1em;" xml:lang="tr-TR">16. baskı, Su Yayınları, ocak 2001.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Yalçın, Soner,</span> <span class="dar-paragraf-italik" style="font-size:1em;" xml:lang="tr-TR">Binbaşı Ersever’in İtirafları,</span> <span class="dar-paragraf" style="font-size:1em;" xml:lang="tr-TR">Kaynak Yayınları, 16. baskı, 2000.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Yavi, Ersal,</span> <span class="dar-paragraf-italik" style="font-size:1em;" xml:lang="tr-TR">Türkler, Ermeniler, Kürtler,</span> <span class="dar-paragraf" style="font-size:1em;" xml:lang="tr-TR">Yazıcı Yayınevi, ocak 2001.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Yılmaz, Mustafa,</span> <span class="dar-paragraf-italik" style="font-size:1em;" xml:lang="tr-TR">Milli Mücadelede Yeşil Ordu,</span> <span class="dar-paragraf" style="font-size:1em;" xml:lang="tr-TR">Kültür ve Turizm Bakanlığı Yayınları, 1987.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Yurdakul, Doğan - Erdinç Cengiz,</span> <span class="dar-paragraf-italik" style="font-size:1em;" xml:lang="tr-TR">Çetele,</span> <span class="dar-paragraf" style="font-size:1em;" xml:lang="tr-TR">Ümit Yayınevi, 1999.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Zürcher, Erik Jan,</span> <span class="dar-paragraf-italik" style="font-size:1em;" xml:lang="tr-TR">Milli Mücadelede İttihatçılık</span> <span class="dar-paragraf" style="font-size:1em;" xml:lang="tr-TR">(çeviren Nüzhet Salihoğlu), Bağlam Yayınları, 2. baskı, ekim 1995.</span></p>

      <p class="basl-k-3"><span class="duyuru-ba-l-k" xml:lang="tr-TR">Dergiler</span></p>

      <p class="dar-paragraf--yak-n-sat-rlar"><span class="dar-paragraf-italik" style="font-size:1em;" xml:lang="tr-TR">Aktüel,</span> <span class="dar-paragraf" style="font-size:1em;" xml:lang="tr-TR">sayı 481, yıl 2000.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">“Ali Münif Beyin Hatıraları, İttihadcıların Babıâli Baskını”,</span> <span class="dar-paragraf-italik" style="font-size:1em;" xml:lang="tr-TR">Hayat Tarih Mecmuası,</span> <span class="dar-paragraf" style="font-size:1em;" xml:lang="tr-TR">sayı 8-11; eylül, ekim, kasım, aralık 1969.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Bayraktar, Bayram, “Subayların Siyaset Yapmasını Engellemeye Yönelik Uygulamalar”,</span> <span class="dar-paragraf-italik" style="font-size:1em;" xml:lang="tr-TR">Toplumsal Tarih,</span> <span class="dar-paragraf" style="font-size:1em;" xml:lang="tr-TR">sayı 72, aralık 1999.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Çavuşoğlu, Şeref, “Benim Gördüğüm Babıâli Baskını”,</span> <span class="dar-paragraf-italik" style="font-size:1em;" xml:lang="tr-TR">Yakın Tarihimiz</span> <span class="dar-paragraf" style="font-size:1em;" xml:lang="tr-TR">dergisi, cilt 1, sayı 7, 12 nisan 1962.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">“Fuat Balkın’ın Hatıraları, İlk Türk Komitacı”,</span> <span class="dar-paragraf-italik" style="font-size:1em;" xml:lang="tr-TR">Yakın Tarihimiz</span> <span class="dar-paragraf" style="font-size:1em;" xml:lang="tr-TR">dergisi, cilt 4, sayı 48, 24 ocak 1963.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">“Galip Paşa’nın Hatıraları, 31 Mart Vakası”,</span> <span class="dar-paragraf-italik" style="font-size:1em;" xml:lang="tr-TR">Hayat Tarih Mecmuası,</span> <span class="dar-paragraf" style="font-size:1em;" xml:lang="tr-TR">sayı 7, ağustos 1966.</span></p>

      <p class="dar-paragraf--yak-n-sat-rlar"><span class="dar-paragraf-italik" style="font-size:1em;" xml:lang="tr-TR">2000’e Doğru</span> <span class="dar-paragraf" style="font-size:1em;" xml:lang="tr-TR">dergisi, 15-21 mayıs 1988.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Mehmetefendioğlu, Ahmet, “Yakup Cemil Olayına İlişkin İki Belge”,</span> <span class="dar-paragraf-italik" style="font-size:1em;" xml:lang="tr-TR">Tarih ve Toplum,</span> <span class="dar-paragraf" style="font-size:1em;" xml:lang="tr-TR">cilt 19, sayı 111, mart 1993.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Mehmetefendioğlu, Ahmet, “Sapancalı Hakkı’nın Kastamonu’dan Kaçması Olayı”,</span> <span class="dar-paragraf-italik" style="font-size:1em;" xml:lang="tr-TR">Tarih ve Toplum,</span> <span class="dar-paragraf" style="font-size:1em;" xml:lang="tr-TR">cilt 19, sayı 114, haziran 1993.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">Öztuna, Yılmaz, “50 Yıl Önce 1. Dünya Savaşına Girmiştik”,</span> <span class="dar-paragraf-italik" style="font-size:1em;" xml:lang="tr-TR">Hayat Tarih Mecmuası,</span> <span class="dar-paragraf" style="font-size:1em;" xml:lang="tr-TR">sayı 1, şubat 1965.</span></p>

      <p class="dar-paragraf--yak-n-sat-rlar"><span class="dar-paragraf" style="font-size:1em;" xml:lang="tr-TR">“Rauf Orbay’ın Hatıraları”,</span> <span class="dar-paragraf-italik" style="font-size:1em;" xml:lang="tr-TR">Yakın Tarihimiz</span> <span class="dar-paragraf" style="font-size:1em;" xml:lang="tr-TR">dergisi, cilt 2, sayı 24, 9 ağustos 1962.</span></p>

      <p class="basl-k-3"><span class="duyuru-ba-l-k" xml:lang="tr-TR">Gazeteler</span></p>

      <p class="dar-paragraf--yak-n-sat-rlar"><span class="dar-paragraf-italik" style="font-size:1em;" xml:lang="tr-TR">Hürriyet</span></p>

      <p class="dar-paragraf--yak-n-sat-rlar"><span class="dar-paragraf-italik" style="font-size:1em;" xml:lang="tr-TR">Milliyet</span></p>

      <p class="dar-paragraf--yak-n-sat-rlar"><span class="dar-paragraf-italik" style="font-size:1em;" xml:lang="tr-TR">Sabah</span></p>

      <p class="dar-paragraf--yak-n-sat-rlar"><span class="dar-paragraf-italik" style="font-size:1em;" xml:lang="tr-TR">Radikal</span></p>
    </div>
  </div>
</body>
</html>
