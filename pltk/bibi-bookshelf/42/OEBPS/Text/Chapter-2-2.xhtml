<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-1</title>
  <link href="../Styles/StyleSheet.css" rel="stylesheet" type="text/css" />
</head>

<body id="x6" xml:lang="en-GB">
  <div class="Basic-Text-Frame">
    <p class="arabaslik_orta" id="_idParaDest-9">2008</p>

    <p class="paragraf ParaOverride-4"><span class="CharOverride-1">Velev ki siyasi simge</span> <span class="CharOverride-5">•</span> <span class="CharOverride-1">AKP kapatma davası</span> <span class="CharOverride-5">•</span> <span class="CharOverride-1">Laiklik karşıtı eylemlerin odağı</span></p>

    <p class="paragraf ParaOverride-4"><span class="CharOverride-5">•</span> <span class="CharOverride-1">Ergenekon</span> <span class="CharOverride-5">•</span> <span class="CharOverride-1">Kasaptaki ete soğan doğramam</span></p>

    <p class="paragraf ParaOverride-4"><span class="CharOverride-5">•</span> <span class="CharOverride-1">Sahte haham</span> <span class="CharOverride-5">•</span> <span class="CharOverride-1">Deniz Feneri</span> <span class="CharOverride-5">•</span> <span class="CharOverride-1">Mezarda emeklilik, kundakta sigorta</span></p>

    <p class="paragraf ParaOverride-7"><span class="CharOverride-5">•</span> <span class="CharOverride-1">En az üç çocuk</span> <span class="CharOverride-5">•</span> <span class="CharOverride-1">Ermeni açılımı</span> <span class="CharOverride-5">•</span> <span class="CharOverride-1">Teğet</span></p>

    <p class="paragraf">Tarihte ilk defa…</p>

    <p class="paragraf">Yılbaşı gecesi, Anıtkabir’in elektriği kesildi.</p>

    <p class="paragraf">Bir saat karanlıkta kaldı, trafo arızası denildi.</p>

    <p class="_0px10px">…»</p>

    <p class="paragraf">Modacı Cemil İpekçi, hayata bakışını izah etti, “Eşcinselim, muhafazakârım, Abdullah Gül sıcacık, Tayyip Bey babacan, parka giyerim, şalvar severim, sürme çekerim, kadın olsam türban takarım, büyükdedem Zaza, ninem Bağdatlı, anneannem yörük, babam Endülüslü Sabetay dönmesi, TC vatandaşıyım, Osmanlı çocuğuyum, AKP’ye yakınım” dedi… Hakikaten güzel bir tarifti.</p>

    <p class="_0px10px ParaOverride-8">…»</p>

    <p class="paragraf">Başbakan ise, daha başka bi tarif yaptı. “Başörtüsüne siyasi simge diyorlar, velev ki siyasi simge olarak takıldığını düşünün, simgelere yasak getirebilir misiniz, dünyanın neresinde böyle bir yasak var?” dedi. Milli Görüş gömleğini çıkardığını söylüyordu ama, türbanı çıkarmadığı kesindi.</p>

    <p class="_0px10px ParaOverride-8">…»</p>

    <p class="paragraf">Hemen ertesi gün…</p>

    <p class="paragraf">Yargıtay Başsavcısı, AKP hakkında inceleme başlattı.</p>

    <p class="paragraf">Hemen ertesi gün…</p>

    <p class="paragraf">Tayyip Erdoğan’ı “sayın-kelle”den mahkûm ettiren Avukat Kemal Kerinçsiz tutuklandı. N’ooluyor demeye kalmadı, aralarında emekli Tuğgeneral Veli Küçük’ün de bulunduğu 33 kişi hapse tıkıldı. Danıştay baskınından sonra telaffuz edilen “Ergenekon Örgütü” manşetlere çıkmıştı. Operasyonu, Özel Yetkili Savcı Zekeriya Öz yönetiyordu.</p>

    <p class="_0px10px ParaOverride-8">…»</p>

    <p class="paragraf">Hemen ertesi gün…</p>

    <p class="paragraf">Türbanı üniversitede serbest bırakan yasa taslağı hazırlandı.</p>

    <p class="paragraf">Kipa, İngilizlere satılmıştı.</p>

    <p class="paragraf">Migros da İngilizlere satıldı.</p>

    <p class="paragraf">Bankacılık ve sigortacılık gibi, perakendecilik de komple yabancının eline geçmişti… E memleketi yönetenler “babalar gibi satıcı” ve “pazarlamakla mükellefçi” olunca, memleketin gençlerine kala kala, tezgâhtar, kasiyer, sucuk tattırıcısı olmak kalmıştı.</p>

    <p class="_0px10px ParaOverride-8">…»</p>

    <p class="paragraf">Tabii bazı gençlerin durumu farklıydı…</p>

    <p class="paragraf">Mesela, Cumhurbaşkanı Gül’ün oğlu Mehmet Emre, henüz 15 yaşında ticaret hayatına atıldı, internet üzerinden alışveriş şirketi kurdu. Bilahare, bardakta mısır işine girdiği, Ankara’daki alışveriş merkezlerinde stant açtığı ortaya çıktı. Cumhurbaşkanımız “Oğlum, Bill Gates’i örnek alıyor, finansörü annesi” diyordu.</p>

    <p class="_0px10px ParaOverride-8">…»</p>

    <p class="paragraf">Ali Babacan, hem Dışişleri Bakanımızdı…</p>

    <p class="paragraf">Hem Avrupa Birliği Başmüzakerecimiz olmuştu.</p>

    <p class="paragraf">22 Temmuz seçiminden bu yana nerelere gitmişti?</p>

    <p class="paragraf">ABD’ye, Suriye’ye, Filistin’e, İsrail’e, Ürdün’e, İran’a,</p>

    <p class="paragraf">Mısır’a, Lübnan’a, Irak’a, Afganistan’a, Suudi Arabistan’a,</p>

    <p class="paragraf">Katar’a, Birleşik Arap Emirlikleri’ne gitmişti.</p>

    <p class="paragraf">Avrupa’ya hiç gitmiş miydi?</p>

    <p class="paragraf">Hiç gitmemişti.</p>

    <p class="paragraf">Güpegündüz havai fişekler fırlata fırlata Avrupa Birliği’ne gittiğini zanneden Türkiye, işte bu yöne doğru gidiyordu.</p>

    <p class="_0px10px ParaOverride-8">…»</p>

    <p class="paragraf">AKP’yle MHP “çene altı” formülünde uzlaştı.</p>

    <p class="paragraf">Üzerinde anlaştıkları yasa taslağına göre, üniversitelere türbanla girilmeyecek, geleneksel Anadolu başörtüsüyle girilecekti. Başbakan Yardımcısı Cemil Çiçek “Türban kesinlikle giremeyecek, sadece çenesinin altından bağlayan girebilecek, hatta, nasıl olacağını göstermek için yasa tasarısına fotoğraf koymayı bile düşündük” diyordu.</p>

    <p class="paragraf">Yani az daha, dünya demokrasi tarihinin ilk ve tek “resimli anayasası”na sahip olacaktık. Çene altından da bağladın mıydı…</p>

    <p class="paragraf">Oldu sana fiyonglu anayasa!</p>

    <p class="paragraf">TBMM Türban Komisyonu kuruldu.</p>

    <p class="paragraf">Hepsi erkekti, hiç kadın milletvekili yoktu.</p>

    <p class="paragraf">Kadınlarla alakalı kararı, erkekler verecekti.</p>

    <p class="paragraf">Kadın örgütleri sokaklarda protesto yürüyüşü yaparken… AKP’li MHP’li kadın vekiller adeta vitrin süsü gibi tutuluyor, elinin hamuruyla erkek işlerine karıştırılmıyordu.</p>

    <p class="paragraf">Gazetelerde, katalog gibi, model model “başörtüsü bağlama” fotoğrafları yayınlanıyordu, şöyle mi olsun, bu şekil nasıl filan… Aslında boşuna “çene” yoruluyordu. Çünkü türbancılar itiraz ediyordu. “Geleneksel başörtüsünde saç teli görünüyor” diyorlardı.</p>

    <p class="paragraf">Bazıları da, başörtüsünün demode, türbanın moda olduğunu söylüyordu. Dinimiz, türbana indirgenmişti… Sanki, AKP’den önce bu memleket Müslüman değilmiş gibi, insanlara illa türbanı dayatıyorlardı.</p>

    <p class="paragraf">İmam Hatip Mezunları Derneği Başkanı ise, üniversitelere türbanın yanı sıra çarşaf ve sarık’la girilmesinin de zenginlik olacağını anlatıyor, “Kaç kişi burkayla gelir ki, gelen de bir iki gün gelir, sonra genel ortama uyar” diyordu.</p>

    <p class="paragraf">AKP’nin YÖK’ü susuyordu.</p>

    <p class="paragraf">Üniversitelerarası Kurul, ODTÜ’de olağanüstü toplandı.</p>

    <p class="paragraf">198 rektörün 120’si katıldı.</p>

    <p class="paragraf">“Türbana hayır” bildirisi çıktı.</p>

    <p class="paragraf">Peki, AKP’nin YÖK’ü niye susuyordu?</p>

    <p class="paragraf">Maliye Bakanımız izah etti.</p>

    <p class="paragraf">Kemal Unakıtan, müsteşarıyla fısıldaşırken mikrofon açık unutuldu, cümle âlem duydu… Müsteşar gülerek “Yeni YÖK Başkanı’nın havası değişmiş, ne güzel konuşuyor” deyince, Maliye Bakanımız “İsterse konuşmasın” diyordu! Sıkardı yani biraz, maça isterdi… Durum buydu.</p>

    <p class="paragraf">Türban yasası mecliste oylandı.</p>

    <p class="paragraf">MHP tam destek verdi, 411 milletvekili evet dedi.</p>

    <p class="paragraf">1967 senesinde Ankara Üniversitesi İlahiyat Fakültesi’ndeki eylemle Türkiye’nin gündemine giren… 1997’de Anayasa Mahkemesi kararıyla yasaklanan türban, üniversitede yeniden serbest bırakılmıştı.</p>

    <p class="_0px10px ParaOverride-8">…»</p>

    <p class="paragraf">AKP’nin, 2007 seçim zaferinden sonra hâlâ 2007 öncesindeki gibi “ılımlı” olacağını zanneden medya, hükümete diklenmeye kalktı. <span class="CharOverride-8">Hürriyet</span> mesela… “411 el kaosa kalktı” manşetini attı.</p>

    <p class="paragraf">Başbakan köpürdü, açtı ağzını yumdu gözünü… “Gazetelerinizin baş köşelerinde çırılçıplak kadın resimleri basıyorsunuz, bugüne kadar hanginize müdahale yapıldı, edep yahu” diye bağırdı.</p>

    <p class="paragraf">Yandaş medyada ise, gayet “edep”li başlıklar atılıyordu. “İt ürür kervan yürür, kudurdular, asıl tehdit laikperestler, sistemin safraları, laikliğe tapınıyorlar, Kemalizm tortusu” deniyordu!</p>

    <p class="_0px10px ParaOverride-8">…»</p>

    <p class="paragraf">Danıştay katiline son sözü soruldu.</p>

    <p class="paragraf">“Genelkurmay, türban ve şeriatın önüne geçmeye çalışmasın, çok kan dökülür, Abdullah Gül ve Tayyip Erdoğan’ın şeriat ilan etmesini istiyorum, ülkeye şeriat getirmelerini istiyorum” dedi.</p>

    <p class="paragraf">İki defa müebbete mahkûm edildi.</p>

    <p class="_0px10px ParaOverride-8">…»</p>

    <p class="paragraf">Diyarbakır’ın en işlek caddesinde, dersanenin önüne park edilen bombalı otomobil patlatıldı. Hedef, o sırada geçmekte olan askeri servis aracıydı. Subay öldüreyim derken, çocuk katliamı yapılmıştı. Altısı öğrenci yedi kişi hayatını kaybetti. Patlama 16.55’te meydana geldi. Sadece beş dakika sonra zil çalacak, sınıflar boşalacak, dersane dışarı çıkacaktı. 700 çocuk, saniyelerle kurtulmuştu.</p>

    <p class="_0px10px">…»</p>

    <p class="paragraf">Şubat ayının sonu…</p>

    <p class="paragraf">Kar buz fırtına, Kuzey Irak’a girdik, iyi mi!</p>

    <p class="paragraf">Fotoğraflar Sibirya’da çekilmiş gibiydi.</p>

    <p class="paragraf">Aylarca sallanmıştık, karakış bastırmıştı. Yer yer üç metreye varan kar kalınlığında operasyon yapmaya çalışıyorduk. PKK, kolay hedef olmamak için kış aylarında baskınlara ara verir, baharda saldırırdı. Biz tersini yapmış, eksi 10 derecede saldırmıştık. Güya bahar gelmeden PKK’nın belini kıracaktık. Fikir cazip görünüyordu ama, komandolarımızın sırtında 40’ar kiloluk kumanya-mühimmat vardı. Bırak vuruşmayı, yürümekte bile zorlanıyorlardı.</p>

    <p class="_0px10px">…»</p>

    <p class="paragraf">Türban yasası günlerdir Çankaya’da bekliyor, onaylanmıyordu. Bazı saftirikler, Cumhurbaşkanı’nın veto edebileceğini yazıyordu. Eşi türban yüzünden Türkiye’yi Avrupa İnsan Hakları Mahkemesi’ne şikâyet etmiş Abdullah Gül, türbanı veto eder miydi? Elbette asla… Peki niye bekliyordu? Nefis bir zamanlama için bekliyordu. Kuzey Irak’a harekâtın başladığı gün, şırrak, onayladı! Mehmetçik’e dua edilirken, herkesin gözü kulağı ordayken, kimsenin türban konuşacak hali yoktu. Gargaraya getirilmişti.</p>

    <p class="_0px10px ParaOverride-8">…»</p>

    <p class="paragraf">Harekâta dönersek… Fiyaskoydu.</p>

    <p class="paragraf">Girdiğimiz bölgelerde terörist merörist kalmamıştı.</p>

    <p class="paragraf">Sadece, direnç gösterecek üç beş kişilik gruplar bırakmışlardı.</p>

    <p class="paragraf">Çünkü “anlık istihbarat”ları vardı.</p>

    <p class="paragraf">Biliyorlardı.</p>

    <p class="paragraf">Türkiye’nin sınırötesi harekât başlatacağını, bizzat PKK’nın yayın organları taaa 48 saat önceden Youtube’dan duyurmuştu.</p>

    <p class="paragraf">Harekâtımız devam ederken, TEKEL’in sigara bölümü, British American Tobacco’ya satıldı. Hakurk’u aldık sanırken, Samsun’u vermiştik; Amediye’yi aldık sanırken, Maltepe’yi vermiştik. Irak’a girdik zannederken, Irak’taki “koalisyon güçleri” British American bize girmişti!</p>

    <p class="paragraf">“PKK bozguna uğradı” palavraları yazılıyordu.</p>

    <p class="paragraf">Manşetten “Kandil’e çıkış yolları tutuldu” bile dediler.</p>

    <p class="paragraf">Halbuki, Kandil’in en yakın noktası kuş uçuşu 90 kilometreydi. Yarısı İran’daydı. Etrafını sarmaya kalksan, kontrol etmen gereken alan 3 bin 400 kilometrekareydi. Basınımız sallıyordu.</p>

    <p class="paragraf">Ha bire şehit tabutu geliyor…</p>

    <p class="paragraf">Kocatepe’de aralıksız cenaze namazı kılınıyordu.</p>

    <p class="_0px10px ParaOverride-8">…»</p>

    <p class="paragraf">Tayyip Erdoğan’dan çoook önce…</p>

    <p class="paragraf">“Analar ağlamasın” diyen, Bülent Ersoy’du!</p>

    <p class="paragraf">Popstar Alaturka yarışmasında harekâtı masaya yatırdı. “Vatan bölünmez, bilmem ne olmaz falan ama, analar doğursun, toprağa versin, bu mudur yani? Başkalarının masabaşı savaşı için evladımı harcayamam, oyun oynanıyor, oyuncağı oluyoruz” dedi. “Halkı askerlikten soğutma suçu”ndan soruşturma açıldı.</p>

    <p class="paragraf">DTP’li Ahmet Türk “Bülent Ersoy kadar cesur olamadılar” deyince, AKP Milletvekili Hüsrev Kutlu “O kadar cesur olsaydık, biz de bir yanımızı kestirirdik” cevabını verdi.</p>

    <p class="paragraf">“Oğlum olsa askere göndermezdim” diyen Bülent Ersoy’un, askerliğini 1976’da bahriyeli olarak Gölcük’te yaptığı ortaya çıktı, fotoğrafları yayınlandı, asker arkadaşları bulundu, askerlik hatıraları anlattırıldı. Bu hayati mevzuyu bile magazinleştirmeyi başarmıştık.</p>

    <p class="_0px10px ParaOverride-8">…»</p>

    <p class="paragraf">O sırada, ABD Savunma Bakanı, Ankara’ya geldi.</p>

    <p class="paragraf">“Yeter artık, harekâtı bir an önce bitirin” dedi.</p>

    <p class="paragraf">Höt demişti.</p>

    <p class="paragraf">24 saat geçmeden, apar topar Irak’tan çekildik.</p>

    <p class="paragraf">Oteldeki odandan “çık” deseler…</p>

    <p class="paragraf">Bavulunu bu kadar çabuk toplayamazdın.</p>

    <p class="paragraf">O dereceydi.</p>

    <p class="_0px10px ParaOverride-8">…»</p>

    <p class="paragraf">Türkiye, Irak’tan çekilince…</p>

    <p class="paragraf">Ulusa Sesleniş konuşması da zart diye geri çekildi.</p>

    <p class="paragraf">Tayyip Erdoğan’ın Ulusa Sesleniş konuşması, üç gün önce kaydedilmişti. Anadolu Ajansı tarafından abonelere servis edilmiş, “Üç gün sonra saat 13.17’ye kadar ambargoludur” denilmişti. Dedim ya, zart diye geri çekildi. Çünkü Başbakanımız, Ulusa Sesleniş konuşmasında “Harekât kararlılıkla devam etmektedir” diyordu!</p>

    <p class="paragraf">Üçü korucu 27 şehit vermiştik.</p>

    <p class="paragraf">Genelkurmay Başkanı Yaşar Büyükanıt “Tereyağından kıl çeker gibi çekildik, çekilmemiz için dışardan etki olmadı, etki olduğunu ispat etsinler üniformamı çıkarırım” dedi.</p>

    <p class="paragraf">“Peki niye böyle aceleyle çekildik?” diye sorulunca, iyice sinirlendi. Genelkurmay’ın resmi internet sitesinden zehir zemberek bildiri yayınlandı. “Bu saldırılar, hainlerden daha fazla zarar vermektedir” denildi.</p>

    <p class="paragraf">Genelkurmay’ın mantığına göre, “Niye çekildik?” diye soran CHP’yle MHP’nin vatana millete verdiği zarar, PKK’dan fazlaydı!</p>

    <p class="paragraf">Ve, aslına bakarsanız PKK’ya falan gerek yoktu.</p>

    <p class="_0px10px ParaOverride-8">…»</p>

    <p class="paragraf">Kütahya’da tren devrildi, dokuz kişi öldü.</p>

    <p class="paragraf">İstanbul Davutpaşa’da ruhsatsız maytap fabrikası patladı.</p>

    <p class="paragraf">Ortalık savaş alanına döndü, 21 kişi öldü.</p>

    <p class="paragraf">Kendi kendimizi öldürme konusunda üstümüze yoktu.</p>

    <p class="_0px10px ParaOverride-8">…»</p>

    <p class="paragraf">Üniversite kapılarında “kaos” yaşanıyordu.</p>

    <p class="paragraf"><span class="metin-italik" xml:lang="en-US-POSIX">Hürriyet</span> haklı çıkmıştı.</p>

    <p class="paragraf">Bazı üniversiteler türbanlı girişine izin veriyor, bazıları vermiyor, türbanlı kızlar oturma eylemi yapıyor, kavgalar çıkıyordu. Türbana izin vermeyen rektörlerin fotoğrafları basılıyor, hedef gösteriliyordu. YÖK Başkanı rektörlere yazı gönderdi, “Türbanlılara kapıları açın” dedi. YÖK, hükümetin emrindeydi ama, yargıda pürüz vardı. Ankara Cumhuriyet Başsavcılığı, YÖK Başkanı hakkında soruşturma başlattı.</p>

    <p class="paragraf">CHP, türban yasasını Anayasa Mahkemesi’ne götürürken… Tayyip Erdoğan’ın danışmanı Cüneyd Zapsu “Türbanını çıkar demek, sokaktaki bir kadına donunu çıkar demekten farksızdır” diyordu.</p>

    <p class="_0px10px ParaOverride-8">…»</p>

    <p class="paragraf">Bu lafı eden Cüneyd Zapsu, geçen sene, bir başka “başörtüsü” haberiyle manşetlerdeydi… Eşi Beyza Zapsu, kendisi gibi “başı açık” bir grup kadınla birlikte, İstanbul Çamlıca’daki Subaşı Camii’nde “kadınlı-erkekli” yan yana saf tutup, cuma namazı kılmıştı. Fotoğrafları yayınlanmıştı. “Sosyete tarikatı” denilen bir gruba mensup oldukları iddia edilmişti.</p>

    <p class="paragraf">Bir taraftan Almanya’dan madalyası vardı, bir taraftan Amerikalılara “Tayyip Erdoğan’ı deliğe süpürmeyin” diyordu, bir taraftan “küresel terörizm finansörü” diye tanınan Suudi işadamı Yasin el Kadı’yla akçeli işler yapıyordu… Cüneyd Zapsu, AKP’nin özeti gibiydi.</p>

    <p class="paragraf">Hatta, mahkemeye başvurmuş; küçük asker anlamına gelen “Cüneyt”i, Arapça “Cuneyd” olarak değiştirmişti. Anne babasının kendisine Cuneyd adını verdiğini, nüfus dairesinde “sehven” Cüneyt yazıldığını söylemişti. Bu karar… Mahkemelerimizin, AKP iktidarı boyunca kabul edip düzelttiği ilk ve tek “sehven” olarak tarihe geçti. Pek yakında, insanların hayatlarını karartan “sehven”ler başlayacak, hiçbiri kabul edilmeyecekti.</p>

    <p class="_0px10px ParaOverride-8">…»</p>

    <p class="paragraf">Şok…</p>

    <p class="paragraf">Yargıtay Cumhuriyet Başsavcısı Abdurrahman Yalçınkaya, AKP’nin kapatılması için Anayasa Mahkemesi’nde dava açtı. Cumhurbaşkanı ve Başbakan dahil, 71 kişiye siyaset yasağı isteniyordu.</p>

    <p class="paragraf">“Dindar cumhurbaşkanı” ile “velev ki türban”, bardağı taşıran damlalardı. İddianamede… AKP’nin demokrasiyi araç olarak kullanıp, şeriat düzeni getirmeyi hedeflediği, takıyye yaptığı öne sürülüyordu.</p>

    <p class="paragraf">Tayyip Erdoğan’ın “Ben İstanbul’un imamıyım, elhamdülillah şeriatçıyım, yılbaşına karşıyım, Ata’ya saygı duruşunda sap gibi ayakta durmaya gerek yok” sözleri, deliller arasındaydı.</p>

    <p class="_0px10px ParaOverride-8">…»</p>

    <p class="paragraf">O gün, Doktor Sümer Güllap vefat etti.</p>

    <p class="paragraf">Diyeceksiniz ki, o kim?</p>

    <p class="paragraf">Bayılıp, balyozla çıkarıldığında Tayyip Erdoğan’a ilk müdahaleyi yapan, doğru teşhisi koyan, Güven Hastanesi’nin doktoruydu. Henüz 42 yaşındaydı. Sağlık sorunu yoktu. Vefat ettiği gün bile çalışmıştı. Aniden komaya girdi, solunum cihazına bağlandı, kurtarılamadı. Güven Hastanesi Başhekimi “Çok şaşırdık” dedi. Kapatma davasının telaşı arasında, anca arka sayfalarda küçücük haber olabildi. Türkiye’de neredeyse tüm ölümler “şüpheli” bulunurken, 20 sene sonra kabirler açılırken, bu genç kadının ölümü üzerinde hiç kafa yorulmadı maalesef.</p>

    <p class="_0px10px ParaOverride-8">…»</p>

    <p class="paragraf">Başsavcı’nın iddianamesinde “AKP’nin kapatılması, Almanya ve Avusturya’daki Nazi Partisi’nin, İtalya’daki Faşist Parti’nin kapatılması kadar hukuka uygundur” deniyordu.</p>

    <p class="paragraf">Aynı Başsavcı, bir ay önce DTP’nin kapatılması için dava açmıştı. Tayyip Erdoğan, DTP davası açıldığında, hukuka saygı gösterilmesini istemiş, “Yargıya intikal eden konularda konuşmamız yanlış olur” demişti. Şimdi aynı Tayyip Erdoğan, aynı hukuka, “garabet” diyordu!</p>

    <p class="paragraf">Başsavcı’ya hakaret yağmuru başlamıştı.</p>

    <p class="paragraf">“Dinsiz” olduğunu yazanlar vardı.</p>

    <p class="paragraf">Kaderin cilvesi… “Dinsiz” denilen Başsavcı’nın adı bile Abdurrahman, yani, rahmet sahibi olan, Allah’ın kulu demekti. “Başörtüsü düşmanı” ilan edilmişti ama, Bavsavcı’nın annesi başörtülüydü.</p>

    <p class="paragraf">Hatta, sekreteri bile türbanlıydı.</p>

    <p class="paragraf">Sabih Kanadoğlu döneminde işe alınan sekreter, özel hayatında türbanını takıyor, mesaisine başlarken saçını açıyordu.</p>

    <p class="paragraf">İftira kampanyası o kadar çirkinleşmişti ki… Başsavcı’nın, sanki suçmuş gibi “Apo’nun hemşerisi olduğu”na dikkat çekiliyordu. Kimisi de “ırkçı” olduğunu öne sürüyor, DTP’ye kapatma davasını Kürt düşmanlığına bağlıyor, gene ıskalıyordu. Çünkü Başsavcı, baba tarafından Kürt kökenliydi.</p>

    <p class="_0px10px ParaOverride-8">…»</p>

    <p class="paragraf">Peş peşe olaylar zinciriydi.</p>

    <p class="paragraf">Bi kapatma davası, bi Ergenekon…</p>

    <p class="paragraf">Bi kapatma davası, bi Ergenekon’du.</p>

    <p class="paragraf">AKP’ye kapatma davası açıldı, hemen bir hafta sonra, <span class="metin-italik" xml:lang="en-US-POSIX">Cumhuriyet</span> gazetesi başyazarı, 83 yaşındaki İlhan Selçuk ve İstanbul Üniversitesi eski Rektörü Profesör Kemal Alemdaroğlu, Ergenekon’dan gözaltına alındı. İşçi Partisi Genel Başkanı Doğu Perinçek tutuklandı.</p>

    <p class="_0px10px ParaOverride-8">…»</p>

    <p class="paragraf">Türkiye kaynıyordu. AKP davası, DTP davası, herkesin gözü kulağı Anayasa Mahkemesi’ndeydi. Anayasa Mahkemesi Başkanı Haşim Kılıç, atladı uçağa, dokuz günlüğüne Birleşik Arap Emirlikleri’ne gitti!</p>

    <p class="_0px10px ParaOverride-8">…»</p>

    <p class="paragraf">O toz duman arasında…</p>

    <p class="paragraf">Sosyal Güvenlik Reformu yapacağız dediler.</p>

    <p class="paragraf">Bi reform yaptılar kardeşim…</p>

    <p class="paragraf">“Mezarda emeklilik” çıktı.</p>

    <p class="paragraf">65 yaşında emekli olunacaktı.</p>

    <p class="paragraf">Yasa yürürlüğe girmeden önce sigortalı olanlar, paçayı kurtaracak, emekli olmak için 65’e kadar beklemeyecekti. Hadi bakalım, bebekler bile sigortalanmaya başlandı.</p>

    <p class="paragraf">Mezarda emeklilik…</p>

    <p class="paragraf">Kundakta sigortaya dönmüştü.</p>

    <p class="paragraf">Tayyip Erdoğan, gazetecilerin bulunduğu bi ortamda, ATO Başkanı Sinan Aygün’e “Bizim Memo’nun kaydını yaptın mı?” diye sordu. Böylece… Cumhurbaşkanımızın bardakta haşlanmış mısır ticaretine başlayan oğlu Mehmet Emre’nin Ankara Ticaret Odası’na kayıt yaptırdığı ortaya çıktı.</p>

    <p class="paragraf">Abdullah Gül’ün oğlu, 14 yaşında SSK’lı olmuştu.</p>

    <p class="paragraf">Peki, nerede sigortalı olmuştu?</p>

    <p class="paragraf">Ali Babacan’ın ailesine ait tekstil şirketinde olmuştu.</p>

    <p class="paragraf">E koskoca cumhurbaşkanın oğlu ATO’ya kaydoluyorsa, ahalimizin de kendi çocuklarını tornacı-frezeci olarak sigortalatmasında herhangi bir sakınca olamazdı herhalde… Bakkallarda, berberlerde “kâğıt üstünde çırak” patlaması yaşandı. Televizyonlar, bebek arabalarıyla emzikli bebeklerini sigortalatmaya koşan aileleri haber yapıyordu. “Sigorta primi hava parası” icat olmuştu. Masraflar 260 lira falan tutuyordu. 500 lirayı bastıran, çocuğunu anında sigortalı işe sokmuş oluyordu.</p>

    <p class="paragraf">Hadise öylesine komediydi ki, henüz doğmamış çocuğunun utrason fotoğrafını getirip, sigortalatmaya kalkışan bile vardı. Sadece Nisan ayında, 1 milyon 400 bin çocuk sigortalı yapıldı. Bunların 200 bini 0-2 yaş grubundaydı. Eşi benzeri görülmemiş bi dünya rekoruydu.</p>

    <p class="_0px10px ParaOverride-8">…»</p>

    <p class="paragraf">Emeklilik yaşı 65’e çıkarılırken, abra kadabra…</p>

    <p class="paragraf">TÜİK hesap yaptı, ömrümüzü uzattı!</p>

    <p class="paragraf">Türk insanının ortalama ömrünün 85 olduğunu açıkladılar.</p>

    <p class="paragraf">“65 yaşında emekli olana kadar öleceğiz” denilince “Merak etmeyin, 85’e kadar yaşayacaksınız” demeye getiriliyordu. Küçük bi pürüz vardı… Bebekken ölenleri, 50’li 60’lı yaşlarında vefat edenleri düşünürsek, ortalama ömrün 85 olabilmesi için, yüzbinlerce insanın 120 yaşına kadar filan yaşaması gerekiyordu! Rezaletin daniskasıydı.</p>

    <p class="_0px10px ParaOverride-8">…»</p>

    <p class="paragraf">ABD’den buğday, Kanada’dan mercimek, Arjantin’den mısır, Sudan’dan susam, Ukrayna’dan arpa, İtalya’dan bakla, Çin’den sarmısak, Yunanistan’dan pamuk, Şili’den elma, Brezilya’dan portakal, Panama’dan muz, Almanya’dan vişne, İran’dan fasulye, Meksika’dan nohut ithal etmeye başlamıştık. Şahane tarım politikamız (!) nedeniyle “kendi kendine yeten yedi ülkeden biri”nin son hali, buydu.</p>

    <p class="paragraf">Pirinç fiyatları bir ayda yüzde 150 zamlandı. Tarım Bakanımız “pirinç yerine, bulgur yememizi” tavsiye etti. Üniversite sınavına girerken, Allah zihin açıklığı versin diye okuyup üfleyip çocuklarımıza yutturduğumuz üç adet pirinç tanesi bile, Avustralya’dan ithaldi artık.</p>

    <p class="_0px10px ParaOverride-8">…»</p>

    <p class="paragraf">Başbakan, Diyarbakır’a gitti.</p>

    <p class="paragraf">Bölgede acayip yatırım yapacaklarını açıkladı.</p>

    <p class="paragraf">3 milyon 800 bin kişiye iş bulunacağını söyledi.</p>

    <p class="paragraf">O sırada, bir vatandaş Başbakan’ın yanında duran Maliye Bakanı’nın kolundan tuttu, “İşçileri perişan ettiniz, emekli maaşları çok düşük kaldı” dedi… Bu tür durumlarda, hele ki bakanlarımızın koluna filan dokunan protestocu vatandaşlar derhal dövülüp gözaltına alınırdı. Kimse dokunmadı. Çünkü doğruları söyleyen o vatandaş, Tarım Bakanı’nın ağabeyi Mehmet Eker’di!</p>

    <p class="_0px10px ParaOverride-8">…»</p>

    <p class="paragraf">Cep telefonundan mesaj atma sayısında Avrupa şampiyonu olmuştuk. Pek sevmiştik mesajlaşmayı… Ancak, teknolojiyle aramız pek iyi olmadığı için mesaj faciaları yaşanmaya başlanmıştı. Ankara’da bir koca, babaevine kaçan eşine cepten mesaj gönderdi. “Sıkışınca konuyu değiştiriyorsun” yazdı. Yazdı ama… Telefonu çakma telefondu. Türkçe karakter olmadığı için “ı” harfleri “i” olarak çıkmıştı. Mesajı yanlış anlayan kadın, babasına gösterdi, babası “Benim kızım fahişe mi ulan” dedi, damadın evini bastı. O karambolde, damat gelini bıçakladı, öldürdü. Damadı hapse attılar, içerde canına kıydı, iyi mi…</p>

    <p class="paragraf">Bir düğün, bir mesaj, iki cenazeydi.</p>

    <p class="_0px10px ParaOverride-8">…»</p>

    <p class="paragraf"><span class="metin-italik" xml:lang="en-US-POSIX">Recep İvedik</span> vizyona girmişti, gişe rekoru kırıyordu.</p>

    <p class="paragraf">Ve maalesef, bir başka film “gerçek” oluyordu.</p>

    <p class="paragraf">1988 senesinde <span class="metin-italik" xml:lang="en-US-POSIX">Arabesk</span> isimli komedi filminde, “gelinlik”le “otostop” yapmaya kalkışan genç kız, yollarda tecavüze uğruyor, memleketin trajikomik haline <span class="metin-italik" xml:lang="en-US-POSIX">Recep İvedik</span>’teki gibi gülmekten kırılıyorduk. 20 sene sonra, 2008’de… Barış mesajı vermek için “gelinlik” giyerek İtalya’dan yola çıkan, “otostop”la İsrail’e giden İtalyan sanatçı Pippa Bacca, Gebze’de ölü bulundu. Manyağın biri tecavüz edip öldürmüştü. “Biz bu filmi görmüştük” ama bu sefer utancımızdan yerin dibine girmiştik.</p>

    <p class="_0px10px ParaOverride-8">…»</p>

    <p class="paragraf">Mart’ın son günü, Paris’te Expo oylaması yapıldı.</p>

    <p class="paragraf">İzmir, 2015 Fuarı’na adaydı.</p>

    <p class="paragraf">İzmir’i CHP’nin elinden almak isteyen AKP, var gücüyle bu işe yükleniyordu. TRT, oylamayı naklen yayınladı; İzmir’in kazandığı açıklandı. Havai fişekler fırlatıldı. İzmir Valisi, Cumhuriyet Meydanı’nda kurulan kürsüye çıktı, “Cumhurbaşkanımız başta olmak üzere, Paris’te bulunan tüm ekibi kutluyorum” dedi. Gel gör ki, yarım saat sonra pardon denildi. Milano kazanmıştı. Böylece, 1 Nisan tarihli gazetelere manşet yapmak için 1 Nisan şakası aramaya gerek kalmamıştı!</p>

    <p class="paragraf">AB’ye girdik diye, havai fişek…</p>

    <p class="paragraf">Expo’yu aldık diye, havai fişek…</p>

    <p class="paragraf">Durmak yok, yola devam’dı.</p>

    <p class="_0px10px ParaOverride-8">…»</p>

    <p class="paragraf">Tayyip Erdoğan kadınlara çağrı yaptı.</p>

    <p class="paragraf">“Sevgili hanım kardeşlerim, milletin kökünü kazımak istiyorlar, en az üç çocuk yapın, tabii takdir sizindir, o ayrı mesele” dedi. Teklif var, ısrar yoktu.</p>

    <p class="paragraf">Buna razıydık aslında… Çünkü Şubat 2002’de Sultanbeyli’de yaptığı konuşmada “Aile planlaması ihanet-i vataniyedir, Allah ne verdiyse çoğalın” demişti! Şimdi hiç olmazsa “en az üç”e inmişti.</p>

    <p class="_0px10px ParaOverride-8">…»</p>

    <p class="paragraf">Diyanet İşleri Başkanlığı, Kutlu Doğum Haftası’nın tarihlerini değiştirdi. Bundan böyle 14-20 Nisan arasında kutlanacağını açıkladı. Önceki senelerde 20-26 Nisan arasında kutlanıyordu. Genelkurmay’ın e-muhtırası’nda “23 Nisan’a denk getirildiğine” dikkat çekilmişti. Ramazan Bayramı, Kurban Bayramı, üç aylar, mübarek geceler, hac, hepsi hicri takvime göre 10 gün kayıyor… Kutlu Doğum Haftası, o çok kızdıkları miladi takvime bağlanıp, 23 Nisan’a sabitleniyordu.</p>

    <p class="paragraf">TRT’nin 23 Nisan Çocuk Şenliği’ne katılan ülke sayısı, her sene biraz daha azalıyordu. Fethullah Gülen Cemaati’nin organize ettiği Türkçe Olimpiyatları’na katılan ülke sayısı ise, her sene biraz daha artıyordu. Türkçe Olimpiyatları, yavaş yavaş 23 Nisan’ın yerini alıyordu.</p>

    <p class="_0px10px ParaOverride-8">…»</p>

    <p class="paragraf">Cumhuriyet mitinglerinde başı çeken, AKP’yi yerden yere vuran Tuncay Özkan, sahibi olduğu Kanaltürk televizyonunu, hükümet destekçisi <span class="metin-italik" xml:lang="en-US-POSIX">Bugün</span> gazetesinin sahibi Akın İpek’e sattı. Laik kesimde soğuk duş etkisi yaratan bir alışverişti.</p>

    <p class="_0px10px ParaOverride-8">…»</p>

    <p class="paragraf"><span class="metin-italik" xml:lang="en-US-POSIX">Vakit</span> gazetesinin 76 yaşındaki yazarı Hüseyin Üzmez, 14 yaşındaki kız çocuğuna cinsel tacizde bulunduğu iddiasıyla tutuklandı. Çocuk, uzmanlar nezaretinde ifade verdi, bütün rezilliği anlattı. Buna rağmen… Dinci basın “Ergenekoncuların komplosu” olduğunu yazıyordu. “Karanlık güçlerin Hüseyin Üzmez’e hap içirdiğini, o hap yüzünden ne yaptığını bilemez hale geldiğini” öne süren bile vardı!</p>

    <p class="_0px10px ParaOverride-8">…»</p>

    <p class="paragraf">Sırf Nisan ayı 17 şehit’ti.</p>

    <p class="paragraf">Şubat’taki harekâtın hikâye olduğu ortaya çıkmıştı.</p>

    <p class="_0px10px ParaOverride-8">…»</p>

    <p class="paragraf">Sahte çürük raporundan hapse tıkılan, beş ay yatan DTP Genel Başkanı Nurettin Demirtaş tahliye edildi, askere alındı. Safranbolu’daki jandarma alayına teslim oldu. 15 ay vatani görev yapacaktı!</p>

    <p class="_0px10px ParaOverride-8">…»</p>

    <p class="paragraf">1 Mayıs’ta, DİSK gene Taksim’e yürüdü.</p>

    <p class="paragraf">Gene Disk’alifiye oldu.</p>

    <p class="paragraf">Hükümet 30 bin polisle geldi.</p>

    <p class="paragraf">Ortalığı savaş alanına çevirdi.</p>

    <p class="paragraf">Haşarata sıkar gibi biber gazı sıkıldı.</p>

    <p class="paragraf">Gazeteciler dövüldü. <span class="metin-italik" xml:lang="en-US-POSIX">Cumhuriyet</span> gazetesi muhabirinin kolu, polis copuyla kırıldı. Yüzlerce kişi hastanelik oldu. Şişli Etfal Hastanesi’nin acil servisine bile gaz bombası fırlatıldı. Yere düşen kadınların suratına tekme atıldı. “Yalan” dediler, “kadınlara vurulmadı” dediler… Güvenlik kameraları, mobese’ler güya görmemişti ama televizyon kameraları yakalamıştı; özellikle kadınlara hınçla vuruyorlardı. Polislerin yüzünde gaz maskesi vardı, kasklarında numara yoktu, hangi polisin kafa göz yardığı, hangisinin kol kırdığı saptanamıyordu.</p>

    <p class="paragraf">Başbakan çıkıp ne dedi biliyor musunuz?</p>

    <p class="paragraf">“Nedir bu böyle polisimize karşı düşmanlık” dedi!</p>

    <p class="paragraf">Adım adım yaklaşan polis devletinin ilk gövde gösterisiydi.</p>

    <p class="_0px10px ParaOverride-8">…»</p>

    <p class="paragraf">Ve, işçileri haşat ettiren Tayyip Erdoğan’ın “grev gözcüsü” olduğu ortaya çıktı! 1988 senesinde Darphane işçileri greve gitmiş, o zamanlar muhalefette olan Refah Partisi’nin İstanbul İl Başkanı Tayyip Erdoğan, grev gözcüsü gömleği giyerek, işçilerle hatıra fotoğrafı çektirmişti… Dün dündü.</p>

    <p class="_0px10px ParaOverride-8">…»</p>

    <p class="paragraf">Türk Tabipler Birliği Başkanı Profesör Gençay Gürsoy, aşırı güç kullanıldı diye, emniyet müdürü hakkında suç duyurusunda bulundu. Şırrak… Hakkınızda arama kararı var diye Ankara’da kaldığı otelde, hem de sabaha karşı 4’te gözaltına alındı. Polisi şikâyet öyle mi… Bundan sonra böyleydi!</p>

    <p class="_0px10px ParaOverride-8">…»</p>

    <p class="paragraf">İstanbul’daki Formula’yı üçüncü defa Ferrari pilotu Felipe Massa kazandı. 57 tur atıyorlar, 220 litre benzin yakıyorlardı. Velev ki, kurşunsuz benzin kullanıyorlar… Felipe deposunu fullerse, İspanya’da 450 lira, Japonya’da 400 lira, İtalya’da 313 lira ödüyordu.</p>

    <p class="paragraf">Peki ya İstanbul’da?</p>

    <p class="paragraf">750 lira ödüyordu.</p>

    <p class="paragraf">Tur bindiriyorduk, tur…</p>

    <p class="paragraf">Benzin fiyatında dünya şampiyonu olmuştuk. Bizim benzin vergisini sollayabilen Formula otomobili henüz icat edilmemişti!</p>

    <p class="_0px10px ParaOverride-8">…»</p>

    <p class="paragraf">İngiltere Kraliçesi, 37 sene sonra Türkiye’ye geldi.</p>

    <p class="paragraf">Yemin ederken bile smokin giymeyen Cumhurbaşkanımız, smokin giydi, papyon taktı. Kraliçe de, Cumhurbaşkanımıza “şövalye nişanı” taktı. Suudi Kralı’ndan sonra, bir madalya da İngiltere Kraliçesi’nden kapmıştık yani… Etmişti iki madalya.</p>

    <p class="paragraf">Cumhurbaşkanımız hatırasını anlattı.</p>

    <p class="paragraf">“Majesteleri, size ilk defa 1971 senesinde Çemberlitaş’ta yol kenarından el sallamıştım, öğrenciydim o zamanlar, konvoyunuzun geçmesini beklemiş, size el sallamıştım, siz de karşılık vermiştiniz, yakınlarıma gidip Kraliçe’yi gördüğümü söylemiştim” dedi. Kraliçe “Hımmm, çok enteresan” dedi.</p>

    <p class="paragraf">Sayın basınımız, first leydimiz Hayrünnisa Hanım’ın çok şık olduğunu, first leydimizin ışıltısı yanında Kraliçe’nin sönük kaldığını yazdı. Kraliçe, Bursa’ya gitti, Yeni Cami’de Kuran dinledi. İskender döner yedirmeye kalktılar, istemedi, zeytinyağlı enginar yedi.</p>

    <p class="paragraf">İngiliz uçak gemisi HMS Illustrious geldi, işgal günlerinde olduğu gibi, İstanbul Boğazı’na demirledi. İngiltere Kraliçesi Elizabeth, elçilik binası yerine, bu geminin güvertesinde davet verdi. Cumhurbaşkanımız ve devlet protokolümüz, İngiliz zırhlısının güvertesindeki davete gitti.</p>

    <p class="_0px10px ParaOverride-8">…»</p>

    <p class="paragraf">La diva Turca… Dünyaca ünlü soprano Leyla Gencer vefat etmiş; vasiyeti üzerine yakılan bedeninin külleri Dolmabahçe Sarayı’nın önünden Boğaz’a serpilmişti. Yandaş medyanın köşe yazarı “Küllerinizle suyumuzu kirletmeyin” diye yazdı. Çünkü Leyla Gencer’in annesi Polonyalı Katolik’ti. “Dindar Cumhurbaşkanı”nın Boğaz’a demirleyen İngiliz zırhlısına gitmesinden gurur duyarken… Türkiye’nin onuru Leyla Gencer’in küllerinin Boğaz’a serpilmesinden rahatsız oluyorlardı.</p>

    <p class="_0px10px ParaOverride-8">…»</p>

    <p class="paragraf">1919’un 16 Mayıs Cuma günü…</p>

    <p class="paragraf">Mustafa Kemal’in Bandırma vapuruyla</p>

    <p class="paragraf">Samsun’a gitmek üzere yola çıktığı gün.</p>

    <p class="paragraf">2008’in 16 Mayıs Cuma günü…</p>

    <p class="paragraf">Bandırma limanı ile Samsun limanı satıldı!</p>

    <p class="paragraf">Karadeniz, Marmara, Ege, Akdeniz…</p>

    <p class="paragraf">Satılmayan liman kalmamıştı.</p>

    <p class="_0px10px ParaOverride-8">…»</p>

    <p class="paragraf">Londra’da otomobiliyle otobüs hattını meşgul eden Deniz Baykal’a 120 pound ceza kesildi. Deniz Baykal parayı ödemedi, üstelik, polise verdiği adreste de bulunamadı. Çünkü İngiltere’de kimlik ve ehliyet taşıma zorunluluğu yoktu, yaralamalı-ölümlü kaza olmadığı sürece sadece isim ve adres isteniyordu. Cezayı yiyen uyanık vatandaşımız, Deniz Baykal’ın adını vermişti!</p>

    <p class="_0px10px ParaOverride-8">…»</p>

    <p class="paragraf">Yes-No komedisi patladı.</p>

    <p class="paragraf">CHP Genel Sekreteri Önder Sav’la eski Bolu Valisi’nin baş başa sohbeti, <span class="metin-italik" xml:lang="en-US-POSIX">Vakit</span> gazetesinde satırı satırına yayınlandı. CHP ortalığı ayağa kaldırdı. Makam odasında dinleme cihazı “böcek” arandı. Halbuki… <span class="metin-italik" xml:lang="en-US-POSIX">Vakit</span> muhabiri cep telefonundan Önder Sav’ı aramış, Önder Sav görüşmek istemediği için “no” tuşuna basmak istemiş, yanlışlıkla “yes” tuşuna basmış, telefonu sehpaya bırakmış, hat açık kaldığı için, muhabir de 44 dakika boyunca şakır şakır kaydetmişti. Yes’e no’ya basmayı beceremeyen muhalefet, AKP’nin ekmeğine yağ sürüyordu. CHP’linin CHP’ye ettiğini, hiçbir AKP’li edemezdi.</p>

    <p class="_0px10px ParaOverride-8">…»</p>

    <p class="paragraf">Milletvekillerimizden oluşan TBMM futbol takımı, Engelliler Haftası’nda moral vermek için, görme engellilerle maç yaptı. Sadece yüzde 20 oranında görebilen, ayaklarındaki topu bile hayal meyal seçebilen engellileri, adeta eze eze 7-3 yendiler. Moral dediğin böyle verilirdi! Aynı milletvekillerimiz geçen sene de, kimsesiz çocukları perişan edercesine yenmeyi başarmış, ağlayan çocuklar zor susturulmuştu.</p>

    <p class="_0px10px ParaOverride-8">…»</p>

    <p class="paragraf">Euro 2008 başladı.</p>

    <p class="paragraf">Türk milli takımı, tarihinde ilk defa kırmızı veya beyaz yerine “turkuvaz” renkli formayla sahaya çıktı. Turkuaz dediğin, aslında bir taş, firuze’ydi. Türkiye’de yok. Çin’de çıkarılıyor. İran’da çıkarılıyor. Geçmiş yüzyıllarda Türkiye üzerinden Avrupa’ya gittiği için, Fransızlar “Turquoise” demişti. Hepsi buydu. O halde, milli formamız neden “turkuvaz” haline getirildi? Kimse cevap veremiyordu.</p>

    <p class="_0px10px ParaOverride-8">…»</p>

    <p class="paragraf">Sıcaklarla birlikte kene kâbusu geri dönmüştü. Ölen öleneydi. Karabük’te 75 yaşında bi kadıncağız vefat etti. Cenaze namazını kıldıran imam “Fuhuş arttığı için oluyor bu işler, cezalandırılıyoruz” dedi.</p>

    <p class="paragraf">Seks kölesini biliyorduk ama…</p>

    <p class="paragraf">Seks kenesi’ni ilk defa duyuyorduk.</p>

    <p class="_0px10px ParaOverride-8">…»</p>

    <p class="paragraf">Tayyip Erdoğan, Medical Park Hastanesi’nin açılışını yaptı. Kendisine hediye edilen kişisel bilgi kartını gazetecilere göstererek poz verdi. Böylece, o güne kadar “devlet sırrı” gibi saklanan kan tahlili sonuçları kabak gibi ortaya çıktı: Başbakan ileri derece şeker hastasıydı.</p>

    <p class="_0px10px ParaOverride-8">…»</p>

    <p class="paragraf">Anayasa Mahkemesi aylardır beklenen kararı açıkladı.</p>

    <p class="paragraf">Türbanı üniversitelerde serbest bırakan yasayı iptal etti.</p>

    <p class="_0px10px ParaOverride-8">…»</p>

    <p class="paragraf">Aynı gün…</p>

    <p class="paragraf">Gazetelerin Ankara temsilcilerine “imzasız” zarf geldi.</p>

    <p class="paragraf">İstanbul-Göztepe’den postalanmıştı.</p>

    <p class="paragraf">Zarfların üstündeki adresler, bilgisayarla yazılmıştı.</p>

    <p class="paragraf">Zarflarda iki adet fotoğraf vardı.</p>

    <p class="paragraf">Kara Kuvvetleri Komutanı İlker Başbuğ’u gösteriyordu.</p>

    <p class="paragraf">Sivil kıyafetliydi.</p>

    <p class="paragraf">Kudüs’te, Ağlama Duvarı’nın önünde çekilmişti.</p>

    <p class="paragraf">Sadece <span class="metin-italik" xml:lang="en-US-POSIX">Vakit</span> gazetesinde yayınlandı.</p>

    <p class="paragraf">Öbür gazeteler yayınlamadı.</p>

    <p class="paragraf">Ama, internet sitelerinde şakır şakırdı… Büyükanıt’ta olduğu gibi “servis” başlamıştı. İlker Başbuğ’un Genelkurmay Başkanlığı’nın önünü kesmek için “Yahudi” olduğu ima ediliyordu. Halbuki Başbuğ, aynı seyahatte Mescid-i Aksa’ya da gitmişti, orada da fotoğraf çekilmişti. Ondan hiç bahsedilmiyordu.</p>

    <p class="paragraf">Artık tescillenmişti.</p>

    <p class="paragraf">TSK hedefti.</p>

    <p class="_0px"></p>

    <p class="paragraf">Türban’a kapatma’ya dair her gelişmenin ardından…</p>

    <p class="paragraf">Yeni bir “haber servisi” veya “tutuklama” geliyordu.</p>

    <p class="_0px10px ParaOverride-8">…»</p>

    <p class="paragraf">Yargıtay Başsavcısı’nın Anayasa Mahkemesi’ne esas hakkındaki görüşünü sunup, “Açık tehlike var, AKP mutlaka kapatılmalı” dediği gün… Beş şehirde baskın yapıldı. Emekli orgeneraller Şener Eruygur ve Hurşit Tolon “Ergenekon”dan içeri atıldı. ATO Başkanı Sinan Aygün tutuklanıp, 14 gün sonra bırakıldı. <span class="metin-italik" xml:lang="en-US-POSIX">Cumhuriyet</span> gazetesi Ankara temsilcisi Mustafa Balbay, sorgudan hemen sonra bırakıldı.</p>

    <p class="_0px10px ParaOverride-8">…»</p>

    <p class="paragraf">Sinan Aygün’ün “Ergenekon’un kasası” olduğu iddia ediliyordu. Bir sene önce “Ergenekon’un kasası” diye hapse tıkılan Kuddusi Okkır ise, ölüm döşeğinde tahliye edildi. Kanserdi. Teşhis tedavi imkânları engellenmişti. Canlı cenazeydi. Bırakıldıktan üç gün sonra vefat etti. “Ergenekon’un kasası” deniyordu, beş kuruşu yoktu. Cenaze aracının parasını bile haberi takip eden gazeteciler ödedi. Eşine miras olarak 19 bin lira borç bıraktı. Ergenekon davasının ilk kurbanıydı. Arkası gelecekti.</p>

    <p class="_0px10px ParaOverride-8">…»</p>

    <p class="paragraf">Bir bu eksikti…</p>

    <p class="paragraf">ABD’nin İstanbul Başkonsolosluğu’na baskın yapıldı.</p>

    <p class="paragraf">Üç polis şehit düştü, üç terörist öldürüldü.</p>

    <p class="paragraf">ABD resmen açıkladı, “El Kaide’nin işi” dedi.</p>

    <p class="paragraf">Yandaş medya “Ergenekoncuların işi” diye yazıyordu.</p>

    <p class="paragraf">Ergenekon baskınlarını 150’şer kişilik 40 ekip yapmıştı. 6 bin polis seferber edilmişti. Herkesin telefonları dinleniyordu ama… Adamlar pompalı tüfekle konsolosluğa gelmiş, kimsenin ruhu bile duymamıştı.</p>

    <p class="_0px"></p>

    <p class="paragraf">Sinagoglar bombalanıyor, banka, İngiliz Konsolosluğu bombalanıyor, <span class="metin-italik" xml:lang="en-US-POSIX">Cumhuriyet</span> gazetesine bomba atan saldırgan gidip Danıştay’ı basıyor, Hrant öldürülüyor, İstanbul’da dünyayı ayağa kaldıran korkunç olaylar yaşanıyor, hâlâ “İstihbarat zafiyeti yok” deniyor… Yakalana yakalana emekli paşalar yakalanıyordu!</p>

    <p class="_0px10px ParaOverride-8">…»</p>

    <p class="paragraf">Hilmi Özkök, Cumhurbaşkanı’nı ziyaret etti.</p>

    <p class="paragraf">Çıkışta “paşaların tutuklanması”yla alakalı fikrini sordular.</p>

    <p class="paragraf">“Kasaptaki ete soğan doğramam” dedi.</p>

    <p class="paragraf">Herhalde “kozmik” özdeyişti.</p>

    <p class="paragraf">Çünkü “Dereyi görmeden paçaları sıvamam” biliniyordu, “Doğmamış çocuğa don biçmem” biliniyordu, “Fol yok yumurta yok” biliniyordu ama, “Kasaptaki ete soğan doğramam”ı bugüne kadar ne duyan vardı, ne bilen!</p>

    <p class="paragraf">Bülent Arınç’ın izahatı ise, gayet anlaşılırdı.</p>

    <p class="paragraf">“Türkiye bağırsaklarını temizliyor” diyordu.</p>

    <p class="_0px10px ParaOverride-8">…»</p>

    <p class="paragraf">Son üç ayda, 29 şehit vardı.</p>

    <p class="paragraf">Haber bile yapılmıyordu.</p>

    <p class="paragraf">Şırnak’taki şehit, istisnaydı, haber yapıldı.</p>

    <p class="paragraf">Niye derseniz…</p>

    <p class="paragraf">Eski Başbakan’la adaştı, adı soyadı Mesut Yılmaz’dı.</p>

    <p class="paragraf">Maalesef artık böyleydi, şehitlerimizin haber değeri taşıması için çok çok enteresan bi özelliğinin olması gerekiyordu.</p>

    <p class="_0px10px ParaOverride-8">…»</p>

    <p class="paragraf">Mahkeme, Ergenekon iddianamesini kabul etti.</p>

    <p class="paragraf">Örgütlenme modeli, Nazilere benzetilmişti.</p>

    <p class="paragraf">Danıştay baskını dahil…</p>

    <p class="paragraf">Bütün karanlık olaylar Ergenekon’a yıkılmıştı.</p>

    <p class="_0px10px ParaOverride-8">…»</p>

    <p class="paragraf">Türkiye ilk defa “gizli tanık” kavramıyla tanıştı.</p>

    <p class="paragraf">17 gizli tanık vardı, kimlikleri kodlanmıştı.</p>

    <p class="paragraf">Dava, Silivri’de görülecekti.</p>

    <p class="paragraf">Cezaevinde mahkeme kurulmuştu.</p>

    <p class="paragraf">İddianamenin eklerinde, yüzbinlerce sayfa telefon dinleme kaydı vardı. Birinde “Mehmet Ağar’ın Tayyip Erdoğan’dan 60 milyon dolar aldığı” iddia ediliyordu. Bir başkasında “Deniz Baykal’a 5 milyon dolar götürüldüğü” öne sürülüyordu. Saçma sapan kahvehane muhabbetleri “belge” olmuştu. Birbirini tanımayan insanlar, kimliği belirsiz ihbar mektuplarıyla “örgüt üyesi” haline gelivermişti.</p>

    <p class="paragraf">Ergenekon’la alakalı pek çok iddia, örgütün şeması dahil, Tuncay Güney diye birinin evinde bulunan altı çuval belgeye dayandırılıyordu. Tuncay Güney, 2001’de polis şefi Adil Serdar Saçan tarafından dolandırıcılıktan gözaltına alınmış, evinden bu belgeler çıkmıştı. Ablasının kefaletiyle serbest kalmıştı. O dönemde, Ergenekon belgeleriyle alakalı herhangi bir işlem yapılmamıştı.</p>

    <p class="_0px10px ParaOverride-8">…»</p>

    <p class="paragraf">Şimdi, aynı Tuncay Güney…</p>

    <p class="paragraf">Kipa takarak, zülüf uzatarak, haham’ım diye dolaşıyordu.</p>

    <p class="paragraf">Lise terkti. <span class="metin-italik" xml:lang="en-US-POSIX">Milliyet</span>, <span class="metin-italik" xml:lang="en-US-POSIX">Sabah</span> ve <span class="metin-italik" xml:lang="en-US-POSIX">Akşam</span> gazetelerinde, Samanyolu televizyonunda muhabir olarak çalışmıştı. 1997’de askere gitmiş, dört ay sonra eşcinsel olduğu gerekçesiyle askerlikten muaf tutulmuştu. ABD, İran, Irak, Suriye, Lübnan ve Suriye’ye gitmişti. Kahire’de görülen bir casusluk davasında, gıyabında yargılanan ve 15 sene hapse mahkûm edilen Tuncay Bubay isimli Mossad ajanının, aslında Tuncay Güney olduğu öne sürülüyordu. Karmakarışık, karanlık bir tipti. Tarikatlara, cemaatlere yakın olduğu, Emekli Sandığı’ndan maaş aldığı belirtiliyordu. <span class="metin-italik" xml:lang="en-US-POSIX">Sabah</span> gazetesi tarafından MİT ajanı olduğu iddia edildi; kod adı İpek’ti. Adının geçtiği resmi bir kontrterör belgesi bile yayınlandı. MİT belgeyi doğruladı, ancak “Elemanımız değil” dedi. <span class="metin-italik" xml:lang="en-US-POSIX">Yeni Şafak</span> gazetesine verdiği röportajda “Babamın kim olduğunu MİT’çi Mehmet Eymür’e sorun” demişti. Dolandırıcılıktan sabıkalıydı. ABD’ye, Kanada’ya nasıl gittiği, 10 senelik vizeyi nasıl aldığı, Toronto’da hangi parayla geçindiği, nerede yaşadığı muammaydı. Üstelik, çakma hahamdı. Toronto’daki sinagoglarda kaydı bile yoktu.</p>

    <p class="_0px10px ParaOverride-8">…»</p>

    <p class="paragraf">İstanbul Güngören’de peş peşe iki bomba patladı.</p>

    <p class="paragraf">18 kişi can verdi.</p>

    <p class="paragraf">Suçluyu aramaya hiç gerek yoktu…</p>

    <p class="paragraf">Yandaş basın anında bulmuştu:</p>

    <p class="paragraf">“Ergenekon’un işi” manşetleri atıldı.</p>

    <p class="paragraf">Bombacılar yakalandı. Elbette PKK’lıydı.</p>

    <p class="_0px10px ParaOverride-8">…»</p>

    <p class="paragraf">Anayasa Mahkemesi tarihi kararı açıkladı.</p>

    <p class="paragraf">AKP’nin…</p>

    <p class="paragraf">“Laiklik karşıtı eylemlerin odağı” olduğu ilan edildi.</p>

    <p class="paragraf">Kapatılmadı.</p>

    <p class="paragraf">Hazine yardımının kesilmesine hükmedildi.</p>

    <p class="paragraf">Altı üye kapatılsın demişti.</p>

    <p class="paragraf">Dört üye hazine yardımı kesilsin demişti.</p>

    <p class="paragraf">Başkan Haşim Kılıç komple ret vermişti.</p>

    <p class="paragraf">Kapatılması için yedi oy gerekiyordu.</p>

    <p class="paragraf">Laiklik ilkesi, Anayasamıza göre, değiştirilmesi teklif bile edilemeyen hükümler arasındaydı. Ama… “Laiklik karşıtı eylemlerin odağı AKP” devleti yönetmeye devam edecekti. E bundan sonra olacakları tahmin etmek hiç de zor değildi!</p>

    <p class="_0px10px ParaOverride-8">…»</p>

    <p class="paragraf">Hemen ertesi gün, Konya’nın Balcılar beldesinde kaçak Kuran kursunun yurdunda gaz kaçağından patlama oldu. Bina çöktü. 17’si kız çocuğu, biri kadın hoca, 18 insanımız can verdi. Ne Milli Eğitim’in izni vardı, ne Diyanet’in izni vardı, ne deprem raporu, ne de itfaiye… Türkiye’nin hali gibiydi, adeta kaderine terk edilmişti… Takdiri ilahi deyip geçtiler. 18 cenaze, sıfır şikâyet vardı. Hatta, çocukların aileleri “Onlar şehit oldu, sakın kurs için kötü bir şey yazmayın” diye gazetecileri tembihliyordu.</p>

    <p class="_0px10px ParaOverride-8">…»</p>

    <p class="paragraf">İlker Başbuğ, Genelkurmay Başkanı oldu.</p>

    <p class="paragraf"><span class="metin-italik" xml:lang="en-US-POSIX">Hürriyet</span> Genel Yayın Yönetmeni Ertuğrul Özkök, Başbakan’la röportaj yaptı; laf dönüp dolaşıp İlker Başbuğ’a geldi. Ertuğrul Özkök “Tanıdığım az sayıda askerden biridir” deyince, Tayyip Erdoğan “Elbette tanırsın, o da sizden” dedi. Ertuğrul Özkök “Anlamadım” diye sorunca, Tayyip Erdoğan “Canım, o da Fenerbahçeli demek istemiştim” diye geçiştirdi.</p>

    <p class="paragraf">Halbuki, Tayyip Erdoğan da Fenerbahçeli’ydi.</p>

    <p class="paragraf">O halde neden “bizden” değil de “sizden” olmuştu?</p>

    <p class="paragraf">Yakında bütün ülke nedenini öğrenecekti!</p>

    <p class="_0px10px ParaOverride-8">…»</p>

    <p class="paragraf">Emekliye ayrılan Yaşar Büyükanıt’a zırhlı Audi alındı.</p>

    <p class="paragraf">400 bin euro’ya mal olduğu konuşuluyordu.</p>

    <p class="paragraf">Almanya’dan askeri uçakla getirildi.</p>

    <p class="paragraf">Görünmeyen el, fotoğraflarını basına sızdırdı.</p>

    <p class="paragraf">Audi’nin taşınmasına bir korgeneral refakat ediyordu.</p>

    <p class="paragraf">Korgeneralin de uçakta uyurken fotoğrafı yayınlandı.</p>

    <p class="_0px10px ParaOverride-8">…»</p>

    <p class="paragraf">Beşar Esad, ailece Bodrum’a geldi.</p>

    <p class="paragraf">Tayyip Erdoğan tarafından ailece karşılandı.</p>

    <p class="paragraf">Hükümetimizin canı ciğeriydi!</p>

    <p class="_0px10px ParaOverride-8">…»</p>

    <p class="paragraf">Rixos Otel’de, özel villada kalan Başbakanımızın ilk defa “şortlu” fotoğrafı çekildi. Paparazziler uzaktan çaktırmadan yakalamıştı. Rixos’a sekiz metre yüksekliğinde 70 metre uzunluğunda perde çekildi!</p>

    <p class="_0px10px ParaOverride-8">…»</p>

    <p class="paragraf">Tuzla’da tersanede, kum torbalarıyla denenmesi gereken tüp şeklindeki kurtarma filikası, kum torbası yerine 19 işçi oturtularak denendi. Tankerin arkasından denize attılar. Camı kırıldı. Üç işçi boğuldu.</p>

    <p class="paragraf">Tuzla’daki tersanelerde son iki senede hayatını kaybeden işçi sayısı 104’e yükselmişti. Aylardır patır patır ölüyorlardı. “Gemicik” sahibi armatörlerimize toz kondurulmuyor, grev yapmaya kalkışan işçiler ve sendikalar, dış mihrakların aleti olmakla suçlanıyordu.</p>

    <p class="_0px10px ParaOverride-8">…»</p>

    <p class="paragraf">Cumhurbaşkanımız, kayıp trilyon davasından mahkûm olan eski genel başkanı Necmettin Erbakan’ı affetti. “29 Ekim” doğumlu cumhurbaşkanımız, “29 Ekim” doğumlu eski Başbakanımızı kurtarmıştı. “Cumhuriyet çocukları” birbirine destek olmayacaktı da, kime olacaktı!</p>

    <p class="paragraf">27 defa hacca giden, buna mukabil, partisinin 1 trilyon liralık Hazine yardımını zimmetine geçirmekle suçlanan Hoca yırtmıştı. “Özgürlüğüne kavuştu” manşetleri atıldı. Sanırsın, Malta zindanlarında kırbaçlanıyordu… Halbuki, cezası zaten ev hapsine çevrilmişti, havuzlu yazlığında oturuyordu.</p>

    <p class="_0px10px ParaOverride-8">…»</p>

    <p class="paragraf">CHP Milletvekili Kemal Kılıçdaroğlu, AKP Genel Başkan Yardımcısı Şaban Dişli’nin arsa-imar işlerinden 1 milyon dolar komisyon tokatladığını öne sürdü. Takdiri ilahi herhalde… Söz konusu arsa, Silivri’deydi.</p>

    <p class="paragraf">Recep, başkan…</p>

    <p class="paragraf">Şaban, yardımcısı…</p>

    <p class="paragraf">Ramazan’a da günler kalmıştı.</p>

    <p class="paragraf">Mübarek üç aylardaydık!</p>

    <p class="_0px10px ParaOverride-8">…»</p>

    <p class="paragraf">Ramazan’ın başladığı gün…</p>

    <p class="paragraf">Almanya’da Deniz Feneri davası başladı.</p>

    <p class="paragraf">Frankfurt Mahkemesi’ne kelepçeyle getirildiler. İtiraf ettiler. Dernek Başkanı Mehmet Taşkan, toplanan yardımların arsa alımından gemi alımına kadar pek çok yerde kullanıldığını söyledi. Muhasebe sorumlusu Firdevsi Ermiş “Kriminal sisteme alet oldum” dedi, paravan şirketler kurduklarını, RTÜK Başkanı Zahid Akman’a elden para teslim ettiklerini anlattı. Euro 7 Genel Müdürü Mehmet Gürhan ise “Arsalar aldık, şirketler kurduk, toplanan paraları kâr amacıyla kullandık” diyordu. 20 milyon euro’nun kuryeler aracılığıyla Türkiye’ye götürüldüğü öne sürülüyordu. İddianamede “Siyasi etki yapılmaya, bilhassa Türk hükümeti tarafından tutukluluğa mâni olunmaya çalışılmıştır” deniyordu.</p>

    <p class="paragraf"><span class="metin-italik" xml:lang="en-US-POSIX">Hürriyet</span> manşet yaptı.</p>

    <p class="paragraf">Sen misin manşet yapan…</p>

    <p class="_0px10px ParaOverride-8">…»</p>

    <p class="paragraf">Tayyip Erdoğan çıktı, Aydın Doğan’a bindirdi, “İftira kampanyası yapıyorlar, Hilton Oteli’nde istediği tadilatları bana ve belediyeme yaptıramadığı için bu adımları atıyor” dedi.</p>

    <p class="paragraf">Aydın Doğan cevap verdi. “Başbakan’a ‘Ceyhan’da rafineri yapmak istiyorum’ dedim, ‘Orayı bizim Çalık’a söz verdik’ dedi. Sonra bana Hilton’u sordu, ‘Ne yapacaksın?’ dedi. ‘Şu anda ne yapacağımı bilmiyorum, yenilenmesi lazım’ dedim. O da bana, ‘Belediye başkanıyla konuşayım’ dedi. Hilton için gitmedim, konuyu kendisi açtı, şantaj başbakanlara yakışan bir şey değildir” dedi.</p>

    <p class="paragraf">Tayyip Erdoğan, boykot çağrısı yaptı.</p>

    <p class="paragraf">“Bu gazeteleri evinize sokmayın” dedi.</p>

    <p class="paragraf">Yandaş medyada koro halinde yayın başladı.</p>

    <p class="paragraf">Aydın Doğan’ın vergi kaçırdığı yazılıyordu.</p>

    <p class="paragraf"><span class="metin-italik" xml:lang="en-US-POSIX">Hürriyet</span> birinci sayfasından cevap verdi. “Cüce, yandaş ve besleme” başlığı attı. Ali Dibo’dan girdi, Deniz Feneri’nden çıktı. Özetlemeye çalışırsak… “Cüce, yandaş, sahibinin sesi, besleme basın, kalleşçe pusu kuruyorlar, Babıâli’nin DNA’sı bozuldu, genlerine fesat yerleştirildi” deniyordu. Çarşı karışmıştı.</p>

    <p class="_0px10px ParaOverride-8">…»</p>

    <p class="paragraf">Şak…</p>

    <p class="paragraf">Sanatçı Nurseli İdiz’le travestiler kraliçesi Sisi lakaplı Seyhan Soylu, Ergenekon’dan gözaltına alındı. Muvazzaf teğmenler tutuklandı. Sisi’yle teğmenlerin ne alakası var demeye kalmadı, Tuncay Özkan’la eski polis şefi Adil Serdar Saçan hapse atıldı. Deniz Feneri’ne yoğunlaşan gündem, değişivermişti.</p>

    <p class="paragraf">Bundan sonra hep böyle devam edecekti.</p>

    <p class="paragraf">Bir Deniz Feneri, bir Ergenekon…</p>

    <p class="paragraf">Bir kapatma davası, bir Ergenekon diye gidecekti.</p>

    <p class="_0px10px ParaOverride-8">…»</p>

    <p class="paragraf">Deniz Feneri’nden mahkûm olan Mehmet Gürhan’ın, Kanal 7’nin sahibi Zekeriya Karaman’a vekâlet verdiği ortaya çıktı. Küçük bi pürüz vardı… İstanbul’daymış gibi vekâlet verdiğinde, Almanya’da cezaevindeydi! Peki, bu skandal vekâletnameyi kim düzenlemişti? Gazeteler aradı, taradı, İstanbul 10’uncu Noteri İsmet Büyükkılınç’ın düzenlediği anlaşıldı. Bu noter arkadaş, Büyükşehir Belediyesi’nin sattığı konutların kura çekilişini organize ediyordu. Son seçimde AKP’den milletvekili aday adayıydı.</p>

    <p class="_0px10px ParaOverride-8">…»</p>

    <p class="paragraf">Ermeni açılımı yapıldı.</p>

    <p class="paragraf">Dünya Kupası elemelerinde Ermenistan’la aynı gruba düşmüştük. Fırsat bu fırsat… Cumhurbaşkanı Abdullah Gül, milli maç için Ermenistan’a gitti, tribünden seyretti. Dink cinayetinin hassasiyeti çok tazeydi. Maalesef, bu hassasiyet “açılım fırsatı” olarak alet edilmişti. “Türkiye’yi soykırımla suçlayan Ermenistan’a niye gidiliyor?” diye sorana, anında “ırkçı” damgası yapıştırılıyordu, susturuluyordu.</p>

    <p class="paragraf">Lafın sırası denk gelmişken, anlatayım…</p>

    <p class="paragraf">Erivan’daki maça 500 kadar Türk seyirci gitmişti. Çoğu, Gürcistan üzerinden Ermenistan’a mal taşıyan kamyon şoförlerimizdi. Geldiler stata… Türkçe, yani anladıkları dilden “hoş geldiniz” diyen Ermeni gençler tarafından karşılandılar. Çok sevindiler. Üstelik, konuksever Ermeni gençleri sadece hoş geldiniz demekle kalmıyor, üzerinde İngilizce ve Ermenice yazılar bulunan tişörtler dağıtıyordu. Bedava… Kamyoncularımız ekstra mutlu oldular. Güle oynaya giydiler. Tam turnikelerden geçiyorlardı ki, “Bi dakka hemşerim, n’apıyorsunuz?” diyen Türk gazeteciler tarafından durduruldular. Ve n’aptıklarını öğrendiler… Çünkü avanta baldan tatlıdır diye kapıp giyiverdikleri tişörtlerin üzerinde “Soykırımı tanıyorum” yazıyordu!</p>

    <p class="_0px10px ParaOverride-8">…»</p>

    <p class="paragraf">Kendi kendilerini “aydın” ilan eden bazı tipler “Ermenilerden Özür Diliyorum” kampanyası başlattı. Cumhurbaşkanı Gül, üstü kapalı destek verdi, bu tür kampanyaların doğal karşılanması gerektiğini söyledi. CHP İzmir Milletvekili Canan Arıtman ise, ortalığı ayağa kaldıran bir iddiayı dile getirdi, “Cumhurbaşkanı Gül’ün anne tarafından etnik kökenini araştırın, neden bu kampanyaya destek verdiğini görürsünüz, Gül’ün annesinin Ermeni olduğunu İzmir’deki dayısı Doktor Ahmet Satoğlu asistanlarına söylemiş” dedi. Buyrun burdan yakın… Cumhurbaşkanı derhal açıklama yaptı, “Ailemizin kayıtlı geçmişi Müslüman ve Türk’tür” dedi. Canan Arıtman’a bir liralık manevi tazminat davası açtı.</p>

    <p class="_0px10px ParaOverride-8">…»</p>

    <p class="paragraf">Lira, Yeni Türk Lirası, Türk Lirası filan derken, kafalar allak bullak olmuştu. Tam o günlerde… Çankaya Köşkü’nde aşırı harcama yapıldığı yönünde haberler çıkıyordu. Cumhurbaşkanlığı resmi açıklama yaptı. Bu senenin ilk altı ayında “20.196 bin YTL” harcama yapıldığı belirtildi. Yani? Yeni parayla 20 milyon lira, eski parayla 20 trilyon lira diyeceklerine… “20.196 bin” demişlerdi! Sayın ahalimiz de, ne var canım alt tarafı 20 bin lira deyip geçivermişti. Abra kadabra’nın böylesi görülmemişti.</p>

    <p class="_0px10px ParaOverride-8">…»</p>

    <p class="paragraf">Bilahare, yılbaşında tedavüle girecek TL tanıtıldı.</p>

    <p class="paragraf">Eski banknotlarda Atatürk’ün gergin ifadeleri vardı. Yeni banknotlara Atatürk’ün gülümseyen portreleri konulmuştu. AKP’nin ekonomi politikaları Atatürk’ün bile yüzünü güldürmüştü yani!</p>

    <p class="_0px10px ParaOverride-8">…»</p>

    <p class="paragraf">ABD’de mortgage krizi patlamıştı. Bankalara el konuyordu. Lehman Brothers bile iflas etmişti, piyasalar yanıyordu. Sıcak para aniden çekilince, bizim yalancı bahara kar yağmaya başlamıştı. Dolar, bir ay içinde 1,2 liradan 1,7 liraya fırladı. Bizim Başbakan “Kriz inşallah bizi teğet geçecek” diyordu.</p>

    <p class="_0px10px ParaOverride-8">…»</p>

    <p class="paragraf">CHP sorunca, Tayyip Erdoğan malvarlığını açıklamıştı. Bankada 1 milyon 800 bin lirası vardı. Aybaşında parasını dolara çevirseydi, 1,5 milyon dolar alabilirdi. Şimdi kaç dolar alabilirdi? Anca 1 milyon 60 bin dolar alabilirdi. Bir ayda 440 bin dolar içeri girmişti. Teğet dediği buydu!</p>

    <p class="_0px"></p>

    <p class="paragraf">Başbakan maaşı 9 bin liraydı. Yemese içmese her kuruşunu biriktirse, bu 440 bin doları ne zaman yerine koyabilirdi? 83 ay sonra… Altı senedir memleketi yönetiyordu ama, yedi senelik kaybı vardı. Teğet dediği buydu!</p>

    <p class="_0px10px ParaOverride-8">…»</p>

    <p class="paragraf">Alışveriş bıçak gibi kesilmiş, işsizlik patlamıştı. Başbakanımız “TOBB’un 1 milyon 300 bin üyesi var, her üye bir kişiye iş verse, 1 milyon 300 bin işsiz kurtulur” dedi. Bu muhteşem önerinin yapıldığı gün… Türk sporcu Ömer Aslan, İtalya’da düzenlenen Dünya Geri Geri Koşma Şampiyonası’nda dünya rekoru kırarak, altın madalya kazandı. “Geriden dünya şampiyonu” olmuştuk.</p>

    <p class="_0px10px ParaOverride-8">…»</p>

    <p class="paragraf">Habire PTT şubesi soyuluyordu.</p>

    <p class="paragraf">Tek sütunlarda veriliyordu ama…</p>

    <p class="paragraf">Son üç senede 314 defa soyulmuştu.</p>

    <p class="_0px10px ParaOverride-8">…»</p>

    <p class="paragraf">Atatürkçüler, Ramazan Bayramı’nda hapse tıkılmıştı.</p>

    <p class="paragraf">Hüseyin Üzmez, Cumhuriyet Bayramı’nda bırakıldı.</p>

    <p class="paragraf">Adli tıp, akıllara ziyan bi rapor vermişti; cinsel tacize uğrayan kız çocuğunun “beden ve ruh sağlığının bozulmadığı”nı söylemişti. Bu raporla kurtulan Hüseyin Üzmez, bizzat eşinin kullandığı otomobille cezaevinden ayrıldı. Normalde insan içine çıkamaz hale gelmesi gerekirken, televizyon televizyon dolaşıyor, anlatıyordu. “Hovardayım, birçok kadın hayatıma girdi, iyi ki girdiler, yoksa fahişe olurlardı, başlarını örtüp hayatlarını düzelttiler” diyordu.</p>

    <p class="_0px10px ParaOverride-8">…»</p>

    <p class="paragraf">Can Dündar’ın yazıp yönettiği <span class="metin-italik" xml:lang="en-US-POSIX">Mustafa</span> belgeseli 29 Ekim’de vizyona girdi. Gittim, seyrettim <span class="metin-italik" xml:lang="en-US-POSIX">Mustafa</span>’yı… Sarhoş, hoyrat, kalpsiz, itiraz edeni asan, milleti küçümseyen, Batı hayranı, dinsiz, megaloman, bencil, basiretsiz, psikolojik bunalımda bir adam… <span class="CharOverride-8">Mustafa</span>’daki Mustafa Kemal buydu.</p>

    <p class="paragraf">Bence, Oscar hak edilmişti.</p>

    <p class="paragraf">En azından Nobel verilmeliydi!</p>

    <p class="_0px10px ParaOverride-8">…»</p>

    <p class="paragraf"><span class="metin-italik" xml:lang="en-US-POSIX">Mustafa</span> belgeselinin vizyona girdiği hafta…</p>

    <p class="paragraf">CIA ajanı Graham Fuller’in kitabı piyasaya çıktı.</p>

    <p class="paragraf">Adı <span class="metin-italik" xml:lang="en-US-POSIX">Yeni Türkiye Cumhuriyeti</span>’ydi.</p>

    <p class="paragraf">Liboşlar yere göğe sığdıramıyor, televizyonlarda ballandıra ballandıra reklamını yapıyor, herkesin okumasını tavsiye ediyorlardı. Bu kitapta; AKP’ye övgüler düzülüyor, Kemalist Türkiye’nin Müslümanlığa zarar verdiği anlatılıyordu. Özetle… Irak’ta Afganistan’da Müslümanları şakır şakır katleden Amerikalı arkadaş, dinimizi Kemalistlerin elinden kurtarmak gerektiğini söylüyordu. Ilımlı İslamcılar da alkışlıyordu.</p>

    <p class="_0px10px ParaOverride-8">…»</p>

    <p class="paragraf">Obama, ABD Başkanı seçildi.</p>

    <p class="paragraf">Beyaz Saray’a ilk kez “siyah” oturuyordu.</p>

    <p class="paragraf">Bizim yalaka medya, hemen siyah’larla türban’lılar arasında paralellik kurdu. Burada olduğu gibi orada da mazlum’ların kazandığı filan yazılıyordu. Utanmasalar, Harvardlı Obama’ya “Arap Bacı” muamelesi yapacaklardı.</p>

    <p class="_0px10px ParaOverride-8">…»</p>

    <p class="paragraf">O gün… Tayyip Erdoğan’a Eğirdir Komando Okulu gezdiriliyordu. Cemil Çiçek yerde mermi kovanları buldu, eğildi, aldı. Genelkurmay Başkanı İlker Başbuğ “Aman dikkat edin, iyi saklayın, yoksa Ergenekon’dan içeri girersiniz” dedi. Güldüler… “İleri görüşlü” komutandı. Adeta, kendi başına gelecekleri görmüştü.</p>

    <p class="_0px10px ParaOverride-8">…»</p>

    <p class="paragraf">Bush, Irak’a veda ziyareti yaptı.</p>

    <p class="paragraf">Gazeteci Muntazır El Zeydi, basın toplantısında ayakkabılarını çıkardı, Bush’un kafasına fırlattı. Amerikalılar geldi diye sevinip, Saddam’ın heykelini terlikle döven Iraklılar… Anca uyanmıştı.</p>

    <p class="_0px10px ParaOverride-8">…»</p>

    <p class="paragraf">Türkiye ise, bir başka “terlik”i konuşuyordu.</p>

    <p class="paragraf">THY Genel Müdürü Temel Kotil, hac’dan dönmüş, VIP salonunda fotoğraflanmıştı. Ayağında terlik vardı. Siyah çorap, bej terlikti. THY’nin açılımı Terlik Hava Yolları haline gelmişti.</p>

    <p class="_0px10px ParaOverride-8">…»</p>

    <p class="paragraf">Belediye seçimi yaklaşıyordu. Adrese dayalı kayıt sistemiyle yeni seçmen kütüğü oluşturuldu. Seçmen sayısı aniden 6 milyon kişi arttı… 2007 seçiminde, yani sadece bir sene önce 42 milyon olan seçmen sayısı, 48 milyona çıkıvermişti. Böylesine hızlı artış oranı, 300 milyon nüfuslu ABD’de de bile görülmemişti. Üstelik, bu yerel seçimde ilk defa parmak boyası kullanılmayacaktı!</p>

    <p class="paragraf">Mezardan seçmen fışkırmaya başlamıştı.</p>

    <p class="paragraf">20 sene önce vefat etmiş vatandaşlar, seçmen listelerinde görünüyordu. 30 senedir aynı mahallede oturan, aynı sandıkta oy kullanan vatandaşlar ise, seçmen listelerinde görünmüyordu. Yaşayanlar buhar olmuş, ölüler seçmen oluvermişti. “Ahiret Kalkınma Partisi” olsa, kafadan yüzde 12 oy alırdı.</p>

    <p class="paragraf">Komple yok kabul edilen, bir kişi bile seçmen yazılmayan mahalleler, köyler vardı. Derken… Türkiye İstatistik Kurumu genelge yayınladı, 60 günlük yasal süre doldu dedi, seçmen kütüklerinin hukuki dayanağı olan Adrese Dayalı Nüfus Kayıt Sistemi belgelerinin imha edilmesini istedi. Belgeleri kıyma makineleriyle imha ettiler. Bu saatten sonra “kanıt” görmek isteyen, rüyasında görürdü.</p>

    <p class="paragraf">Seçim “korku filmi”ne dönmüştü. İnsanlar muhtarlıklara koşuyor, kendi oturdukları evde başkalarının seçmen göründüğünü, kendilerinin seçmen görünmediğini öğreniyordu. İstanbul’da oturup Ankara’da kayıtlı görünen bile vardı. Seçmen listelerine göre, Çorum Vali Konağı’nda bir değil, iki vali ikâmet ediyordu, iyi mi… Gazetelere sahte seçmen ihbarları yağıyor, en ufak bir adli soruşturma açılmıyor, Yüksek Seçim Kurulu’ndan çıt çıkmıyor, langır lungur seçime gidiliyordu.</p>

    <p class="_0px10px ParaOverride-8">…»</p>

    <p class="paragraf">York Düşesi Sarah Ferguson, kurucusu olduğu İngiliz Çocuk Esirgeme Vakfı adına Türkiye’ye geldi, Ankara Saray Rehabilitasyon Merkezi’nde gizli kamerayla çekim yaptı. Zihinsel engelli kimsesiz çocuklarımıza nasıl kötü davranıldığını görüntüledi, İngiltere’de ITN televizyonunda yayınladı. İçler acısıydı. Çocuklar ellerinden karyolalara bağlanıyor, itilip kakılıyor, kafes benzeri yerlere tıkılıyordu.</p>

    <p class="paragraf">Bizim hükümet, derhal diplomatik kriz çıkardı.</p>

    <p class="paragraf">Düşes, Türk düşmanı ilan edildi.</p>

    <p class="paragraf">Mahkemeye verildi, 22 sene hapsi istendi.</p>

    <p class="paragraf">Netice?</p>

    <p class="paragraf">AKP’nin 2012’de çıkaracağı üçüncü yargı paketinden Düşes de faydalanacak, gıyabında açılan dava düşecekti.</p>

    <p class="_0px10px ParaOverride-8">…»</p>

    <p class="paragraf">Ünlü kalp cerrahı Profesör Bingür Sönmez, yumurtayı bunca sene yasakladığı için hastalarından özür diledi. “Yiyebilirsiniz” dedi. Devlet büyüklerimize yumurta atanlar tutuklanırken, yumurta beraat etmişti.</p>

    <p class="_0px10px ParaOverride-8">…»</p>

    <p class="paragraf">2008’de…</p>

    <p class="paragraf">10’u polis, 11’i korucu, 157 şehit vardı.</p>

    <p class="paragraf">Şubat ayındaki harekâtı hatırlıyorsunuz değil mi?</p>

    <p class="paragraf">Kandil’e çıkış yolları tutuldu filan…</p>

    <p class="paragraf">Goygoyculuğun bilançosu işte buydu.</p>

    <p class="paragraf">Sırf Hakkâri Aktütün Karakolu’nda 17 şehit vermiştik.</p>

    <p class="_0px10px ParaOverride-8">…»</p>

    <p class="paragraf">Şehitleri toprağa defnettiğimiz gün…</p>

    <p class="paragraf">Hava Kuvvetleri Komutanı Orgeneral Aydoğan Babaoğlu’nun Antalya Serik’te turnuvaya katılıp, golf oynadığı ortaya çıktı. Beş yıldızlı otelin golf sahasında kabak gibi fotoğrafları yayınlanan komutan, durumu izah etti, “Saldırının hemen sonrasında başlattığımız hava harekâtının emrini bizzat burdan verdim, Aktütün’e mi gitseydim?” dedi.</p>

    <p class="paragraf">E haklıydı.</p>

    <p class="paragraf">Ne demişti Mustafa Kemal?</p>

    <p class="paragraf">“İstikbal golflerdedir” demişti!</p>

    <p class="_0px10px ParaOverride-8">…»</p>

    <p class="paragraf">Ve, memlekette kan gövdeyi götürürken…</p>

    <p class="paragraf">Terzi kendi söküğünü dikemez hesabı, Birleşmiş Milletler “Güvenlik” Konseyi geçici üyeliğine seçildik.</p>

    <p class="paragraf">“Dünya bize hayran, muhteşemiz, tarihi başarı, gurur günümüz” manşetleri atıldı. Oysa… Afrika’dan sadece Uganda aday olmuş, Uganda seçilmişti. Asya’dan Japonya ve İran aday olmuş, İran’ı seçecek halleri yok, Japonya seçilmişti. Latin Amerika’dan sadece Meksika aday olmuş, Meksika seçilmişti. Avrupa’dan sadece Türkiye, Avusturya ve İzlanda aday olmuştu. İzlanda o sene ekonomik olarak iflas etmişti. Geriye kala kala Türkiye ve Avusturya kalmıştı, Türkiye ve Avusturya’yı seçmişlerdi. Başka da aday yoktu. Çünkü… Veto hakkı falan olmayan, tırışkadan bi makam olduğunu cümle âlem biliyordu. Buna rağmen, sayın ahalimize “tarihi başarı, gurur günümüz” diye kakalanıyordu.</p>

    <p class="_0px10px ParaOverride-8">…»</p>

    <p class="paragraf">Dünyayı koruyoruz ayaklarıyla, Somali’ye savaş gemisi gönderdik. Somalili korsanlar, Aden Körfezi’nde geleni geçeni kaçırıyor, fidye pazarlığı yapıyordu. İki de Türk gemisi kaçırmışlardı. NATO deniz gücü kapsamında, Gökova ve Gaziantep fırkateynleri bölgeye gitti. Komutanları, Ender Kahya ve Cem Okyay’dı. Türkiye’nin gurur duyduğu bu subayları, üç sene sonra Maltepe Cezaevi’nde ziyaret edeceğim, hiç aklıma gelmezdi. Bilahare, Giresun fırkateyni gönderildi, onun komutanı Cem Dalkanat’dı, o da içeri tıkılacaktı.</p>

    <p class="_0px10px ParaOverride-8">…»</p>

    <p class="paragraf">Bir sene daha geride kalırken…</p>

    <p class="paragraf">DHKP-C’nin kurucusu ve lideri Dursun Karataş, artık yoktu. Hollanda’da kanserden ölmüştü. Cenazesi İstanbul’a getirildi, Gazi Cemevi’nin gasilhanesine konuldu, Gazi Mahallesi Selçuklu Camii’nde kılınan namazdan sonra, 20 bin kişinin katıldığı törenle Gazi Mezarlığı’nda toprağa verildi.</p>

    <p class="paragraf">Banker Kastelli olarak tanınan Abidin Cevher Özden, artık yoktu. Ağzına kurşun sıkarak intihar etmişti. 70’lerin 80’lerin en zengin adamıydı, dünyanın en yüksek faizini veriyordu. Sıfırı tüketmiş, evine haciz gelmişti.</p>

    <p class="paragraf">Şair Fazıl Hüsnü Dağlarca vefat etmişti. Beş gün sonra… Tayyip Erdoğan, Türk Dil Kurultayı’na katıldı, “Kurultayın manasına uygun olarak, Türkçemizin abideleşmiş şairi Fazıl Hüsnü Dağlarca’nın ‘Sanat’ isimli şiirini okumak istiyorum” dedi. Okudu. Salon alkıştan yıkıldı. Küçük bi pürüz vardı… O şiir, Fazıl Hüsnü Dağlarca’nın değil, Faruk Nafiz Çamlıbel’indi!</p>

    <p class="paragraf"></p>

    <p class="paragraf">Yeşilçam efsaneleri Orhan Günşıray ve Kenan Pars, tiyatro duayenleri Suna Pekuysal ve Hadi Çaman aramızdan ayrılmıştı. Çılgın söz yazarı Aysel Gürel, Türk Sanat Müziği’nin unutulmazları Avni Anıl, Semahat Özdenses ve Necdet Tokatlıoğlu, halk müziği ustası Ahmet Sezgin, şiirimizin uçbeyi İlhan Berk, karikatürün müthiş imzası Eflatun Nuri, hatıralarımızda yaşayacaktı. Gazeteci Kazım Kanat’ı, dünya şampiyonu güreşçimiz Gazanfer Bilge’yi, Futbol Federasyonu Başkanı Hasan Doğan’ı kaybetmiştik. Atletizme büyük emeği olan Cüneyt Koryürek, trafik kazasında can verdi. İzmir’in boksör lakaplı eski belediye başkanı İhsan Alyanak, MHP Milletvekili Gündüz Aktan, MHP eski Milletvekili Mehmet Gül, AKP Milletvekili Osman Yağmurdereli vefat etti. O arada, Cengiz Aytmatov’la Aleksandr Soljenitsin gitti. Hollywood’tan Paul Newman, Richard Widmark, Charlton Heston öldü. Yves Saint Laurent’i kadınlar asla unutmayacaktı.</p>
  </div>
</body>
</html>
