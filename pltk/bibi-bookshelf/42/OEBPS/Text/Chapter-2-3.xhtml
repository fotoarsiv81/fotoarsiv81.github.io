<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-2</title>
  <link href="../Styles/StyleSheet.css" rel="stylesheet" type="text/css" />
</head>

<body id="x6" xml:lang="en-GB">
  <div class="Basic-Text-Frame">
    <p class="arabaslik_orta" id="_idParaDest-10">2009</p>

    <p class="paragraf ParaOverride-4"><span class="CharOverride-1">Van münüts</span> <span class="CharOverride-5">•</span> <span class="CharOverride-1">Sen Türkiye</span><span class="CharOverride-1">’</span><span class="CharOverride-1">sin, büyük düşün</span></p>

    <p class="paragraf ParaOverride-4"><span class="CharOverride-5">•</span> <span class="CharOverride-1">Domuz gribi</span> <span class="CharOverride-5">•</span> <span class="CharOverride-1">Aydın Doğan’a ceza</span> <span class="CharOverride-5">•</span> <span class="CharOverride-1">Rabbime sordum, Cleveland dedi</span></p>

    <p class="paragraf ParaOverride-4"><span class="CharOverride-5">•</span> <span class="CharOverride-1">İngiliz vatandaşı Maliye Bakanı</span> <span class="CharOverride-5">•</span> <span class="CharOverride-1">Muhsin Yazıcıoğlu</span></p>

    <p class="paragraf ParaOverride-4"><span class="CharOverride-5">•</span> <span class="CharOverride-1">Obama Türkiye’de</span> <span class="CharOverride-5">•</span> <span class="CharOverride-1">Profesör Mehmet Haberal</span></p>

    <p class="paragraf ParaOverride-4"><span class="CharOverride-5">•</span> <span class="CharOverride-1">Profesör Türkan Saylan</span> <span class="CharOverride-5">•</span> <span class="CharOverride-1">AKP ve Fethullah Gülen’i bitirme planı</span></p>

    <p class="paragraf ParaOverride-4"><span class="CharOverride-5">•</span> <span class="CharOverride-1">Asimetrik psikolojik harekât</span></p>

    <p class="paragraf ParaOverride-4"><span class="CharOverride-5">•</span> <span class="CharOverride-1">TRT Şeş</span> <span class="CharOverride-5">•</span> <span class="CharOverride-1">PKK açılımı</span> <span class="CharOverride-5">•</span> <span class="CharOverride-1">İki cihanda lekeli</span></p>

    <p class="paragraf ParaOverride-4"><span class="CharOverride-5">•</span> <span class="CharOverride-1">Analar ağlamasın</span> <span class="CharOverride-5">•</span> <span class="CharOverride-1">Habur</span> <span class="CharOverride-5">•</span> <span class="CharOverride-1">Dersim</span> <span class="CharOverride-5">•</span> <span class="CharOverride-1">Amirallere suikast yalanı</span></p>

    <p class="paragraf ParaOverride-7"><span class="CharOverride-5">•</span> <span class="CharOverride-1">Yarbay Ali Tatar</span> <span class="CharOverride-5">•</span> <span class="CharOverride-1">Çukurambar</span> <span class="CharOverride-5">•</span> <span class="CharOverride-1">Kozmik oda</span></p>

    <p class="paragraf">Yeni seneye kahrolarak girdik.</p>

    <p class="paragraf">Ankara’da yılbaşı gecesini birlikte geçiren Bilkent Üniversitesi’nden yedi öğrenci, doğalgaz zehirlenmesiyle hayatını kaybetti. Bir de kedi can vermişti. Aslında, yılbaşı gecesi apartmandan sızıntı ihbarı yapılmış, ambulansla birlikte doğalgaz ekipleri gelmiş, üst kat komşuları hastaneye kaldırılmıştı ama çocukların katına bakılmamıştı.</p>

    <p class="paragraf">Başkent Doğalgaz Şirketi’nin genel müdürü, facianın nedenine dair mantıklı izahat vereceğine, “Bazılarının belden üstü çıplaktı” dedi. Sonra da “Biliyorsunuz bugün cuma, fazla soru almayalım, müsaadenizi isteyeceğiz” dedi. Namaza gidecekti. Oysa, polis raporuna göre, çocukların her biri başka odadaydı ve giyiniklerdi. Üstelik, facianın bununla ne alakası olabilirdi?</p>

    <p class="paragraf">Aileler, sorumluların bulunması için dava açtı. Dört sene sürdü. Neticede… Hayatını kaybeden öğrencilerden Özgür’ün annesi, evin kiracısı olduğu için “kusurlu” bulundu, iyi mi! Bu kitabın piyasaya çıktığı Eylül 2013’te, dava hâlâ Yargıtay’daydı.</p>

    <p class="_0px10px ParaOverride-8">…»</p>

    <p class="paragraf">Tayyip Erdoğan, Ankara büyükşehir adayını açıkladı. “Dürüst, itibarlı, eğitimli, saygın, liyakat sahibi Melih Bey kardeşimle devam edeceğiz” dedi. Senenin ilk faciası Ankara, ilk müjdesi Melih Gökçek’ti!</p>

    <p class="_0px10px ParaOverride-8">…»</p>

    <p class="paragraf">Ergenekon tsunami gibiydi.</p>

    <p class="paragraf">Dalga dalga vuruyordu.</p>

    <p class="paragraf">Yargıtay Onursal Başsavcısı Sabih Kanadoğlu’nun evi basıldı.</p>

    <p class="paragraf">MGK eski Genel Sekreteri emekli Orgeneral Tuncer Kılınç, YÖK eski Başkanı Kemal Gürüz, Genelkurmay eski Adli Müşaviri emekli Tümgeneral Erdal Şenel, Profesör Yalçın Küçük, emekli Orgeneral Kemal Yavuz, Polis Özel Harekât eski Başkanvekili İbrahim Şahin gözaltına alındı. İstanbul Büyükşehir Belediyesi eski Başkanı Bedrettin Dalan aranıyordu.</p>

    <p class="paragraf">Susurlukçu İbrahim Şahin’le… İbrahim Şahin’in Susurluk’tan mahkûm olmasını sağlayan Başsavcı Sabih Kanadoğlu, aynı örgüte mensup olmaktan, aynı çuvala konulmuştu. Sırf bu örnek bile, Ergenekon’daki iddiaların tel tel döküldüğünü göstermeye yetiyordu.</p>

    <p class="paragraf">Ve, Sabih Kanadoğlu henüz evi basılmadan, evinin basıldığını TRT’den öğrenmişti. Çünkü henüz evler basılmadan, hangi evlerin basıldığı TRT ekranlarından duyurulmuştu! Devletin televizyonu “kâhin” gibiydi. Neler olacağını çok önceden biliyordu.</p>

    <p class="_0px10px ParaOverride-8">…»</p>

    <p class="paragraf">O gün… 1951’de Türk vatandaşlığından çıkarılan Nâzım Hikmet, yeniden Türk vatandaşı yapıldı.</p>

    <p class="paragraf">Kadere bakın ki, AKP tarafından itibarı iade edilen Nâzım Hikmet’in de o zamanlar evi basılmıştı. Darbeye teşebbüsten tutuklanmış, “Silivri” açıklarına demirleyen donanma gemisinde yargılanmıştı.</p>

    <p class="_0px10px ParaOverride-8">…»</p>

    <p class="paragraf">Ergenekon savcısı Zekeriya Öz, sahte haham Tuncay Güney’in cevaplaması talebiyle Kanada adli makamlarına 37 adet soru gönderdi. Gel gör ki… Resmi yazışmada, Tuncay Güney’in adresi “1388 Eglinton Ave. West Toronto” olarak görünüyordu. Bu adreste Tuncay Güney değil, bir gazetecinin kardeşi oturuyordu. O gazeteci de, AKP destekçisi <span class="metin-italik" xml:lang="en-US-POSIX">Yeni Şafak</span> gazetesinin muhabiriydi.</p>

    <p class="paragraf">Muhtemelen adresler karışmıştı.</p>

    <p class="paragraf">Olsa olsa “sehven”di!</p>

    <p class="_0px10px ParaOverride-8">…»</p>

    <p class="paragraf">Savcı Zekeriya Öz’e Mercedes makam aracı tahsis edildi.</p>

    <p class="paragraf">YÖK Başkanı’na 374 bin dolarlık Mercedes S350 alındı.</p>

    <p class="_0px10px ParaOverride-8">…»</p>

    <p class="paragraf">Bir yarbayın evi basıldı. “Kroki bulduk” denildi. Krokiden iz sürüldü. Ankara Zir Vadisi’ndeki metruk evin kuyusundan el bombaları ve 10 kilo plastik patlayıcı çıkarıldı. Yarbay isyan etti, “Kroki benim değil, el yazımı TÜBİTAK incelesin, karşılaştırsın, bulunan malzemeyi oraya polis koydu” dedi ama… Dinleyen yoktu.</p>

    <p class="paragraf">Peşe peşe krokiler ele geçiriliyor, topraktan adeta cephanelik fışkırıyor, kazı çalışmaları TRT’den naklen yayınlanıyordu.</p>

    <p class="_0px10px ParaOverride-8">…»</p>

    <p class="paragraf">Ergenekon definecileri bile türedi.</p>

    <p class="paragraf">Üç uyanık, fırsat bu fırsat diyerek Ankara Altındağ’da “krokiden cephane arıyoruz” ayağıyla şakır şakır kaçak kazı yaptı. Kazı faaliyetleri olağan hale geldiği için kimse şüphelenmedi, ihbar edilmedi. Üç metre derine indiler, Roma dönemine ait 50 milyon dolarlık sikkeler-yüzükler buldular. Neyse ki, satmaya çalışırken polis tarafından enselendiler.</p>

    <p class="_0px10px ParaOverride-8">…»</p>

    <p class="paragraf">Her akşam televizyonun karşısına oturuyor, dizi seyreder gibi, cephanelik kazılarını, lav silahlarını, el bombalarını seyrediyorduk, ki… “Kurtlar Vadisi” dizisinde “derin devletin mafya babası” karakterini canlandıran tiyatrocu Atilla Olgaç çıktı, ortalığı karıştırdı. “Kıbrıs’ta elleri bağlı esir Rum’u alnından vurdum, dokuz askeri daha öldürdüm, öldürdükten sonra karargâhta ağlıyor, ertesi gün gene öldürüyordum” dedi! Gündeme bomba gibi düştü tabii… Ergenekon haberlerini bile gölgede bıraktı. Halbuki, hepsi palavraydı. Kıbrıs’ta topu topu 20 gün kaldığı, eline tüfek bile almadığı, kantinde patates soyduğu ortaya çıktı. Özür diledi ama, bu işin şakası yoktu, Yunanistan’la Kıbrıs ayağa kalkmıştı. Türkiye’yi Avrupa İnsan Hakları Mahkemesi’ne bile şikâyet ettiler.</p>

    <p class="_0px10px ParaOverride-8">…»</p>

    <p class="paragraf">Derken… Emekli Albay Mustafa Levent Göktaş tutuklandı. Bordo bereli efsane subaydı. TSK’da üç tane üstün cesaret madalyasına sahip tek askerdi. Emekli olduktan sonra avukatlık yapmaya başlamıştı. Bürosu basıldı. “DVD bulduk” denildi. “51” numarasıyla kaydedilen DVD’den devlete ait gizli belgelerin çıktığı öne sürüldü. Albay Göktaş “Kesinlikle bana ait değil, büroma nasıl geldi bilmiyorum” dedi ama nafile… Bu esrarengiz DVD, Ergenekon davasının omurgasını oluşturacaktı.</p>

    <p class="paragraf">Tayyip Erdoğan “Bunlar daha işin başı” dedi.</p>

    <p class="paragraf">Vardı herhalde bi bildiği.</p>

    <p class="_0px10px ParaOverride-8">…»</p>

    <p class="paragraf">Sahte haham Tuncay Güney “Ergenekon’un kara kutusu” sıfatıyla, TRT’ye çıkarıldı. Genelkurmay başkanlarına çeteci, Deniz Baykal’a MİT ajanı dedi. Kudüs Paktı’ndan girdi, Şanghay Beşlisi’nden çıktı. Ne belge, ne kanıt… Bulaştır bulaştırabildiğin kadar’dı.</p>

    <p class="paragraf">Bu karanlık adam, seneler sonra, 2013’te yeniden piyasaya çıkacak, “Ergenekon davası bir projeydi, vicdanen rahatsızım, verdiğim ifadeler geçersizdir, devlet beni kullandı” diyecekti ama… İş işten çoktan geçmiş olacaktı. Hahamın yalanlarını bangır bangır duyuranlar, hahamın itiraflarını görmezden gelecekti.</p>

    <p class="paragraf">Haysiyet cellatlığı başlamıştı.</p>

    <p class="paragraf">İsimler ortaya atılıyor, manşetlerden infaz ediliyordu.</p>

    <p class="paragraf">Köşe yazılarında listeler yayınlanıyordu.</p>

    <p class="paragraf">Adeta, Nazi Almanyası’ndaki gibi kapılar işaretleniyordu.</p>

    <p class="_0px10px ParaOverride-8">…»</p>

    <p class="paragraf">PKK itirafçısının biri, Güneydoğu’daki faili meçhul cinayetlerin sorumlusu olarak emekli Albay Abdülkerim Kırca’yı gösterdi. Malum medya, derhal “Ergenekoncu” ilan etti. Albay okudu, onuruna yediremedi, beylik tabancasıyla kafasına sıkarak canına kıydı. PKK’nın şahitliğiyle ölüme gönderilen bu albay… PKK kurşunuyla tekerlekli sandalyeye mahkûmdu. Teröristlerle çatışırken yaralanmış, felç kalmıştı. Cumhurbaşkanı Sezer’in elinden “Devlet Övünç Madalyası” almıştı.</p>

    <p class="_0px10px ParaOverride-8">…»</p>

    <p class="paragraf">Türk Metal Sendikası’nın ve muhalif yayın yapan ART televizyonunun başkanı Mustafa Özbek içeri tıkıldı. Kamuoyu araştırma şirketi sahibi Erhan Göksel dahil, 15 şehirde 35 kişi gözaltına alındı. Ergenekon’dan sigaya çekilip bırakılan Profesör Uçkun Geray ise, tedavi gördüğü hastanede vefat etti.</p>

    <p class="paragraf">Akademisyen, başsavcı, işadamı, sendikacı, gazeteci, subay, polis… Adeta her mesleğe, her işkoluna “gözdağı” veriliyordu. “Sabahın köründe kapı zilinin çalınma korkusu” salgın haline gelmişti. Herkes “sırada kim var”ı merak ediyordu. Hatta… Basına açık bir toplantı sırasında tesadüfen kameralara yakalanmıştı; Rahmi Koç bile yanında oturan kişiye “Acaba bizi de alırlar mı?” diye fısıldıyordu.</p>

    <p class="paragraf">Pek yakında Rahmi Koç Müzesi’nde sergilenen denizaltıda patlayıcı madde bulunacak, Ergenekon dosyasına dahil edilecekti… Rahmi Koç bu mevzularda pek konuşmasa iyi ederdi yani!</p>

    <p class="_0px10px ParaOverride-8">…»</p>

    <p class="paragraf">CHP lideri Deniz Baykal, İstanbul Büyükşehir Belediye Başkanlığı’na Kemal Kılıçdaroğlu’nu aday gösterdi. Aslında, Ankara’dan aday olması bekleniyordu. Çünkü… Şaban Dişli’nin ipliğini pazara çıkaran, Deniz Feneri’ni yakından takip eden Kemal Kılıçdaroğlu, kısa süre önce Melih Gökçek’i hedef almıştı. Doğalgaz sayaçlarında yolsuzluk yapıldığını iddia etmişti. Bunun üzerine, televizyon duayeni Uğur Dündar, tarafları aramış, Star Haber’e davet etmiş, canlı yayında yüzleşmelerini sağlamıştı.</p>

    <p class="paragraf">Elbette, biri ak demiş, öbürü kara demiş, neticeye bağlanmamıştı ama… Kazançlı çıkan taraf Kemal Kılıçdaroğlu olmuştu, Ankara’daki popülaritesi tavana vurmuştu. Melih Gökçek’ten önce de, yine Uğur Dündar’ın hakemliğinde, TBMM çatısı altında, AKP Genel Başkan Yardımcısı Dengir Mir Mehmet Fırat’la yüzleşmiş, o canlı yayından da puan toplayarak çıkmıştı.</p>

    <p class="paragraf">Kılıçdaroğlu, Ankara’yı kazanabilir, tarih başka türlü akabilirdi. Her ne olduysa oldu, İstanbul’dan aday oldu. 1999’da, 2004’te Melih Gökçek’e karşı iki defa kaybeden Murat Karayalçın, Ankara’dan aday gösterildi. Kimsenin kalbini kırmak istemem ama, bu CHP varken, AKP’nin işi çok kolaydı.</p>

    <p class="paragraf">Son ana kadar, Melih Gökçek’in yerine aday gösterileceği konuşulan Keçiören’in AKP’li Belediye Başkanı Turgut Altınok, sürpriz kararla siyasetten çekildi. Özel hayatına dair “belden aşağı görüntüler” olduğu, basına sızdırıldığı iddia ediliyordu. Türk demokrasi tarihine damgasını vuracak olan “gizli kamera”nın miladıydı.</p>

    <p class="_0px10px ParaOverride-8">…»</p>

    <p class="paragraf">Obama yemin etti, Beyaz Saray’ı resmen devraldı.</p>

    <p class="paragraf">Bir hafta sonra “van münüts” patladı.</p>

    <p class="paragraf">Gazze’den füzeler fırlatılmış, İsrail’den savaş uçaklarıyla cevap verilmiş, çocuk çocuk binden fazla Filistinli hayatını kaybetmişti. Takdiri ilahi… Medeniyetlerin tekrar çatışmaya başladığı gün, “Medeniyetler Çatışması” tezinin babası, Amerikalı siyaset bilimci Samuel Huntington ölmüştü.</p>

    <p class="paragraf">İşte tam bu atmosferde, Davos’ta, “Ortadoğu Barış Modeli” adıyla panel düzenlendi. Tayyip Erdoğan, kendi modelini izah etti… Yanında oturan İsrail Cumhurbaşkanı Şimon Peres’e “Çocukları nasıl öldürdüğünüzü biliyorum, siz öldürmeyi iyi bilirsiniz” diye bağırdı.</p>

    <p class="paragraf">Panelin moderatörü <span class="metin-italik" xml:lang="en-US-POSIX">Washington Post</span> yazarı David Ignatius’tu. Müdahale etmeye kalktı. Başbakanımız “van münüts” dedi. Moderatörün elini ittirdi. “Benim için bitmiştir, daha da gelmem Davos’a” diyerek kalktı, gitti.</p>

    <p class="paragraf">Aslında, Davos programında böyle bir panel yoktu.</p>

    <p class="paragraf">Sürpriz şekilde programa konulmuştu.</p>

    <p class="paragraf">Peki, kim istemişti bu panelin düzenlenmesini?</p>

    <p class="paragraf">Araştırıldı taraştırıldı…</p>

    <p class="paragraf">Bizzat Tayyip Erdoğan’ın istediği ortaya çıktı.</p>

    <p class="paragraf">Çünkü… Cumhuriyetçi Bush’tan Demokrat Obama’ya geçişle birlikte, Türkiye’nin dış politikadaki rolü belli olmuştu. Bi fırça, bi van münüts, Tayyip Erdoğan Arap dünyasının yeni Nasır’ı olmuştu.</p>

    <p class="paragraf">Hem İsrail’den “üstün hizmet madalyası” vardı…</p>

    <p class="paragraf">Hem de İsrail’e fırça kaydığı için “kahraman” ilan edilmişti!</p>

    <p class="_0px10px ParaOverride-8">…»</p>

    <p class="paragraf">İstanbul’da coşkulu kalabalıkla karşılandı.</p>

    <p class="paragraf">“Davos Fatihi” pankartları açıldı.</p>

    <p class="paragraf">Aldı Davos rüzgârını arkasına…</p>

    <p class="paragraf">Miting meydanlarına fırladı.</p>

    <p class="paragraf">Deniz Baykal’ı eleştirirken atasözü icat etti.</p>

    <p class="paragraf">“İnce at da kargalar yesin” dedi.</p>

    <p class="paragraf">“Ziya Paşa’nın güzel bir lafı vardır, eşek ölür kalır eseri” dedi. Sonra “Pardon pardon, eşek ölür kalır semeri, insan ölür kalır eseri” diye düzeltti. Aslında düzelttiği filan yoktu… O laf Ziya Paşa’ya değil, Mehmet Âkif Ersoy’a aitti.</p>

    <p class="paragraf">“İstanbul’un tarihçesini bilmiyorlar, tarih bilseler konuşmaya yüzleri olmaz, öyle elinde mercekle Romen Diyojen gibi dolaşılmaz” dedi. Mercekle dolaşan, hayali roman kahramanı Sherlock Holmes’tü. Mercek yerine fenerle dolaşan Diyojen’in İstanbulla alakası yoktu, Sinoplu filozoftu. Romen Diyojen desen, zaten mercekle fenerle alakası yoktu, Malazgirt’te Alparslan’a esir düşen Bizans imparatoruydu. Özetle… Tarih dersi verirken, 1500 senelik hata yapmış, Diyojenleri karıştırmış, Sherlock Holmes’le harmanlamış, gene de denk getirememişti.</p>

    <p class="_0px10px ParaOverride-8">…»</p>

    <p class="paragraf">Tarih sayfaları açılınca, eski defterler de açıldı. Tayyip Erdoğan’ın imam hatip lisesinde okurken, Kuran-ı Kerim dersinden bütünlemeye kaldığı, Arapçasının zayıf olduğu ortaya çıktı.</p>

    <p class="paragraf">Deniz Baykal “Maganda üslubu ona yakışıyor” dedi.</p>

    <p class="paragraf">Başbakan derhal 100 bin liralık tazminat davası açtı.</p>

    <p class="paragraf">Halbuki… Başbakan’ın tavırlarına, Baykal’dan önce, Amerikalı gazeteci Andrew Finkel “magandalık” demişti. <span class="metin-italik" xml:lang="en-US-POSIX">Today’s Zaman</span> gazetesinin yazarıydı. Başbakan’dan çıt çıkmamıştı, mahkemeye koşmamıştı.</p>

    <p class="_0px10px ParaOverride-8">…»</p>

    <p class="paragraf">Tunceli Valiliği, avanta çamaşır makinesi, buzdolabı dağıtmaya başladı. Elektriği olmayan, çeşmesinden su akmayan evlere bulaşık makinesi bırakılıyordu. Vatandaş ne yapsın? Avanta beyaz eşyaları ahıra koyuyordu. İyi de… Öbür yoksul şehirlerimizin başı kel miydi? Neden illa Tunceli’de dağıtılıyordu? Niye, onca ilçe varken Nazımiye’den başlanmıştı dağıtıma? Çünkü AKP’nin iki tane belalısı vardı, biri Kemal Kılıçdaroğlu, biri Kamer Genç’ti… İkisi de Tunceli-Nazımiyeliydi.</p>

    <p class="_0px10px ParaOverride-8">…»</p>

    <p class="paragraf">Tayyip Erdoğan, metrobüs törenine katıldı. Yalakalık sınırları aşıldı. “Son Osmanlı Padişahı 1’inci Recep Tayyip Erdoğan” pankartı açıldı. Mersin’e gitti, “2’nci Atatürk Erdoğan” pankartı açıldı.</p>

    <p class="_0px10px ParaOverride-8">…»</p>

    <p class="paragraf">Başbakanımızın küçük oğluyla büyük gelininin Atatürk Havalimanı’nda kuyumcu mağazası açtıkları ortaya çıktı. Ortakları, Cihan Kamer’di. Mücevherdeki kdv’nin hükümetimiz tarafından sıfırlanmış olması tamamen tesadüftü! O gün itibariyle… Başbakan’ın büyük oğlu gemicik almış, damadının yönetici olduğu şirket gazete-televizyon sahibi olmuş, küçük oğluyla büyük gelini kuyumcu açmıştı.</p>

    <p class="paragraf">E bu haberler çok can sıkmıştı.</p>

    <p class="paragraf">Basına bi çekidüzen vermek lazımdı.</p>

    <p class="paragraf">Doğan Yayın Grubu’na “vergi kaçırdığı” gerekçesiyle, dünya basın tarihinde görülmemiş oranda, 826 milyon lira ceza kesildi. Doğan Grubu’na Deniz Feneri manşetlerinden itibaren müfettiş yağmış, hesapları didik didik edilmeye başlanmıştı.</p>

    <p class="paragraf">Aydın Doğan son 10 senede sekiz defa Türkiye vergi rekortmeni olmuştu. Şimdi ne deniyordu? “Vergi kaçırdı” deniyordu. Hangi sene vergi kaçırdığı iddia ediliyordu? 2007 senesinde… Peki 2007 senesinde vergi rekortmeni kimdi? Gene Aydın Doğan’dı. Aydın Doğan’a “örnek vergi mükellefi” plaketi veren kimdi? Maliye Bakanı’ydı… Aydın Doğan’a cezayı kesen kimdi? Maliye Bakanlığı’ydı.</p>

    <p class="paragraf">Uzun lafın kısası…</p>

    <p class="paragraf">Yazmayacaksın kardeşim.</p>

    <p class="paragraf">Mesaj buydu.</p>

    <p class="_0px10px ParaOverride-8">…»</p>

    <p class="paragraf">Basına tarihi ceza kesilirken, Maliye Bakanı Unakıtan ABD’deydi. Kalp ameliyatı oldu, yurda döndü. Eşi Ahsen Hanım, ameliyat yeri için Allah’a dua ettiğini belirterek, “Rabbime sordum, içime Cleveland doğdu” dedi.</p>

    <p class="paragraf">CHP’liler “Rabbime sordum Cleveland dedi”yi pankart yaptı. Miting alanlarında sergileniyordu, ki… Kemal Kılıçdaroğlu’nun 10 aylık torununun sigortalı yapıldığı ortaya çıktı.</p>

    <p class="_0px10px ParaOverride-8">…»</p>

    <p class="paragraf">THY’nin 128 yolcu yedi mürettebatla İstanbul’dan havalanan Tekirdağ isimli uçağı, Amsterdam’a iniş sırasında tarlaya çakıldı. Üçü pilot, dokuz kişi hayatını kaybetti. Kayıplarımıza rağmen, talihsiz mucizeydi; öbür yolcular enkazdan yürüyerek çıktı.</p>

    <p class="paragraf">Deve’li terlik’li fotoğraflar gene manşetlerdeydi. Çünkü düşen uçağın “irtifa cihazı”nın arızalı olduğu anlaşılmıştı. Uzmanların tespitlerine göre… Uçak 594 metre yüksekteyken, arızalı cihaz “iki metreye inmiş gibi” göstermişti. Otomatik pilot da “iki metredeyiz” diye gaz kesmişti. Kaptan pilot müdahale etmeye çalışmış, ancak, aniden gazı kesilen uçak toparlayamamış, gövde üstü yere yapışmıştı.</p>

    <p class="paragraf">Hollanda Başbakanı enkazı inceleyip, hastanede Türk yaralılarla ilgilenirken, yolcu yakınları İstanbul Atatürk Havalimanı’nda bekleşirken… Bizimkiler seçim mitinglerindeydi. Ulaştırma Bakanımız mesela, Bingöl’deydi. Kriz masasını yönetmek için, zahmet edip Ankara’ya bile dönmedi.</p>

    <p class="paragraf">Hayatını kaybeden dokuz kişiden dördü Amerikalıydı.</p>

    <p class="paragraf">Bu Amerikalı yolculara ait dizüstü bilgisayarlarında “yeni bir askeri radar sistemi”ne ait planların bulunduğu ve bilgisayarların FBI ajanlarına teslim edildiği açıklandı.</p>

    <p class="paragraf"><span class="metin-italik" xml:lang="en-US-POSIX">De Telegraaf</span> gazetesinde yayımlanan habere göre… Uçak düşer düşmez, ABD Lahey Büyükelçiliği devreye girmiş, bilgisayarlara el konulmuş, Frankfurt’tan acil olarak özel uçakla Amsterdam’a gelen FBI ajanlarına teslim edilmişti. Haarlem Savcılığı “Bilgisayarlarda gizli askeri bilgiler vardı, ABD’nin iade istemi yerine getirildi” demişti.</p>

    <p class="paragraf">“Boeing görevlisi” etiketiyle seyahat eden Amerikalılar, ABD Savunma Bakanlığı tarafından görevlendirilmişti. Türkiye’deki işleri bitmiş, Amsterdam üzerinden Seattle’a dönüyorlardı.</p>

    <p class="paragraf">Bu planlar, o zamanlar Türkiye’nin gündeminde bulunmayan “Kürecik” planları olabilir miydi acaba? Kaza mıydı, yoksa asıl hedef askeri radar sırlarını taşıyan Amerikalılar mıydı? Pilotlar haricinde sadece altı kişi hayatını kaybederken, dördünün bu Amerikalılar olması, enteresan ötesi değil miydi? Türkiye bu sorulara hiç kafa yormadı.</p>

    <p class="paragraf">Çünkü şarkıcı Deniz Seki kokainden tutuklanmıştı.</p>

    <p class="paragraf">Ahalimiz için en önemli mevzu buydu.</p>

    <p class="paragraf">Bilahare, vahşi bi cinayetle sarsıldık.</p>

    <p class="_0px10px ParaOverride-8">…»</p>

    <p class="paragraf">İstanbul Etiler’de çöp konteynerine atılmış bavuldan, vücut çıktı. Gitar çantasından, kafa çıktı. Aylarca konuşulacak olan bu kız, Münevver Karabulut’tu. Bahçeşehir’de villada öldürülmüştü. İşadamı Hayyam Garipoğlu’nun yeğeni Cem Garipoğlu aranıyordu.</p>

    <p class="_0px10px ParaOverride-8">…»</p>

    <p class="paragraf">Bu arada, mitingler-Ergenekonlar paralel yürüyordu.</p>

    <p class="paragraf">Polis Özel Harekât Daire Başkanı Behçet Oktay, otomobilinde başına sıkılmış kurşunla ölü bulundu. Tetikçi basın tarafından “Ergenekon tutuklusu İbrahim Şahin’in suikast timini organize etmekle” suçlanıyordu. Bu kitabın yayımlandığı tarihte, hâlâ, intihar mı cinayet mi muammaydı.</p>

    <p class="_0px10px ParaOverride-8">…»</p>

    <p class="paragraf">Tayyip Erdoğan, Âşık Mahzuni’den şiir okudu.</p>

    <p class="paragraf">“Milletin sırtından doyan doyana</p>

    <p class="paragraf">bunu gören yürek nasıl dayana</p>

    <p class="paragraf">yiğit muhtaç olmuş kuru soğana</p>

    <p class="paragraf">bilmem söylesem mi söylemesem mi?” dedi.</p>

    <p class="paragraf">Dediğine diyeceğine pişman oldu.</p>

    <p class="paragraf">Çünkü basınımızın aklına rahmetli Âşık Mahzuni geliverdi. Büyük ozanın, doğuştan duyma engelli oğlunun, senelerdir Ankara sokaklarında parklarda yattığı, karnını bile esnafın doyurduğu ortaya çıktı.</p>

    <p class="paragraf">AKP altı senedir iktidardaydı.</p>

    <p class="paragraf">Özeti…</p>

    <p class="paragraf">Beraber yürüdük biz bu yollarda</p>

    <p class="paragraf">yiğit muhtaç olmuş kuru soğana’ydı.</p>

    <p class="_0px10px ParaOverride-8">…»</p>

    <p class="paragraf">TÜİK açıkladı, işsiz sayısında Cumhuriyet tarihinin rekoru kırılmıştı. 3 milyon 274 bin kişiye ulaşmıştı. Ambalajlı hali bile buydu. Zaten mitinglerden belliydi. Pazartesi, salı, çarşamba, mesai saatlerinde miting yapılıyor, hınca hınç doluyordu. Meydanlardaki kalabalık, işsiz güçsüzlüğün kanıtıydı.</p>

    <p class="paragraf">Ekonomi Bakanımız Mehmet Şimşek “İşsizlik niye artıyor biliyor musunuz?” diye sordu. Sonra, cevabını da kendisi verdi. “Çünkü kriz dönemlerinde daha çok iş aranıyor” dedi. Hadise bu kadar basitti… İşsizler iş aramasa, işsizlik filan olmayacaktı, hep işsizlerin yüzündendi!</p>

    <p class="_0px10px ParaOverride-8">…»</p>

    <p class="paragraf">Demokrat Parti Genel Başkanı Süleyman Soylu, vade biçti, “Altı ayda Tayyip Erdoğan’ın hurdasını çıkarırım” dedi. Breh breh breh… “Bu adam AKP’ye geçecek” diye yazsak, eminim, iftiradan mahkemeye verirdi.</p>

    <p class="_0px10px ParaOverride-8">…»</p>

    <p class="paragraf">Mustafa Balbay gene gözaltına alındı.</p>

    <p class="paragraf">Bu sefer tutuklandı.</p>

    <p class="paragraf">Tuttuğu notlar, internet sitelerinde yayınlanıyordu.</p>

    <p class="paragraf">Doğru olup olmadığına bakılmadan “vay vay vay neler yazılmış” deniyordu. “İyi de kardeşim, polisin elindeki bu notlar internette nasıl yayınlanıyor?” diye merak edilmiyordu.</p>

    <p class="paragraf">Bülent Arınç ise “Emekli orgenerallere ait ses kayıtları çıktı, aman Allahım neler konuşmuşlar, iyi ki bunların zamanında savaşa girmemişiz, bunların savaşacak halleri yok” diye şükrediyordu.</p>

    <p class="_0px10px ParaOverride-8">…»</p>

    <p class="paragraf">TRT’nin Kürtçe kanalı TRT Şeş, yılbaşından itibaren yayın hayatına başlamıştı. Diyarbakır Müftülüğü, Hazreti Muhammed’in doğum gününde, ilk defa, Ulucami’de Kürtçe mevlit okuttu. TRT Şeş’te yayınlandı.</p>

    <p class="_0px10px ParaOverride-8">…»</p>

    <p class="paragraf">Tayyip Erdoğan “Partimizin adı Ak Parti, AKP diyenler edepsizdir” dedi. O güne kadar AKP diyen gazetecilerin çoğu, anında Ak’a döndü. Minimalistti zaten Başbakanımız… 96 metre boyundaki gemi “gemicik” oluyorsa, upuzuuun Adalet ve Kalkınma Partisi neden ufalıp, kısaca Ak olmasındı?</p>

    <p class="_0px10px ParaOverride-8">…»</p>

    <p class="paragraf">Bakın kısaltma deyince, aklıma geldi…</p>

    <p class="paragraf">Edirnekapı-Topkapı tramvay seferleri başladı.</p>

    <p class="paragraf">Tramvayın adı Railway Transport Equipment’tı.</p>

    <p class="paragraf">Başharfleri RTE’ydi.</p>

    <p class="paragraf">Tercüme edince, Raylı Taşıma Ekipmanı oluyordu.</p>

    <p class="paragraf">Gene RTE’ydi.</p>

    <p class="_0px10px ParaOverride-8">…»</p>

    <p class="paragraf">Aytaç Durak, Adana Büyükşehir Belediye Başkanı’ydı.</p>

    <p class="paragraf">AKP’den istifa edip MHP’den aday oldu.</p>

    <p class="paragraf">AKP’den istifa öyle mi…</p>

    <p class="paragraf">Afişlerini taşıyan otobüsler trafikten men edildi. Kavşaklara koyduğu propaganda balonları polis tarafından söküldü. Oğluna ait yerel televizyon kapatıldı. Metro açılışı yaparken elektrikler kesildi. Gayet centilmence bi seçim oluyordu yani! Ve, bunlar hiçbir şey değildi, başına daha neler gelecekti.</p>

    <p class="_0px"></p>

    <p class="paragraf">Yüksek Seçim Kurulu “Nüfus cüzdanında vatandaşlık numarası olmayanlar oy kullanamaz” dedi. Ahali nüfus müdürlüklerine hücum etti. Güya, geçen sene çıkan yasayla mecburi hale getirilmişti ama, yumurta kapıya dayanmış, milyonlarca kişi TC numarası almamıştı.</p>

    <p class="paragraf">Gerçi, ahalimiz de haklıydı. Bu vatandaşlık numarası denilen proje, 1972 senesinde başlatılmıştı. Proje başladığında başbakanlık koltuğunda oturan Ferit Melen, taaa 21 sene önce vefat etmişti, hesap et gari… “Bugüne kadar numara mumara almamışız, bundan sonra da almasak olur, acelesi yok” diye düşünülüyordu.</p>

    <p class="_0px10px ParaOverride-8">…»</p>

    <p class="paragraf">Kayseri Garnizon Komutanı Tümgeneral Rıdvan Ulugüler’in, Ergenekoncu olduğu, halkı fişlediği iddia edildi. İnternet siteleri böyle yazıyordu. Genelkurmay soruşturma açtı. İki astsubay tutuklandı. Tutuklanan astsubaylardan biri, itiraf etti… Fethullah Gülen cemaatinin Işık Evi’nde kaldığını, oradan tanıdığı ağabeyleri olduğunu, o ağabeylerinin isteğiyle Tümgeneral adına sahte emir yazdığını söyledi. Kendisine flash bellek verildiğini, yüzbaşının şifresini kırarak bilgisayara girdiğini, flash bellekteki word dosyasını sisteme kopyaladığını, bilgisayarı kapatıp, flash belleği iade ettiğini anlattı.</p>

    <p class="paragraf">Hadise kabak gibi ortadaydı…</p>

    <p class="paragraf">Ancak, Türkiye meşguldü.</p>

    <p class="paragraf">Seçime günler kalmıştı.</p>

    <p class="paragraf">TSK’nın neredeyse bütün komuta kademesini Silivri’ye gönderecek olan bilgisayarlı komplolar zincirinin “ilk halkası” arka sayfalarda küçücük haberlerle kaynadı gitti. İşaret fişeğiydi ama… Basınımızda saman alevi kadar değer bulmamıştı.</p>

    <p class="paragraf">Bu general, iki sene sonra içeri tıkılacaktı.</p>

    <p class="paragraf">Bu astsubay, iki sene sonra serbest bırakılacaktı.</p>

    <p class="_0px10px ParaOverride-8">…»</p>

    <p class="paragraf">Seçime beş gün kala…</p>

    <p class="paragraf">Ziraat Bankası bahar paketi açıkladı. Tarımdan, kredi kartına 7 milyar liralık borcu öteledi. Faiz indirimi ve ödeme kolaylığı sağladı. Bankanın genel müdürüne “Madem böyle bir imkân vardı, neden önceden yapmadınız da, tam seçim arefesinde yaptınız?” diye sordular. “Tamamen tesadüf” dedi.</p>

    <p class="_0px10px ParaOverride-8">…»</p>

    <p class="paragraf">Seçime dört gün kala…</p>

    <p class="paragraf">Savcılık emriyle tüm bankalara yazı gönderildi. Ergenekon sanıklarının kiralık kasası olup olmadığı soruldu. Gayet normaldi. Anormal tarafı şuydu: 143 kişilik listede, Ergenekon davasında sanık olmayan Profesör Türkan Saylan ve Profesör Mehmet Haberal’ın ismi vardı. Perşembenin gelişiydi.</p>

    <p class="_0px10px ParaOverride-8">…»</p>

    <p class="paragraf">Seçime üç gün kala…</p>

    <p class="paragraf">İkinci Ergenekon iddianamesi kabul edildi. Sarıkız, Ayışığı, Yakamoz, Eldiven isimleriyle darbe planları yapıldığı, Hilmi Özkök’ün önlediği, darbeci kadrolaşmanın bugün de devam ettiği öne sürülüyordu. Tam sandığa gitmek üzereyken, AKP gene “mağdur”du. Oy’a tahvil etmek için, zamanlama gene mükemmeldi.</p>

    <p class="_0px10px ParaOverride-8">…»</p>

    <p class="paragraf">Seçime iki gün kala’madan…</p>

    <p class="paragraf">BBP Genel Başkanı Muhsin Yazıcıoğlu’nu taşıyan helikopter, Kahramanmaraş’tan Yozgat’a gelirken, dağlık alana düştü.</p>

    <p class="paragraf">İhlas Haber Ajansı muhabiri İsmail Güneş, helikopterdeydi. Cep telefonuyla 112’yi aradı. “Herkes öldü galiba, diğerlerinden ses yok, burada donacağız, her taraf sis, kar, kötüyüm, ayağım kırık, yerimizi hâlâ tespit edemediniz mi?” diye yardım istedi. Yürekleri parçalayan bu çaresiz telefon kaydı televizyonlarda yayınlanıyor, nereye düştükleri bi türlü bulunamıyordu.</p>

    <p class="paragraf">Geceyarısı saat ikiye kadar üç ayrı telefondan sinyal alınmıştı. 11 helikopter, bir uçak, 2 bin askerle arama yapılıyordu. Keş Dağı’nın ısrarla kuzeyi aranıyordu. Canlı yayınlara çıkan köylüler ise “Dağın yanlış tarafında arıyorlar, olsa olsa güneyindedir” diye bağırıyor, dinletemiyorlardı.</p>

    <p class="paragraf">“Telekulak Cumhuriyeti”nde onbinlerce insanın telefonu dinleniyor, kimin hangi saniyede nerede olduğu biliniyor, hatta, kapalı haldeki telefonlardan bile mikrofon gibi kayıt yapılabiliyordu ama… Muhabir İsmail’in 112’yi aramasına rağmen, üç ayrı telefondan sinyal alınmasına rağmen, her nasılsa helikopterin yeri bulunamıyordu.</p>

    <p class="paragraf">Köylüler baktılar ki dinletemiyorlar… Arama yapılan bölgenin tam aksi istikametine gittiler ve enkazı tam da söyledikleri yerde buldular. 47 saat geçmiş, iş işten geçmişti. Cenazelerin üstünde iki parmak kalınlığında buz vardı.</p>

    <p class="paragraf">Helikopterin burnu parçalanmıştı ama, gövdesi komple sağlam duruyordu. Muhsin Yazıcıoğlu’yla birlikte dört cenaze, helikopterin yakınında bulundu. Gazeteci İsmail Güneş’in cesedi, anca ertesi gün bulunabildi. Kopan koltuğu kızak yapıp, kırık bacağıyla yokuş aşağı kaymaya çalışmış, 500 metre kadar gidebilmiş, bir kaya dibine sığınmaya gayret etmişti. Diğerleri ilk darbede hayatını kaybettiyse bile, düzgün arama yapılsa, en azından İsmail’in kurtulması mümkündü.</p>

    <p class="paragraf">Devletin haber ajansı, Anadolu Ajansı, helikopterin düştüğü gün, “Kurtarma ekipleri olay yerine ulaştı, Muhsin Yazıcıoğlu yaralı, şuuru açık, henüz hastaneye kaldırılmadı” şeklinde bir haber servis etmişti. Bu haberi, Kayseri Valisi Mevlüt Bilici’nin açıklamasına dayandırmıştı. Sekiz gün sonra… Aynı Anadolu Ajansı “Haberimiz teyit edilmemiştir” diyerek, söz konusu haberi iptal ettiğini duyuracaktı. Bu kaza, bu ölümler, bu çelişkili açıklamalar… Bu kitabın yayınlandığı tarihte hâlâ muammaydı.</p>

    <p class="_0px10px ParaOverride-8">…»</p>

    <p class="paragraf">Ve, AKP’nin sloganı “Sen Türkiyesin Büyük Düşün”dü.</p>

    <p class="paragraf">Tayyip Erdoğan, ahalimiz büyük düşünsün diye “sakın belediyeleri başka partilere teslim etmeye kalkmayın, bunlar bırak davarı, koyun güdemezler yahu, sakın haaa güdemezler” diyordu!</p>

    <p class="paragraf">Türkiye düşündü.</p>

    <p class="_0px"></p>

    <p class="paragraf">29 Mart 2009…</p>

    <p class="paragraf">Yerel seçim için sandığa gidildi.</p>

    <p class="paragraf">İktidar, 2007 genel seçimine oranla yüzde 8 oy kaybına uğradı. 15 şehri kaptırmıştı. Ege ve Akdeniz sahilleri komple CHP olmuştu. MHP yükselmiş; Adana, Balıkesir, Manisa, Uşak, Isparta, Osmaniye’yi almıştı. Tunceli’de avanta buzdolabı işe yaramamıştı, DTP’ye geçmişti. Kılıçdaroğlu kaybetmişti ama, İstanbul’da CHP’yi 10 puan artırmış, pek çok ilçeyi kazandırmıştı. Sivas, rahmetli Muhsin Yazıcıoğlu’na vefa gösterdi. En çok oyu gene AKP almıştı ama, CHP’nin, MHP’nin, DTP’nin eli güçlenmişti.</p>

    <p class="paragraf">2007 genel seçim sonuçları, sandıklar kapanır kapanmaz, 20 dakika sonra açıklanmıştı. Yerel seçim sonuçları öyle olmadı, bir türlü açıklanamadı. Yüksek Seçim Kurulu’nun bilgisayar sistemi çöktü. Sayımlar sırasında İstanbul’da Ankara’da elektrikler kesildi. Ankara’da zabıta aracında çuval çuval oy pusulası yakalandı, yakılmış oy pusulaları bulundu. Muhalefetin belediye başkan adayları sandık başlarında adeta nöbet tuttuğu için, genel seçimdeki gibi oldu-bittiye getirilememişti!</p>

    <p class="_0px10px ParaOverride-8">…»</p>

    <p class="paragraf">Derhal kabine revizyonu yapıldı.</p>

    <p class="paragraf">AKP’deki kaybın faturası, bakanlara kesildi.</p>

    <p class="paragraf">Antalya belediyesi kaybedilmişti.</p>

    <p class="paragraf">Antalyalı adalet bakanı koltuğunu kaybetti.</p>

    <p class="paragraf">Van gitti, Vanlı eğitim bakanı gitti.</p>

    <p class="paragraf">Eskişehir gitti, Eskişehirli maliye bakanı gitti.</p>

    <p class="paragraf">Mersin gitti, Mersinli devlet bakanı gitti.</p>

    <p class="paragraf">Ordu gitti, Ordulu enerji bakanı gitti.</p>

    <p class="paragraf">Kastamonu gitti, Kastamonulu spor bakanı gitti.</p>

    <p class="paragraf">AKP “seçimi kazandık” diyordu ama…</p>

    <p class="paragraf">Bu kabine revizyonu “kaybetti”ğinin itirafıydı.</p>

    <p class="_0px10px ParaOverride-8">…»</p>

    <p class="paragraf">Mehmet Şimşek, maliye bakanı oldu.</p>

    <p class="paragraf">İngiliz vatandaşıydı.</p>

    <p class="paragraf">Ahmet Davutoğlu, dışişleri bakanı oldu.</p>

    <p class="paragraf">Milletvekili bile değildi.</p>

    <p class="paragraf">Hariciye’miz hariçten gazel olmuştu.</p>

    <p class="_0px10px ParaOverride-8">…»</p>

    <p class="paragraf">Başbakanımıza yeni uçak alındığı ortaya çıktı.</p>

    <p class="paragraf">55 milyon dolarcıktı.</p>

    <p class="_0px10px ParaOverride-8">…»</p>

    <p class="paragraf">NATO Zirvesi toplandı. Hazreti Muhammed’e hakaret eden karikatürler ve Roj TV yüzünden Danimarka’yla kavgalıydık, güya veto ediyorduk. ABD höt dedi. Vetoyu geri çektik, Danimarka Başbakanı Rasmussen NATO Genel Sekreteri oldu. Sarkozy’li Fransa’yı istemiyorduk. ABD höt dedi. Sarkozy’li Fransa, NATO’nun askeri kanadına geri döndü. “Van münüts” gitmiş, “yes sör” olmuştuk!</p>

    <p class="_0px10px ParaOverride-8">…»</p>

    <p class="paragraf">Ve, Obama Türkiye’ye geldi.</p>

    <p class="paragraf">ABD Başkanı sıfatıyla yaptığı ilk yurtdışı gezisiydi.</p>

    <p class="paragraf">“İslam’la savaşta değiliz, ailemde Müslümanlar var, Türkiye ziyaretini mesaj vermek amacıyla yapıp yapmadığımı soruyorlar, cevabım evet” dedi. “Evet”i Türkçe söylemişti. Mesaj açıktı. Ortadoğu filminde üstleneceğimiz “ılımlı İslam rolü” tescillenmişti.</p>

    <p class="_0px10px ParaOverride-8">…»</p>

    <p class="paragraf">Obama Anıtkabir’e gelmeden önce Misak-ı Milli Kulesi’ne oda parfümü sıkıldı. Çankaya Köşkü’nde dip köşe temizlik yapıldı. Cumhurbaşkanımız, vişneli yaprak sarması, peynirli suböreği, içliköfte, tava lagos, deniz börülcesi, enginarlı mantı, limon kremalı safran sosu gezdirilmiş fıstıklı baklava, nevzine ve kaymaklı ayva tatlısı ile Corvus Teneia ve Sarafin Cabernet Sauvignon şarapları ikram etti.</p>

    <p class="paragraf">TBMM’ye geçen Obama’ya TBMM Başkanımız lokum tattırdı, turkuvaz çini tabak hediye etti. Ayakta alkışlayan milletvekillerimiz, el sıkışmak için kuyruğa girdi. İstanbul’a geçen Obama’ya, Dolmabahçe Sarayı Müsabihan Köşkü’nde Türk Sanat Musikisi dinletisi sunuldu. Obama, gece boyunca Başbakanımızın elini bırakmadı, duygulu anlar yaşandı.</p>

    <p class="paragraf">Sultanahmet Camii’ne girerken ayakkabılarını çıkaran Obama, Ayasofya’ya girerken sütunun kenarında oturan kediyi okşadı. Ayakkabılar ve kedi, televizyonlarımız tarafından canlı yayına çıkarıldı. Ayakkabıların 45 numara, “Gli” isimli mübarek kedinin de şaşı olduğu ve daha önce Ayasofya’yı ziyaret eden Papa tarafından okşanarak kutsandığı ortaya çıktı. Tophane-i Amire’de üniversite öğrencilerine konuşan Obama, sanki beş vakit namaz kılıyormuş gibi “Ezandan önce bitirelim” dedi, çok takdir edildi.</p>

    <p class="_0px10px ParaOverride-8">…»</p>

    <p class="paragraf">Konyalı kunduracı, Obama’ya özel ayakkabı imal etti, “Seçimi kazanırsa bir çift ayakkabı göndereceğim diye kendi kendime söz vermiştim” dedi. Adanalı kebapçı, beş koyun keserek yaptığı beş metrelik kebabı kargoyla Beyaz Saray’a gönderdi. Ceyhanlı bakkal, Obama’nın kızlarına Cooker cinsi yavru köpek hediye etmek istediğini açıkladı. Sivas daha atik davrandı, Kangal gönderildi. Bartınlı ev hanımı, first lady Michelle Obama’ya tel kırma işlemeli şal postaladı. Zonguldaklı bir vatandaş, Devrek bastonu hediye etti. Van’ın Gürpınar ilçesine bağlı Çavuştepe köyünde 44’üncü Başkan Obama onuruna 44 kurban kesildi. Davul zurnayla halay çeken Çavuştepe sakinleri adına basın açıklaması yapan Abdülkerim Kulaz, “Her zaman arkasındayız” dedi. Obama’nın ninesinin Kogelo köyünden hemşerileri olan ve Kayseri’de imam hatip lisesine devam eden Kenyalı öğrenciler, canlı yayına çıkarıldı, “Türkiye sizinle gurur duyuyor” diye omuzlara alındı, baklava yedirildi. Samsunlu yerel sanatçı, özel beste yaptı ve üzerinde “Mister Obama” yazılı kemençeyi ABD Büyükelçiliği’ne bıraktı. Vezirköprülü el sanatları öğretmeni, Obama Ailesi’ne seccade, yemeni ve Osmanlı yeleği postaladı. Beyşehirli balıkçılar, Obama’ya altı buçuk kilo sazan gönderdi. “İyi güzel de, bu balıklar yolda kokmaz mı?” sorusu üzerine açıklama yapan Beyşehirli balıkçılar “Hiç bi şeycik olmaz, strafor kutularda buzlayarak yolladık” dediler. Uzaylı sanatçımız Mustafa Topaloğlu, “Hello Obama, hoş geldin başkanlığa, durdur bu savaşları, bitsin artık gözyaşları, geri getir umutları” şeklinde video klibini yayınladı, hit oldu.</p>

    <p class="_0px10px ParaOverride-8">…»</p>

    <p class="paragraf">Obama’yı uğurladık…</p>

    <p class="paragraf">Başkent Üniversitesi Rektörü Profesör Mehmet Haberal, İnönü Üniversitesi eski Rektörü Profesör Fatih Hilmioğlu, Samsun 19 Mayıs Üniversitesi eski Rektörü Profesör Ferit Bernay, Uludağ Üniversitesi eski Rektörü Profesör Mustafa Yurtkuran… Profesör Erol Manisalı, Profesör Ayşe Yüksel tutuklandı.</p>

    <p class="paragraf">Çağdaş Yaşamı Destekleme Derneği Başkanı Profesör Türkan Saylan’ın evi basıldı, yedi saat didik didik arama yapıldı. Giresun Üniversitesi Rektörü Profesör Osman Metin Öztürk gözaltına alındı. <span class="metin-italik" xml:lang="en-US-POSIX">Milliyet</span> gazetesi adına “Baba Beni Okula Gönder” kampanyasını yürüten Tijen Mergen, emniyete götürüldü, sorgulandı. “Baba beni okula gönder” diyeceğine, “Baba beni tarikata gönder” deseydi, bırak evinin basılmasını, YÖK başkanı bile olurdu!</p>

    <p class="paragraf">18 şehirde 83 adres basılmıştı. Çağdaş Yaşamı Destekleme Derneği, Atatürkçü Düşünce Derneği, Çağdaş Eğitim Vakfı “terörist yatağı”ymış gibi aranıyordu. Atatürk posterine, <span class="metin-italik" xml:lang="en-US-POSIX">Nutuk</span>’a delil diye el konuluyordu. Çağdaş Eğitim Vakfı’ndan burs verilen öğrencileri bile gözaltına aldılar.</p>

    <p class="paragraf">Deniz Feneri’ne öyle, Çağdaş Eğitim’e böyleydi.</p>

    <p class="_0px10px ParaOverride-8">…»</p>

    <p class="paragraf">O gün… Genelkurmay Başkanı İlker Başbuğ, harp akademilerinde konuştu. Dinleyenler arasında eski Genelkurmay başkanları İsmail Hakkı Karadayı, Hüseyin Kıvrıkoğlu ve Yaşar Büyükanıt vardı. Hilmi Özkök gelmemişti. Başbuğ ilk defa “irtica” yerine “cemaat” vurgusu yaptı. “Bazı din eksenli cemaatler, güçlü konuma geldiğine inanmaktadır, bu güç imajı ve algısı yanıltıcıdır, bu tip cemaatler hedeflerine ulaşmada en büyük engel olarak TSK’yı görmektedir, TSK aleyhine faaliyette bulunmaktadır” dedi.</p>

    <p class="_0px10px ParaOverride-8">…»</p>

    <p class="paragraf">Gene o gün… Genelkurmay’ın bilgisayarları hacker saldırısına uğradı. Üç ayrı adresten bilgisayarlara girilmiş, bazı bilgiler kopyalanmıştı. Giriş yapılan adreslerden biri basıldı, Deniz Baykal’ın şoförünün evi çıktı, iyi mi… Uzmanlar inceledi, şoför kopyalama filan yapmamıştı. Haberi yoktu, kablosuz ağ üzerinden, sanki onun bilgisayarından giriş yapılmış gibi gösterilmişti. Esrarengiz işler oluyordu.</p>

    <p class="_0px10px ParaOverride-8">…»</p>

    <p class="paragraf">Ergenekon’dan yakalama kararı çıkartılan Çağdaş Eğitim Vakfı Başkanı Gülseren Yaşer, ABD’de kanser tedavisi görüyordu. Kendisine telefonla ulaşan gazetecilere, “Başıma gelenler cemaat yüzünden, dokuz senedir onlarla mücadele ediyoruz, o nedenle gözaltına aldırmaya çalışıyorlar” diyordu.</p>

    <p class="_0px10px ParaOverride-8">…»</p>

    <p class="paragraf">Kemoterapi gören Türkan Saylan hastaneye kaldırıldı.</p>

    <p class="paragraf">Ömrünü cehaletle mücadeleye adayan Profesör Saylan’ın “darbeci, misyoner, lezbiyen” olduğu yazılıyor, atılmadık iftira bırakılmıyordu.</p>

    <p class="_0px10px ParaOverride-8">…»</p>

    <p class="paragraf">Anayasa Mahkemesi’nin yeni binası hizmete girdi.</p>

    <p class="paragraf">Kapısında duran sembol heykel değiştirilmişti.</p>

    <p class="paragraf">Gözü bağlı adalet tanrıçası Themis kaldırılmış… Gözleri açık, şalvarlı, gerdanlıklı bir Anadolu kızının heykeli konulmuştu.</p>

    <p class="paragraf">Evrensel hukuk, Türk tipi olmuştu.</p>

    <p class="paragraf">Tarafsız kalsın diye, adaletinin terazisi şaşmasın diye gözü bağlı olan hukuk… “Açıkgöz” hukuka dönüşmüştü!</p>

    <p class="_0px10px ParaOverride-8">…»</p>

    <p class="paragraf">İstanbul Poyrazköy’de SAT Komutanlığı tarafından eğitim alanı olarak kullanılan arazide kazı yapıldı, toprağa gömülü halde lav silahları, el bombaları bulundu. Ergenekon’a ait olduğu öne sürüldü. Kardak krizinde adaya Türk bayrağını diken yarbay dahil, onlarca SAT subayı tutuklandı. Son saniye emriyle apar topar Kardak’a giderken, bindikleri Zodyak’ın benzinini bile kendi cebinden ödemişti. Faturasını gösteriyor, “Nasıl sanık olduk, bilemiyorum” diyordu.</p>

    <p class="paragraf">Poyrazköy’deki arazi, Bedrettin Dalan’ın kurucusu olduğu İstek Vakfı’na aitti. Sit alanı olduğu için boş duruyor, 15 senedir SAT Komutanlığı tarafından kullanılıyordu. Bu durum, linç fırsatı olarak değerlendirildi. “Dalan’ın cephaneliği bulundu” manşetleri atıldı. Mahkemeye, savcıya-hâkime filan gerek yoktu, yandaş medya idam sehpalarını kurmuştu, infaz ediyordu.</p>

    <p class="_0px10px ParaOverride-8">…»</p>

    <p class="paragraf">“Aşk-ı Memnu” dizisindeki Behlül, yengesi Bihter’i dudağından öptü; izlenme rekorları altüst oldu.</p>

    <p class="paragraf">Değil Kardak’a çıkan yarbayı, Ulubatlı Hasan’ı bile tutuklasalar, hikâyeydi… Herkes Bihter’in kocasını boynuzlamasını konuşuyordu.</p>

    <p class="_0px10px ParaOverride-8">…»</p>

    <p class="paragraf">Lav silahı, el bombası falan derken, İstanbul Bostancı’da hücre evi basıldı. Bir emniyet amiri ve yoldan geçen bir garson vurularak hayatını kaybetti. Yedi polis ve bir kameraman yaralandı. Operasyon skandalıydı. Alt tarafı bir terörist vardı. Öldürülene kadar, altı saat çatışma oldu. Devrimci Karargâh diye, o güne kadar adı sanı duyulmamış bir örgüttü. Çok yakında gündeme bomba gibi düşecekti.</p>

    <p class="_0px10px ParaOverride-8">…»</p>

    <p class="paragraf">Ergenekon savcıları İzmir’e gitti, Hilmi Özkök’ün ifadesini aldı, beraber yemek yediler. Hilmi Özkök “Bildiklerimi anlattım, soruşturmanın gizliliği var, başka bir şey açıklayamam” dedi. Herkesin evini basıp, yaka paça adliyeye getirirlerken, Hilmi Özkök’ün ayağına gidiliyordu. Herkesin ifadesi yandaş medyada çarşaf çarşaf yayınlanırken, her nasılsa, Hilmi Özkök’ün ifadesinden kelime bile sızmıyordu.</p>

    <p class="paragraf">Hilmi Özkök Ergenekon savcılarıyla yemek yerken, İlker Başbuğ basın toplantısı düzenledi. “Ahlaksızca yayınlar yapılıyor, TSK’nın hiçbir yerde gömülü silahı veya mühimmatı yoktur, kazılarda bulunan silahların hiçbiri TSK envanterine dahil değildir; MKE’nin ürettiği el bombaları sadece TSK’ya verilmiyor, Emniyet’e de veriliyor; kafile numaralarından takip ediyoruz, bizim mühimmat eksiğimiz yok” dedi.</p>

    <p class="paragraf">Bir boş lav silahını gazetecilere gösterdi. “Kullanılmaz, işe yaramaz, neden paketlenip gömülmüş?” diye sordu. Dolu bulunan lav silahlarının SAT Komutanlığı’na ait olmadığını, MKE’nin lav silahlarını yabancı ülkelere de sattığını söyledi. Türk ordusu, terörist olmadığını kanıtlamaya çalışıyordu.</p>

    <p class="paragraf">Mühimmatta parmak izleri vardı. Tutuklu subaylarla karşılaştırıldı, parmak izleri tutmadı. Buna rağmen, subaylar serbest bırakılmadı. Peki, kime aitti o parmak izleri? İşte onun cevabı verilmiyordu. Peki, Emniyet’in el bombalarından eksik var mıydı? Onun cevabı da verilmiyordu.</p>

    <p class="_0px10px ParaOverride-8">…»</p>

    <p class="paragraf">Cumhurbaşkanı, yani Başkomutan Abdullah Gül, sürpriz açıklama yaptı, “Kürt meselesinde iyi gelişmeler olabilir, tarihi fırsat var, çok ümitliyim, çözüm hiç bu kadar yakın olmamıştı” dedi.</p>

    <p class="paragraf">TSK’nın kolu bükülürken…</p>

    <p class="paragraf">Başkomutan “tarihi fırsat” diyordu.</p>

    <p class="_0px10px ParaOverride-8">…»</p>

    <p class="paragraf">O kadar yalakalık yaptığımız Obama, 24 Nisan konuşmasında Ermenice “Meds Yeghern” dedi. Bizim hükümet “soykırım demedi” diye neredeyse havai fişek fırlattı ama… Büyük felaket anlamına gelen “Meds Yeghern”, Ermeni literatüründe zaten soykırımın tarifiydi.</p>

    <p class="_0px10px ParaOverride-8">…»</p>

    <p class="paragraf">Sonra Mısır’a gitti Obama… Kahire Üniversitesi’ndeki konuşmasına “Selamünaleyküm” diye başladı. Türk basınında komple manşet oldu. Küçük bi pürüz vardı… <span class="metin-italik" xml:lang="en-US-POSIX">Milliyet</span>, <span class="metin-italik" xml:lang="en-US-POSIX">Sabah</span>, <span class="metin-italik" xml:lang="en-US-POSIX">Star</span> ve <span class="metin-italik" xml:lang="en-US-POSIX">Yeni Şafak</span> “Esselamü aleyküm” diye yazdı. <span class="metin-italik" xml:lang="en-US-POSIX">Zaman</span> ve <span class="metin-italik" xml:lang="en-US-POSIX">Vakit</span> “Selamün aleyküm” diye yazdı. <span class="metin-italik" xml:lang="en-US-POSIX">Habertürk</span> ve <span class="metin-italik" xml:lang="en-US-POSIX">Vatan</span> “Selamün Aleyküm” diye yazdı. <span class="metin-italik" xml:lang="en-US-POSIX">Hürriyet</span>, <span class="metin-italik" xml:lang="en-US-POSIX">Cumhuriyet</span> ve <span class="metin-italik" xml:lang="en-US-POSIX">Bugün</span> “Essalamüaleyküm” diye yazdı. <span class="metin-italik" xml:lang="en-US-POSIX">Posta</span> “Esselamu aleyküm” diye yazdı. <span class="metin-italik" xml:lang="en-US-POSIX">Akşam</span> “Esselamün aleyküm” diye yazdı. <span class="metin-italik" xml:lang="en-US-POSIX">Taraf</span> “Selamünaleyküm” diye yazdı. İslami vurguyu koro halinde “tek tip” manşet yapmıştık ama, aynı kelimeyi “tek tip” yazmayı becerememiş, yalakalıkta koordinasyonu denk getirememiştik!</p>

    <p class="_0px10px ParaOverride-8">…»</p>

    <p class="paragraf">Tam o günlerde… ABD eski Başkanı Ronald Reagan’ın anıları yayımlandı. Turgut Özal’la çok iyi anlaştıklarını belirten Reagan, “Bir Türk askeri yılda 6 bin dolara mal oluyor, onun yerine Amerikan askeri koymak zorunda kalırsak, maliyet 90 bin dolara çıkıyor” diyordu. Conilerin yerine neden Mehmetlerin sürüldüğü bundan daha net izah edilemezdi.</p>

    <p class="_0px10px ParaOverride-8">…»</p>

    <p class="paragraf">Baharla birlikte pusular başlamıştı.</p>

    <p class="paragraf">Nisan ayında 14 şehit vardı.</p>

    <p class="_0px10px ParaOverride-8">…»</p>

    <p class="paragraf">Terörizmi konuşurken “törerizm” patladı.</p>

    <p class="paragraf">Mardin’in Bilge Köyü’nde düğün sırasında katliam yaşandı. Gelin-damat aileleri birbirlerine el bombalarıyla, uzun namlulu silahlarla saldırdı. Gelin-damat dahil, 44 kişi öldü. 70 çocuk öksüz ve yetim kaldı. Dava dört sene sürdü, neticede “namus” meselesi çıktı.</p>

    <p class="_0px10px ParaOverride-8">…»</p>

    <p class="paragraf">19 Mayıs sabahı gazeteleri açtık…</p>

    <p class="paragraf">Türkan Saylan manşetlerdeydi.</p>

    <p class="paragraf">Vefat etmişti.</p>

    <p class="paragraf">Sen dur dur, diren, tam 19 Mayıs’a denk getir.</p>

    <p class="paragraf">Hakikaten mübarek kadındı.</p>

    <p class="_0px10px ParaOverride-8">…»</p>

    <p class="paragraf">Hükümet, izdihamla toprağa verilen Profesör Saylan’ın cenaze törenine katılmadı. Hatta, kızlarımızın eğitimine en büyük katkıyı sağlayan “kadın”ın cenazesine, “kadın” milli eğitim bakanı bile katılmadı. Lütfedip çiçek bile göndermediler. Baş sağlığı bile yayınlamadılar. İstanbul Valisi Muammer Güler bile katılmadı. Sadece Türkan Saylan gibi bir büyük değerini değil, örfünü adetini de kaybetmişti Türkiye… Musalla taşında bile senden-benden ayrımı yapıyorlardı.</p>

    <p class="paragraf">Zincirlikuyu’da toprağa verildi. Kabristandaki belediye görevlisi Halil Düldül, her gün sulayıp, her gün dua ediyordu. Çünkü kızı üniversitede, Profesör Saylan’ın bursu sayesinde okuyordu.</p>

    <p class="_0px10px ParaOverride-8">…»</p>

    <p class="paragraf">60 yaşındaki YÖK Başkanı’nın motosiklet üstünde fotoğrafları yayınlandı. Doğum gününde eşi tarafından hediye edilmişti. Meğer, içinde ukdeymiş. Motoruyla poz veren YÖK Başkanı “En büyük hayalimdi, hayallerim gerçek oldu” diyordu. AKP’nin yakında seçim sloganı olarak kullanacağı “hayaldi gerçek oldu”nun ilk talihlisi, YÖK başkanımızdı!</p>

    <p class="_0px10px ParaOverride-8">…»</p>

    <p class="paragraf">İsrail’e atıp tutan sayın hükümetimizin, Suriye sınırındaki mayınları temizleme işini, İsrailli firmaya vermeye çalıştığı ortaya çıktı. Kimseye çaktırmadan yasa tasarısı hazırlamışlardı. Mayınları temizleyen, temizlediği araziyi 44 sene kullanma hakkına sahip olacaktı. Van münüts’te son perdeydi.</p>

    <p class="paragraf">N’ooluyor denince… Tayyip Erdoğan lafı başka tarafa çekti. “Paranın dini, dili, milleti olmaz, farklı etnik kimlikte olanlar ülkemizden kovuldu, bu aslında faşizan bir yaklaşımın neticesiydi” dedi. İsrail meselesini gargaraya getirirken, İsmet İnönü dönemine ilk kez “faşist” demişti.</p>

    <p class="_0px10px ParaOverride-8">…»</p>

    <p class="paragraf">Aynı günkü gazete sayfalarında… Piyasaya çıkan bir kitabın tanıtımı vardı. <span class="metin-italik" xml:lang="en-US-POSIX">Dersim 1938 ve Zorunlu İskan</span> isimli kitap, İsmet İnönü döneminde Tunceli’de nasıl vahşetler yaşandığını anlatıyordu. Başbakan’ın “faşizm” çıkışıyla, bu kitabın piyasaya çıkışı, tesadüfe bak, aynı güne denk gelmişti.</p>

    <p class="paragraf">Henüz ünlü olmadığı için, kitabın yazarının ismi satır aralarında kalmıştı. Hüseyin Aygün’dü. Ve, yine nasıl bir tesadüfse… O günden itibaren Tayyip Erdoğan’la Hüseyin Aygün’ün “İnönü, faşizm, Dersim” açıklamaları, hep “paralel” yürüyecekti.</p>

    <p class="_0px10px ParaOverride-8">…»</p>

    <p class="paragraf">Sincan patladı.</p>

    <p class="paragraf">Çin yönetimi, Sincan özerk bölgesindeki protesto gösterilerini kanla bastırdı. Urumçi’de binden fazla Uygur Türkü öldürüldü. Caddeler ceset doluydu. Gazze’den beter katliamdı. İsrail’e “İnsan öldürmeyi iyi bilirsiniz” diye posta koyan arkadaşlar, Türklerin katledilmesini eften püften açıklamalarla geçiştirdi.</p>

    <p class="_0px10px ParaOverride-8">…»</p>

    <p class="paragraf">Sanayi Bakanı Nihat Ergün, Çin mallarını boykot çağrısı yapmaya kalktı. Yarım saat sonra, Sanayi Bakanlığı yazılı açıklama yaptı. “Bakanın şahsi görüşüdür, hükümetin böyle bir kararı yok” denildi! Bakanın lafı, bizzat kendi bakanlığı ve kendi hükümeti tarafından resmen yalanlanmıştı.</p>

    <p class="_0px10px ParaOverride-8">…»</p>

    <p class="paragraf">Bebek mamasından kefen bezine kadar, kapılarımız ardına kadar açıkken, her şey Çin’den girerken… Uygurların lideri Rabia Kadir’in Türkiye’ye giremediği anlaşıldı. ABD’de sürgünde yaşayan 62 yaşındaki bu mücadeleci kadın, iki defa vize istemiş, vermemiştik. Bi onun ithalatı yasaktı!</p>

    <p class="_0px10px ParaOverride-8">…»</p>

    <p class="paragraf"><span class="metin-italik" xml:lang="en-US-POSIX">Taraf</span> gazetesinin manşeti, Türkiye’nin gündemi oldu.</p>

    <p class="paragraf">Genelkurmay’da “AKP ve Fethullah Gülen’i bitirme planı” hazırlandığını yazdılar. Planın detaylarını gösteren bir belge yayınladılar. Genelkurmay Harekât Dairesi Başkanlığı için, Nisan 2009’da, Kurmay Albay Dursun Çiçek tarafından hazırlandığını iddia ettiler. AKP derhal suç duyurusunda bulundu.</p>

    <p class="paragraf">Söz konusu belgenin, Ergenekon’dan tutuklanan gazi Serdar Öztürk’ün bürosunda ele geçirildiği söyleniyordu. Serdar Öztürk’ün avukatı “O belgeyi cemaatçi yapılanma büroya koydu” dedi.</p>

    <p class="paragraf">Serdar Öztürk’ün bilgisayarı, avukatının olmadığı ortamda polis tarafından kopyalanmıştı. Belge o şekilde bulunmuştu. Bu uygulama yasalara aykırıydı. Yasayı masayı dinleyen yoktu.</p>

    <p class="paragraf">Serdar Öztürk, subaydı. 1994’te PKK’yla çatışırken sol gözünü kaybetmiş, gazi olmuş, Devlet Övünç Madalyası almıştı. İki sene hastanede yatmış, malulen emekli edilmiş, sınavlara girmiş, hukuk fakültesini kazanıp, avukat olmuştu. Tutuklanınca, Cumhurbaşkanı Abdullah Gül’e mektup yazıp, madalyasını iade etmişti. “Bir insan hem kahraman, hem terörist olamaz” demişti.</p>

    <p class="_0px10px ParaOverride-8">…»</p>

    <p class="paragraf">İki ay önce… Nisan 2009’da… Herkül isimli internet sitesinde Fethullah Gülen röportajı yayınlanmıştı. Fethullah Gülen “Bazı şer odakları, en samimi müminleri terörist gibi göstererek, irtica yaygarası koparabilirler” demişti. Fethullah Gülen’in durup dururken neden böyle bir endişeyi dile getirdiğine kimse kafa yormamıştı.</p>

    <p class="_0px10px ParaOverride-8">…»</p>

    <p class="paragraf">İki ay sonra… <span class="metin-italik" xml:lang="en-US-POSIX">Taraf</span> gazetesi, Genelkurmay planının Nisan 2009’da hazırlandığını yazıyordu… Ve, yaygarayla polis baskınları yapılıyor, bilgisayarında belge bulunduğu söylenen subaylar, terörist suçlamasıyla içeri tıkılıyordu. Fethullah Gülen’in Nisan 2009’da dile getirdiği endişe, TSK’nın başına gelmişti!</p>

    <p class="paragraf">İlker Başbuğ, kuvvet komutanlarıyla birlikte karargâhta basın toplantısı düzenledi. <span class="metin-italik" xml:lang="en-US-POSIX">Taraf</span>’ın yayımladığı fotokopi belge için “kâğıt parçası” dedi. “Bu kâğıt parçasını hazırlayanlar bulunsun, hesabı sorulsun, basına servis ediliyor, TSK’ya karşı medya üzerinden asimetrik psikolojik harekât yürütülüyor” dedi.</p>

    <p class="paragraf">Ayrıca…</p>

    <p class="paragraf">“Fotokopinin üzerinde hiçbir tarih yok arkadaşlar, bu belgenin Nisan 2009’da hazırlandığını kim tespit etti?” diye sordu.</p>

    <p class="paragraf">Böylece, basınımızın ne kadar tırışkadan teyyare olduğu bir kez daha ortaya çıktı. Çünkü hakikaten söz konusu belgenin üzerinde tarih filan yoktu. <span class="metin-italik" xml:lang="en-US-POSIX">Taraf</span> gazetesi Nisan 2009’da hazırlandığını yazmış, medyanın geri kalanı “kesinlikle doğruymuş gibi” üstüne atlamıştı. Utanç vericiydi.</p>

    <p class="paragraf">Nisan 2009’a dair tek “ipucu” vardı.</p>

    <p class="paragraf">O da Fethullah Gülen’in röportajıydı.</p>

    <p class="_0px10px ParaOverride-8">…»</p>

    <p class="paragraf">Ve, bu atmosferde… Tayyip Erdoğan, Polis Eğitim Merkezi’nin açılışına gitti. “Rejimin güvencesi polistir” dedi. Asker ve polis, bizzat Başbakan’ın ağzından “karşı taraf” haline getirilmişti. O geceyarısı, apar topar “muvazzaf subayların sivil mahkemede yargılanması yasası” çıktı. Cumhurbaşkanı anında onayladı.</p>

    <p class="_0px10px ParaOverride-8">…»</p>

    <p class="paragraf">Ergenekon davasının hâkimi, kendi talebiyle davadan çekildi. Hurşit Tolon’un tahliyesine karar verince, yandaş medyada linç edilmişti. “Sadece medya değil, kurumsal olarak da baskı altındayım” demişti. Hapis kararı veren hâkim “cici hâkim”, tahliye kararı veren hâkim “darbeci hâkim” haline gelmişti.</p>

    <p class="_0px10px ParaOverride-8">…»</p>

    <p class="paragraf">MGK toplandı. Toplantı sürerken, Albay Dursun Çiçek tutuklandı, Hasdal’a götürüldü. MGK bitti. Sürpriz toplantı yapıldı. Cumhurbaşkanı, Başbakan, Genelkurmay Başkanı, Adalet Bakanı katıldı. Hadi bakalım, Albay Çiçek serbest bırakıldı… Hukuk, eğilip bükülüyordu.</p>

    <p class="_0px10px ParaOverride-8">…»</p>

    <p class="paragraf">71 yaşındaki işadamı Halis Toprak, yanında çalışan 17 yaşındaki Nazlıcan’la evlendi. Halis Toprak’ın kızları savcılığa başvurdu, 17 yaşındaki “üvey anne”lerinin Çocuk Esirgeme Kurumu tarafından koruma altına alınmasını, evliliğin iptal edilmesini talep etti. Halis Toprak “18 yaşında bir hanım bulsam neden evlenmeyeyim, ben salak mıyım?” diyordu. Pişkin pişkin ekranlara çıkıyor, “Nazlıcan’dan önce 50 tane kız getirdiler, onları beğenmedim, 25’lik erkek gibiyim, bu bana Allah’ın ikramıdır, bu ülkede benim gibi beş erkek ya vardır, ya yoktur, 60’ımdan sonra sekse daha fazla kafayı taktım, ben kadın olsam beni seçerdim” diyordu. TSK infaz edilirken… Türkiye bu mevzuyu konuşuyordu.</p>

    <p class="_0px10px ParaOverride-8">…»</p>

    <p class="paragraf">Tayyip Erdoğan “Kürt açılımı başlatıyoruz” dedi.</p>

    <p class="paragraf">O gün… Tayyip Erdoğan’ın küçük oğlu Bilal, 21 günlük dövizli-bedelli askerliğini tamamladı, terhis oldu. Sırtına Türk bayrağı bağlayarak kışladan çıktı. Burdur Valisi Halil İbrahim Özçimen tarafından uğurlandı. Başbakanlık koruma ekibi eşliğinde Antalya’ya gitti.</p>

    <p class="_0px10px ParaOverride-8">…»</p>

    <p class="paragraf">Kürt açılımı, Polis Akademisi’nde açıldı.</p>

    <p class="paragraf">“Yol haritası” toplantısına, Hasan Cemal, Cengiz Çandar, Oral Çalışlar, Mümtazer Türköne, Mustafa Karaalioğlu, Fehmi Koru gibi AKP’ye yakın 12 gazeteci ile AKP söylemlerini destekleyen akademisyenler katıldı.</p>

    <p class="_0px10px ParaOverride-8">…»</p>

    <p class="paragraf">Başbakan, DTP Genel Başkanı Ahmet Türk’le açılımı görüştü. Ancak, Başbakan olarak değil, AKP Genel Başkanı sıfatıyla görüştüğünü söyledi. Başbakan değilmiş gibi yapan bir başbakanı ilk defa görüyorduk… “Hükümet görüşmedi, devlet görüştü”yü de yakında görecektik.</p>

    <p class="_0px10px ParaOverride-8">…»</p>

    <p class="paragraf">Cumhurbaşkanı Gül, Bitlis’e gitti.</p>

    <p class="paragraf">Açılıma, anadil açılımını ilave etti.</p>

    <p class="paragraf">Güroymak ilçesine “Norşin” dedi.</p>

    <p class="_0px10px ParaOverride-8">…»</p>

    <p class="paragraf">Günler geçiyor, Kürt açılımında neyi açacağımız açıklanmıyordu. Bülent Arınç çıktı, “Bu Kürt açılımı değildir, demokratik açılımdır” dedi. Açılımın adı bile değişmişti ama, hâlâ neyi açtığımızı, tarihi fırsatın ne olduğunu, neye destek istendiğini açıklamıyorlardı. Utangaç bi açılımdı!</p>

    <p class="paragraf">Açılımı kayıtsız şartsız desteklersen “demokrat”tın. Bu açılımın içinde ne var dersen “faşist ve ırkçı” damgası yiyordun. Seç diyorlardı, ya bu taraftasın, ya öbür tarafta… Güya “birlik” için yapıyorlardı, daha ilk aşamada milleti bölüyorlardı.</p>

    <p class="paragraf">Ve, sadece “faşist” demekle kalmıyorlardı. Mesela, Sezen Aksu Başbakan’ı telefonla aradı, açılımı gönülden desteklediğini belirterek “Bu sürecin karşısında duranları iki cihanda lekeli kabul ediyoruz” dedi. O güne kadar herkesin Sezen’iydi, o günden itibaren AK’su oldu!</p>

    <p class="paragraf">Açılımın sloganı “analar ağlamasın”dı.</p>

    <p class="paragraf">“Yahu bu açılımda neyi açıyoruz?” diye soranlara…</p>

    <p class="paragraf">“Analar ağlasın mı istiyorsun?” deniyor, susturuluyordu.</p>

    <p class="paragraf">Cumhurbaşkanı’nın “Tarihi fırsat var” dediğinden beri, altı ayda, 44 şehit vardı. Açılıma zarar gelmemesi için, birinci sayfalarda yer verilmiyor, alenen sansürleniyordu.</p>

    <p class="paragraf">Şehit ailelerinin açılıma destek verdiği iddia ediliyor, şehit aileleri de şehitliklerde basın toplantısı düzenleyip bu iddiayı yalanlıyordu. İstanbul Valisi Muammer Güler ne yaptı biliyor musunuz? Edirnekapı Şehitliği’nde basın toplantısı yapılmasını yasakladı! Açılım, şehitliği kapatmıştı.</p>

    <p class="_0px10px ParaOverride-8">…»</p>

    <p class="paragraf">Köksal Toptan kenara alındı.</p>

    <p class="paragraf">Mehmet Ali Şahin, TBMM Başkanı seçildi.</p>

    <p class="paragraf">Cumhurbaşkanı, Başbakan, TBMM Başkanı…</p>

    <p class="paragraf">İlk kez üçü bir arada, üçünün de eşi türbanlıydı.</p>

    <p class="_0px10px ParaOverride-8">…»</p>

    <p class="paragraf">Mehmet Ali Şahin’in TBMM Başkanı seçildiği gün… Eşi Saniye Hanım’ın böbrek naklini yapan Profesör Mehmet Haberal, hükümeti ortadan kaldırmak suçlamasıyla, iki kez müebbetle yargılanmaya başlıyordu.</p>

    <p class="_0px10px ParaOverride-8">…»</p>

    <p class="paragraf"><span class="metin-italik" xml:lang="en-US-POSIX">Hürriyet</span> yazarı Mehmet Yılmaz “Dokunan yanıyor” başlıklı bir analiz yaptı… “Fethullah Gülen hakkında dava açan DGM savcısının sevişme görüntüleri çıktı. Gülen’in beraat kararını temyiz eden savcının Başbakan’a hakaret eden ses kayıtları internette yayınlandı. Gülen hakkında suç duyurusunda bulunan gazeteci Ergün Poyraz hapiste. Ergenekon’dan aranan ÇEV Başkanı Gülseren Yaşer’e ait gizli çekilmiş video görüntüleri Gülen’in avukatları tarafından mahkemeye sunulmuştu. Emniyet’teki cemaat yapılanması hakkında rapor hazırlayan Ankara Emniyet Müdürü ve yardımcıları disiplin cezalarına çarptırıldı. Cemaatle ilgili çarpıcı açıklamalar yapan eski cemaat mensupları şu anda Silivri Cezaevi’nde ikâmet ediyor. Bunların tesadüf olduğunu düşünenlerin, gerçekten çok saf olmaları gerekiyor” diye yazdı… Bu analizin başlığındaki “dokunan yanar” pek yakında manşet olacaktı!</p>

    <p class="_0px10px ParaOverride-8">…»</p>

    <p class="paragraf">Piyanist İdil Biret, Topkapı Sarayı’nda konser verecekti. Bir şarap firması sponsordu. Dinci basın “mukaddes avluda ecdadımıza şarap küstahlığı” başlıkları attı. Konser afişleri yakıldı. Sarayın önünde topluca namaz kılındı.</p>

    <p class="_0px10px ParaOverride-8">…»</p>

    <p class="paragraf">Ordu Valisi Ali Kaban, itikadımıza uymuyor diyerek, camilerdeki pisuvarları kaldırttı. E haklıydı tabii… Çişimizi nasıl yapacağımıza vali bey karar vermeyecekti de, kim karar verecekti.</p>

    <p class="_0px10px ParaOverride-8">…»</p>

    <p class="paragraf">Ramazan geldi. Her ramazanda binlerce insanımızın sirke-ekmekle gittiği Oruç Baba’nın, çakma Oruç Baba olduğu anlaşıldı. Ziyaret edildiği Şehremini’deki türbesinde değil, Eyüp’teki dergâhta yattığı ortaya çıktı. Çakma adresi ziyaret edenlerin sayısında bir kişi bile azalma olmadı.</p>

    <p class="_0px10px ParaOverride-8">…»</p>

    <p class="paragraf">Diyanet İşleri Başkanı, hacılarımızın kargoya yüklediği zemzem sularının Suudi Arabistan izin vermediği için sınırda döküldüğünü, Türkiye’de yeniden doldurulduğunu, insanlarımızın “zemzem diye Şekerpınar suyu içtiğini” açıkladı. Getirilen sularda bir litre bile azalma olmadı.</p>

    <p class="_0px10px ParaOverride-8">…»</p>

    <p class="paragraf">Faizsiz banka Albarakatürk, 2 milyon lira alacağı için, Necmettin Erbakan’a yakınlığıyla bilinen <span class="metin-italik" xml:lang="en-US-POSIX">Milli Gazete</span>’ye haciz işlemi başlattı. Yayın hayatı boyunca faizsiz sistem için çaba harcayan <span class="metin-italik" xml:lang="en-US-POSIX">Milli Gazete</span>, faizsiz banka kurbanı olmuştu.</p>

    <p class="_0px10px ParaOverride-8">…»</p>

    <p class="paragraf">Kokainden içeri giren Deniz Seki tahliye edildi.</p>

    <p class="paragraf">Cezaevinden elinde Kuran-ı Kerim’le çıktı.</p>

    <p class="_0px10px ParaOverride-8">…»</p>

    <p class="paragraf">Tarihi vergi cezası yiyen <span class="metin-italik" xml:lang="en-US-POSIX">Hürriyet</span>’te tarihi gelişmeler yaşanıyordu. “Deniz Feneri” filan derken, basının “amiral gemisi” hidayete ermişti… <span class="metin-italik" xml:lang="en-US-POSIX">Hürriyet</span> yazarı Ayşe Arman, türban taktı, sokaklarda dolaştı, haşemayla denize girdi, gözlemlerini yazdı. Güler misin, ağlar mısın’dı.</p>

    <p class="paragraf">Hemen peşinden, <span class="metin-italik" xml:lang="en-US-POSIX">Hürriyet</span> genel yayın yönetmeni Ertuğrul Özkök ve <span class="metin-italik" xml:lang="en-US-POSIX">Hürriyet</span> yazarı Ahmet Hakan, birlikte umre’ye gittiler. Kâbe’yi tavaf ettiler, hicret yolunu kat ettiler. “Peygamber’in İzinde” başlığıyla dizi yaptılar.</p>

    <p class="paragraf">İmam hatip kökenli olduğu için hadiseye vâkıf olan ve Ertuğrul Özkök’e rehberlik yapan Ahmet Hakan, en son sekiz sene önce kutsal topraklara gitmişti, o günkü yol arkadaşı, bugünkü Dışişleri Bakanı Ahmet Davutoğlu’ydu.</p>

    <p class="paragraf">Ertuğrul Özkök deveye bindi. Kafasına kefiye takan Ahmet Hakan deveyi ipinden çekerek, Ertuğrul Özkök’ü gezdirdi. Ertuğrul Özkök, hurma, takke ve tespih aldı; Ahmet Hakan da başyazar Oktay Ekşi’ye hediye etmek üzere Kâbe işlemeli seccade getirdi.</p>

    <p class="paragraf">Maalesef, olmayacak duaya amin gibiydi.</p>

    <p class="_0px10px ParaOverride-8">…»</p>

    <p class="paragraf">“Peygamber’in İzinde” dizisinin bittiği gün…</p>

    <p class="paragraf">Aydın Doğan’a 3,7 milyar liralık yeni vergi cezası kesildi.</p>

    <p class="paragraf">Uzanlar hukuk dışı yöntemlerle linç edilirken keyifli manşetler atan Doğan Grubu, şimdi yandım Allah diyordu. Tayyip Erdoğan hızını alamadı, Aydın Doğan’ı “gangster Al Capone”a bile benzetti.</p>

    <p class="_0px10px ParaOverride-8">…»</p>

    <p class="paragraf">Cem Uzan hakkında tutuklama kararı çıktı.</p>

    <p class="paragraf">Fransa’dan oturma izni aldı.</p>

    <p class="_0px10px ParaOverride-8">…»</p>

    <p class="paragraf">Yargıtay Başkanı Hasan Gerçeker, adli yıl açılışında “Yandaş yargıyı değil, bağımsız, tarafsız yargıyı oluşturmak için uğraş vermeliyiz” dedi. “Yandaş basın”dan sonra “yandaş yargı” da literatürümüze girdi.</p>

    <p class="_0px10px ParaOverride-8">…»</p>

    <p class="paragraf">Yağmur yağdı.</p>

    <p class="paragraf">İstanbul’da 21 kişi boğularak can verdi.</p>

    <p class="paragraf">Ayamama Deresi taşmıştı.</p>

    <p class="paragraf">Tayyip Erdoğan “Derenin intikamı ağır olur” dedi.</p>

    <p class="paragraf">Belediye Başkanı Kadir Topbaş, daha bilimsel bi açıklama yaptı, “Sprey gazları ozonu deliyor, buzullar eriyor, bu şiddetli yağışlar ondan” dedi. 15 senedir İstanbul’u, yedi senedir Türkiye’yi yönetenlerin hiç kabahati yoktu yani… Sprey kullananların işiydi.</p>

    <p class="paragraf">Basınımız, utanmadan “görülmemiş afet” manşetleri attı.</p>

    <p class="paragraf">Halbuki, görülmüştü.</p>

    <p class="paragraf">Hem de aynı yerde, aynı basınımızın burnunun dibinde, Basın Ekspres Yolu’nda görülmüştü. Ayamama Deresi 1995’te taştığında, bugünkü Başbakanımız, Belediye Başkanı; bugünkü Çevre Bakanımız, İSKİ Müdürü’ydü. O günden bugüne hiçbir şey yapılmamış, aynı dere gene faciaya yol açmıştı.</p>

    <p class="_0px10px ParaOverride-8">…»</p>

    <p class="paragraf">Münevver’in kafasını kesip çöpe atan Cem Garipoğlu, 197 gün sonra teslim oldu. Gündem değişiverdi. Ne dere kaldı, ne sel kurbanı… Herkes testereyle biten aşk’ı konuşuyordu.</p>

    <p class="paragraf">Cem’in Münevver’i öldürmesiyle, teslim olması arasında geçen 197 günde, İstanbul’da 249 cinayet daha işlenmişti. Onlar kimsenin umurunda değildi. Cinayet dediğin, enteresan olmalıydı.</p>

    <p class="_0px10px ParaOverride-8">…»</p>

    <p class="paragraf">O güne kadar tık yoktu… Sağlık Bakanı Recep Akdağ çıktı, “Domuz gribi salgını çok ciddi, aşı yapılmazsa beş bin kişi ölecek, aşı yapılırsa bile 400 kişi ölecek” dedi, iyi mi!</p>

    <p class="paragraf">Kuş gribinden onca insan öldüğünde “Risk yok, pişirin yiyin” demişlerdi. Keneden onca insan öldüğünde “Risk yok, pantolon paçalarını çoraba sokun” demişlerdi. Domuz gribinden henüz ölen mölen yoktu ama, her nedense “43 milyon aşı almamız lazım, 21 milyon kişiye bulaşacak, 5 bin kişi ölebilir” diyorlardı. Sizce de garip değil miydi bu grip?</p>

    <p class="paragraf">Meksika’da başlayan, ABD’den Avrupa’ya sıçrayan domuz gribi, şiddetli ateş yapıyordu. Gripli yolcuları vücut ısısından yakalamak için İstanbul Atatürk ve Ankara Esenboğa’ya termal kameralar yerleştirildi. Aferin’di… Ancak, 9 milyon yabancı turistin giriş yaptığı Antalya Havalimanı’na termal kamera koymamışlardı. Ve, maalesef domuz gribine ilk kurbanı Antalya’da verdik. Panik başladı.</p>

    <p class="paragraf">Nezle olup burnu akan, ölüyorum diye hastaneye koşuyordu. Doktorlar ikiye bölünmüştü. Kimisi “Mutlaka aşı yaptırın” diyordu, kimisi “Gerek yok” diyordu. Kafalar allak bullaktı. Güya otoritedir diye, taaa ABD’den canlı yayın yaptık, Profesör Mehmet Öz’ü ekrana çıkardık, ne şiş yansın ne kebap demeye getirdi, “Ben aşı yaptırdım, eşim yaptırmadı” dedi.</p>

    <p class="paragraf">Gripten çok, korku salgını yaşanıyordu. Sağlık Bakanı yangına körükle gidiyor, “Beş ay kimseyle öpüşmeyin” diyordu. Milli Eğitim Bakanlığı, dezenfekte etmek için, Türkiye’deki bütün okulları dört günlüğüne tatil etti.</p>

    <p class="paragraf">Hay Allah, tesadüf işte, denk geldi…</p>

    <p class="paragraf">Okullar tatil edildiği için, 29 Ekim törenleri yapılamadı!</p>

    <p class="paragraf">Sağlık Bakanlığı 43 milyon doz sipariş vermişti. Tamamı ithaldi. MHP’li eski Sağlık Bakanı Osman Durmuş çıktı, bu aşılarda “adjuvan” diye bir madde olduğunu, öldürücü yan etkileri olabileceğini söyledi, “Türk milleti kobay olarak kullanılıyor” dedi.</p>

    <p class="paragraf">Hakikaten öyle görünüyordu. ABD Federal İlaç Dairesi, domuz gribi aşılarında söz konusu maddeye kesinlikle izin vermiyordu. Türkiye’ye Fransa’dan getirilen aşılarda ise, o madde vardı. Hatta, Almanya Başbakanı Merkel’in bile ABD’deki aşıyı tercih ettiği ortaya çıkmıştı. Özellikle, hamileler ve çocuklar için riskten bahsediliyordu.</p>

    <p class="paragraf">Bunlar yetmezmiş gibi, dinci basın “domuz gribi aşısında domuz hücreleri bulunduğunu” iddia etti. Çarşı iyice karıştı. Diyanet’in telefonları kilitlendi, “Aşı olalım mı, caiz mi?” diye soruyorlardı.</p>

    <p class="paragraf">Tam bu kargaşada, Sağlık Bakanı aşı oldu. Cumhurbaşkanı ve Başbakan’ın da aşı olacağı duyuruldu. Başbakan’ın tepesi attı, Sağlık Bakanı’nı fırçaladı. “Ben aşı olmayı düşünmüyorum, bu iş cebren olmaz, kimseyi zorlayamazsın, hemen laflarını düzelt” dedi.</p>

    <p class="paragraf">Tayyip Erdoğan “Aşı maşı olmam” deyince, yalaka basınımızdaki domuz gribi haberleri bıçak gibi kesildi. Hadi cümleten geçmiş olsun… Artık domuz bile domuz gribinden ölse, zatürree’den diyeceklerdi!</p>

    <p class="paragraf">Peki, bu tartışmalı aşılar ithal edilirken hükümetimizin aklı neredeydi? Başbakan’ın canı can da, ahalimizinki patlıcan mıydı? Kol kırıldı, yen içinde kaldı. Bu tarihi skandal, ihalesiyle, ithalatıyla muamma olarak kaldı. Halının altına süpürüldü.</p>

    <p class="paragraf">Sadece 4 milyon kişi aşı olmuştu. Sağlık Bakanlığı, elde kalan aşıların bir bölümünün Filistin’e gönderileceğini açıkladı. Başbakan’ın bile yaptırmayı reddettiği aşılarla Filistin’e jest yapıyorduk!</p>

    <p class="_0px10px ParaOverride-8">…»</p>

    <p class="paragraf">Bursa’nın Alpagut köyündeki özel maden ocağında grizu patladı, 19 işçi hayatını kaybetti. Faciadan sonra anlaşıldı ki, ocak tel tel dökülüyordu, Çalışma Bakanlığı tarafından eksiklerini gidermesi için Aralık sonuna kadar süre verilmişti. Facia aralık sonuna kadar beklememişti.</p>

    <p class="_0px10px ParaOverride-8">…»</p>

    <p class="paragraf">Haklarını aramak için Ankara Abdi İpekçi Parkı’nda toplanan Tekel işçilerine, gazla, copla, tazyikli suyla saldırdılar, döve döve havuza attılar. CHP’li MHP’li milletvekillerine bile gaz sıkılmıştı.</p>

    <p class="paragraf">Peki sorun neydi? Tekel’in sigara fabrikalarını satmışlardı. Açıkta kalan işçileri “4C” denilen statüye geçirmeye çalışıyorlardı. Neydi bu statü? 1500 lira civarında maaş alan işçilere şu teklifte bulunuyorlardı: Başka bir devlet kurumuna geçeceksin. 550 lira maaş alacaksın. Hangi şehire gönderirsem o şehirde çalışacaksın. 10 ay çalışacaksın, iki ay ücretsiz izin yapacaksın, bu 10 ay da garanti değil, istediğimde kapının önüne koyarım. Birikmiş ikramiyelerin yanacak. Kullanmadığın izinler silinecek. Sendikalı olmayacaksın, olursan zaten kovarım.</p>

    <p class="paragraf">Hükümetimizin teklifi buydu.</p>

    <p class="paragraf">Ben işçilerin yerinde olsam…</p>

    <p class="paragraf">İstersen bi de domalayım derdim!</p>

    <p class="_0px10px ParaOverride-8">…»</p>

    <p class="paragraf">Sigarasız hayat başladı. Kapalı alanlarda sigara içmek resmen yasaklandı. Şahane bir karardı. Ancak “dumansız hayat” diyenler yanılıyordu. Türkiye’nin biber gazı dumanıyla boğulacağı günler başlıyordu.</p>

    <p class="paragraf">Sağlık Bakanlığı, dumansız hava kampanyası için afişler hazırladı. Topluma örnek olması için Futbol Federasyonu Başkanı’nın da o afişlerde poz vermesini istedi. Halbuki, Futbol Federasyonu Başkanı Mahmut Özgener, memleketin en büyük “tütün” tüccarlarından biriydi! Dolayısıyla afişe girmedi.</p>

    <p class="_0px10px ParaOverride-8">…»</p>

    <p class="paragraf">THY Yönetim Kurulu Başkanı Candan Karlıtekin sürpriz kararla istifa etti. Neden? Uçak alımlarıyla mı ilgiliydi? Çıt çıkmıyordu. AKP’deki “suskunluk kuralı” hakikaten takdire şayandı. Yerine Hamdi Topçu oturdu. Hamdi Topçu, sadece bir ayda 65 uçak siparişi vererek rekor kırdı. 4 milyar dolarlık işti.</p>

    <p class="paragraf">4 milyar dolarlık imzalar atılırken… Ev kredisi borcunu ödeyemeyip bunalıma giren dört çocuk babası aşçı, Avrasya Maratonu’na katıldı, tam Boğaziçi Köprüsü’nden geçerken, atladı, canına kıydı.</p>

    <p class="_0px10px ParaOverride-8">…»</p>

    <p class="paragraf">Ermenistan’la İsviçre’de masaya oturup, sınır kapısının açılması dahil, müzakereler yaptığımız ortaya çıktı. İki ülkenin dışişleri bakanları “protokol” imzaladı. Üç gün sonra, Bursa’da, Ermenistan milli maçı vardı. Ermenistan rencide olmasın diye, Azerbaycan bayrağının stata girmesini yasaklamaya kalktılar. Kapılarda üst araması yapıldı, Azerbaycan bayraklarına el kondu. Kaderin cilvesi, 2-0 yendik, ikinci golümüzü Azeri kökenli futbolcumuz Servet Çetin attı.</p>

    <p class="_0px10px ParaOverride-8">…»</p>

    <p class="paragraf">Ve açılımın, PKK açılımı olduğu ortaya çıktı…</p>

    <p class="paragraf">Kandil’den ve Kuzey Irak’taki Mahmur Kampı’ndan gelen 34 PKK’lı, Habur Kapısı’ndan giriş yaptı. Üniformalıydılar. Sadece silahları yoktu. Kendilerine “barış grubu” diyorlardı. 50 bin kişi tarafından karşılandılar. Cumhurbaşkanı, Başbakan ve TBMM Başkanı’na mektup getirmişlerdi. Kürt haklarının Anayasa ile güvence altına alınmasını istiyorlardı.</p>

    <p class="paragraf">“34 mülteci teslim oldu” denildi.</p>

    <p class="paragraf">Halbuki resmen, devletin teslim’iyet töreniydi.</p>

    <p class="paragraf">Savcılar ve hâkimler, ayaklarına, Habur Sınır Kapısı’na gitti. “Etkin pişmanlık yasasından yararlanabilirsiniz” dediler. Hiçbiri kabul etmedi. “Önderlik çağırdı, geldik, herhangi bir konuda pişman değiliz” diyorlardı. “Sıkıysa tutukla” demeye getiriyorlardı. Hepsi serbest bırakıldı. Televizyonlar canlı yayın yapıyor, ahali gördüklerine inanamıyordu.</p>

    <p class="paragraf">DTP milletvekilleriyle birlikte otobüsün üstüne çıktılar, Diyarbakır’da şehir turu attılar. Halaylar çekiliyordu. Tayyip Erdoğan “Habur’daki manzara karşısında umutlanmamak mümkün mü? Çok güzel şeyler, umut verici, sevindirici gelişmeler oluyor” dedi. Yani bi tek madalya takmadığımız kalmıştı.</p>

    <p class="paragraf">Şehit aileleri protesto gösterileri yaptı.</p>

    <p class="paragraf">Gaziler protez ayaklarını çıkarıp, fırlattı.</p>

    <p class="paragraf">Vicdanlar kanıyor, basınımız bu haberlere yer vermiyordu.</p>

    <p class="paragraf">Genelkurmay sert tepki gösterdi.</p>

    <p class="paragraf">“Yaşananlar asla kabul edilemez” açıklaması yaptı.</p>

    <p class="_0px10px ParaOverride-8">…»</p>

    <p class="paragraf">O gün… Savcılığa gönderilen imzasız mektubun içinden, İrticayla Mücadele Eylem Planı’nın ıslak imzalı orijinali çıktı!</p>

    <p class="paragraf">Muhteşem zamanlamaydı…</p>

    <p class="paragraf">Habur rezaleti unutuldu, gündem gene darbe’ye döndü.</p>

    <p class="paragraf">Yandaş gazetelerde, Türk Silahlı Kuvvetleri hakkında şu sıfatlar kullanılıyordu: “Tiksiniyorum, rezil, zavallı, mezhep kışkırtıcısı, Onuncu Yıl Marşı’ndan nefret ediyorum, oligarşik arpalık, işkenceci, iftiracı, asker bu milleti ne zaman sevecek, inkarcı, ihanet planı yapıyor, pişkin, cunta, suçlu, Harbiye müfredatı değiştirilsin, bunlara silah emanet edilir mi, sahtekâr, ayıklanmalı.”</p>

    <p class="paragraf">Soluklanın, az daha devam edeyim: “Pespaye, mafyatik, lekeli, kepaze, suç şebekesi, ahlaksız sistem, rezil, zavallı general, zırva, genelkurmay başkanları padişahçılık oynuyor, illegal, saygısız, hastalıklı, şaşı, kör, beceriksiz, hallaç pamuğu gibi atılmalı, garabet, sorumsuz, yola döşenen mayından farksız, gırtlağına kadar battı, kaypak, kirli.”</p>

    <p class="paragraf">Gazetecilerin böylesi…</p>

    <p class="paragraf">İstiklal Savaşı’ndaki mütareke basınında bile görülmemişti!</p>

    <p class="_0px10px ParaOverride-8">…»</p>

    <p class="paragraf">PKK açılımı için TBMM’de oturum yapıldı.</p>

    <p class="paragraf">Başka gün kalmamış gibi, ısrarla 10 Kasım’a denk getirildi.</p>

    <p class="paragraf">CHP Genel Başkan Yardımcısı Onur Öymen, bu oturumda konuştu, “Çanakkale’de Kurtuluş Savaşı’nda Şeyh Sait İsyanı’nda Dersim isyanında Kıbrıs’ta analar ağlamadı mı? Hiç kimse çıkıp, analar ağlamasın mücadeleyi durduralım dedi mi?” diye sordu. Hedef haline getirildi. Tunceli’de “Hitler Onur Öymen” pankartları açıldı. “Kürt ve Alevi soykırımcısı” ilan edildi.</p>

    <p class="paragraf">Kemal Kılıçdaroğlu, o gün Tunceli’deydi. Annesi vefat etmişti, cenaze töreni için oradaydı. Protestoların merkezinden protestoya katıldı, Onur Öymen’i istifaya davet etti.</p>

    <p class="paragraf">AKP’ye DTP’ye hiç gerek yoktu, Onur Öymen’i linç kampanyasında Kılıçdaroğlu başı çekiyordu. PKK açılımına karşı çıkan CHP, bizzat, en popüler milletvekili Kılıçdaroğlu tarafından köşeye sıkıştırılıyordu.</p>

    <p class="_0px10px ParaOverride-8">…»</p>

    <p class="paragraf">Tam o atmosferde, DTP Genel Başkanı Ahmet Türk, İzmir’e gitti. PKK’ya yakınlığıyla bilinen dernekler, DTP konvoyunun geçeceği güzergâhta broşürler dağıtmıştı. Türkçe-Kürtçe broşürlerle, konvoyun hangi saatte, nereden geçeceği bildiriliyordu. Habur’daki gibi gövde gösterisi yaparak, şeref turu atarak İzmir’e gireceklerdi. Havalimanından il başkanlığına giderken, PKK bayrakları açtılar. İnfial yaşandı. Konvoya taş atıldı. Polis havaya ateş etti, 11 kişi yaralandı.</p>

    <p class="paragraf">Ahmet Türk “Faşistler İzmir’de saldırdı” dedi.</p>

    <p class="paragraf">Halbuki, o faşist dediği İzmir’in kaymak tabakasındandı.</p>

    <p class="paragraf">Ahmet Türk’ün yazlığı Çeşme’deydi.</p>

    <p class="paragraf">İzmir’deki bu hadise, bardağı taşıran damlaydı.</p>

    <p class="paragraf">Kandil’den gelen 8 PKK’lı savcıya çağırıldı.</p>

    <p class="paragraf">Herkes şaştı.</p>

    <p class="paragraf">Oysa, taaa seçimden sonra itiraf edilecek bir gerçek vardı.</p>

    <p class="paragraf">Açılım meselesi, PKK zaferine dönüşmüştü. Toplumda böyle algılanmıştı. AKP’nin oyları güneşte kalmış kartopu gibi eriyip, yüzde 32’lere inmişti. Kamuoyu anketi yaptırıyor, gidişatı görüyorlardı. Bu yüzden şimdilik U dönüşüne karar vermişlerdi.</p>

    <p class="_0px10px ParaOverride-8">…»</p>

    <p class="paragraf">Tayyip Erdoğan ABD’ye, Obama’ya gitti.</p>

    <p class="_0px10px ParaOverride-8">…»</p>

    <p class="paragraf">Tokat-Reşadiye’de pusu kuruldu, yedi şehit verdik.</p>

    <p class="paragraf">Hükümetimiz açılımı askıya almış…</p>

    <p class="paragraf">PKK anında misilleme yapmıştı.</p>

    <p class="_0px10px ParaOverride-8">…»</p>

    <p class="paragraf">Şırrak, ertesi gün DTP kapatıldı!</p>

    <p class="paragraf">Anayasa Mahkemesi, Ahmet Türk ve Aysel Tuğluk’un milletvekilliğini düşürdü. Aralarında Leyla Zana’nın da bulunduğu 37 kişiye beşer sene siyaset yasağı getirdi. DTP hazırlıklıydı, DTP tabelası indirildi, BDP tabelası asıldı. Nasıl olsa, burası Türkiye’ydi… Çaycı alırken bile savcılıktan temiz kâğıdı isterler ama, parti kurarken tescilli PKK’lı bile olsan, ses çıkarmazlardı.</p>

    <p class="paragraf">Üstelik, çok usturuplu bir cezaydı, adeta ölçülüp biçilmişti. Mesela, neden üç veya dört milletvekili değil de, kuyumcu terazisi gibi sadece iki milletvekili düşürülmüştü?</p>

    <p class="paragraf">DTP’nin 21 milletvekili vardı.</p>

    <p class="paragraf">İkisi yasaklanınca, 19 kalmıştı.</p>

    <p class="paragraf">Meclis grubu için 20 milletvekili gerekiyordu.</p>

    <p class="paragraf">Stepnede, ÖDP Genel Başkanı Ufuk Uras vardı.</p>

    <p class="paragraf">BDP’ye katılırsa, gene 20 bulunmuş oluyordu.</p>

    <p class="paragraf">Hem ahalinin Habur’da biriken gazı alınacaktı.</p>

    <p class="paragraf">Hem de, durmak yok yola devam kapsamında…</p>

    <p class="paragraf">BDP yoluna devam edecekti.</p>

    <p class="_0px10px ParaOverride-8">…»</p>

    <p class="paragraf">PKK’nın şehir yapılanması KCK’ya yönelik operasyon başlatıldı. BDP’li belediye başkanları tutuklanıyordu. Diyarbakır Belediye Başkanı Osman Baydemir, belediye binasının önünde basın toplantısı yaptı, “Hükümete ve devlete mesajımız var, ‘hastirin’ diyoruz” dedi!</p>

    <p class="_0px10px ParaOverride-8">…»</p>

    <p class="paragraf">Genelkurmay Başkanı Başbuğ da, Trabzon’da Oruçreis fırkateyninin güvertesinde basın toplantısı yaptı. “TSK’ya karşı asimetrik psikolojik harekât yürütülüyor, Oruçreis fırkateyninde olmamın özel bir anlamı vardır, herhalde herkes açıkça ne demek istediğimi anlamaktadır” dedi.</p>

    <p class="paragraf">Açıkça anlaşılmıştı.</p>

    <p class="paragraf">Yakında ne İlker Başbuğ kalacaktı…</p>

    <p class="paragraf">Ne de fırkateynlere atayacak komutan.</p>

    <p class="_0px10px ParaOverride-8">…»</p>

    <p class="paragraf">Üç gün sonra… Deniz Yarbay Ali Tatar, lojmanında banyoya girdi, beylik tabancasını kafasına dayadı, tetiği çekti. “Amirallere suikast yapacak” iddiasıyla tutuklanmış, 10 gün sonra bırakılmış, hakkında tekrar yakalama kararı çıkarılmıştı. İnsanlarla kedinin fareyle oynadığı gibi oynuyorlardı. Yarbay Tatar dayanamamış, bunalıma girmiş, canına kıymıştı.</p>

    <p class="_0px10px ParaOverride-8">…»</p>

    <p class="paragraf">Hemen ertesi gün… Ankara polisi, Çukurambar’da bir otomobili durdurdu, sivil kıyafetli iki subayı gözaltına aldı. Biri albay, biri binbaşıydı. Binbaşının kâğıt parçası yutmaya çalıştığı ve o kâğıtta Bülent Arınç’ın evinin krokisi olduğu iddia edildi. “Arınç’a suikast” manşetleri patladı.</p>

    <p class="paragraf">Suikastçı diye yakalanan subaylar, Özel Kuvvetler Komutanlığı’na bağlı Seferberlik Tetkik Kurulu Başkanlığı’nda görevliydi. Savcılar, Seferberlik Tetkik Kurulu’nun “kozmik oda”sını aramak istedi. Kozmik sırlar nedeniyle izin verilmedi.</p>

    <p class="paragraf">Silahlı Kuvvetler hükümet üyelerine suikast yapacak, suikastın yazışma evraklarını da muhasebe kaydı tutar gibi kozmik odada saklayacaktı öyle mi? Toplum buna inandırılmıştı. Hatta, Tayyip Erdoğan çıktı, “Tarihi süreçteyiz, aziz milletimiz oynanan oyunu görüyor” dedi.</p>

    <p class="paragraf">Savcılara verilmeyen izin, hâkime verildi. Hâkim Kadir Kayan “kozmik oda”ya girdi. Suikast meselesi, adeta kapıyı açmak için levye olarak kullanılmıştı. Türkiye tarihinde ilkti.</p>

    <p class="_0px10px ParaOverride-8">…»</p>

    <p class="paragraf">Başdöndürücü bir sene daha geride kalırken…</p>

    <p class="paragraf">Tiyatromuzun duayenleri Gazanfer Özcan, Cüneyt Gökçer ve Aykut Oray, Yeşilçam’ın usta yönetmenleri Halit Refiğ ve Zeki Ökten aramızdan ayrılmıştı. Başbakan Adnan Menderes’le yaşadığı aşkla tanınan opera sanatçımız Ayhan Aydan ve devlet sanatçısı bestecimiz Nevit Kodallı’yı kaybetmiştik. “Hani Benim Gençliğim Anne”, “Başım Belada” gibi Ahmet Kaya şarkılarının söz yazarı Yusuf Hayaloğlu ve Kurtalan Ekspres’in gitaristi Bahadır Akkuzu artık yoktu. Unutulmaz kalemler Nezihe Araz, Nezihe Meriç, Demirtaş Ceyhun vefat etti. Beşiktaş’ın efsane futbolcusu “güzel adam” lakaplı spor yazarı Vedat Okyar rahmetli oldu. Tiyatrocu Yaman Tarcan, 11 aydır işsizdi, intihar etti.</p>

    <p class="paragraf">Michael Jackson gitti.</p>

    <p class="paragraf">Charlie’nin Meleği Farah Fawcett gitti. Patrick Swayze gitti. David Carradine, Tayland’da otel odasında tavana asılı halde bulundu.</p>
  </div>
</body>
</html>
