<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>8-1</title>
  <link href="../Styles/StyleSheet.css" rel="stylesheet" type="text/css" />
</head>

<body id="x8" xml:lang="en-GB">
  <div class="Basic-Text-Frame">
    <p class="arabaslik_orta" id="_idParaDest-14">2012</p>

    <p class="Paragraph-Style-1 ParaOverride-13">İlker Başbuğ terörist <span class="CharOverride-11">•</span> Hakan Fidan <span class="CharOverride-11">•</span> KCK <span class="CharOverride-11">•</span> Stratfor</p>

    <p class="Paragraph-Style-1 ParaOverride-13"><span class="CharOverride-11">•</span> Esed <span class="CharOverride-11">•</span> Men dakka dukka <span class="CharOverride-11">•</span> Fantom <span class="CharOverride-11">•</span> Stratejik derinlik</p>

    <p class="Paragraph-Style-1 ParaOverride-13"><span class="CharOverride-11">•</span> Beysbol sopası <span class="CharOverride-11">•</span> Angelina Jolie <span class="CharOverride-11">•</span> AKP’nin onur konuğu Barzani <span class="CharOverride-11">•</span> Afyon cephanelik</p>

    <p class="Paragraph-Style-1 ParaOverride-13"><span class="CharOverride-11">•</span> Necdet Bey’e kilim, sucuk <span class="CharOverride-11">•</span> Sincan’da 28 Şubat rövanşı <span class="CharOverride-11">•</span> Dindar gençlik <span class="CharOverride-11">•</span> 4 artı 4 artı 4</p>

    <p class="Paragraph-Style-1 ParaOverride-13"><span class="CharOverride-11">•</span> Okul sütü akıl küpü <span class="CharOverride-11">•</span> Camiyi ahır yaptılar <span class="CharOverride-11">•</span> Hırsızlar imparatoru <span class="CharOverride-11">•</span> 19 Mayıs yasak</p>

    <p class="Paragraph-Style-1 ParaOverride-13"><span class="CharOverride-11">•</span> 29 Ekim illegal faaliyet <span class="CharOverride-11">•</span> Atatürkçüler terörist holigan</p>

    <p class="Paragraph-Style-1 ParaOverride-13"><span class="CharOverride-11">•</span> Bahtsız bedevi <span class="CharOverride-11">•</span> Kutup ayısı <span class="CharOverride-11">•</span> Muhteşem Yüzyıl</p>

    <p class="Paragraph-Style-1"><span class="CharOverride-11">•</span> Turgut Özal’ın mumyasını kim zehirledi? <span class="CharOverride-11">•</span> Göktürk-2 <span class="CharOverride-11">•</span> Patriot</p>

    <p class="paragraf">“Türkiye Cumhuriyeti’nin 26’ncı Genelkurmay Başkanı…</p>

    <p class="paragraf">Terör örgütü kurmak ve yönetmek suçundan tutuklandı.</p>

    <p class="paragraf">Takdir yüce Türk milletinindir.”</p>

    <p class="paragraf">Bu tarihi sözlerin sahibi İlker Başbuğ, Silivri’ye tıkıldı.</p>

    <p class="paragraf">Genelkurmay Başkanı “terörist” olmuştu.</p>

    <p class="paragraf">Trajikti, komikti… Emrinde 700 bin kişilik silahlı askeri gücü bulunan komutan, dandik dundik internet siteleri kurup, hükümeti bu internet siteleriyle yıkmaya teşebbüsten suçlanıyordu.</p>

    <p class="paragraf">Cumhuriyet’le hesaplaşma süreci başlamıştı.</p>

    <p class="_0px10px ParaOverride-8">…»</p>

    <p class="paragraf">Atatürk’ün koltuğunda oturan Cumhurbaşkanı Gül, “Atatürkçü olmayı kendime hakaret sayarım, Atatürk ideolojisi darbeler ideolojisidir, Atatürk ideolojisi faşist ideolojidir” diyen Mümtazer Türköne’yi Atatürk Tarih Yüksek Kurumu yönetim kurulu üyeliğine atadı. Bu arkadaş, Kürt sorununun çözümü için de Apo’nun paşa yapılmasını, Bodrum’a yerleştirilmesini, maaşa bağlanmasını önermişti.</p>

    <p class="_0px10px ParaOverride-8">…»</p>

    <p class="paragraf">Milli Eğitim Bakanlığı genelge yayınladı, 19 Mayıs törenlerinin stadyumlarda yapılmasını yasakladı. Stadyum şenliklerinin Hitler Almanyası’nı çağrıştırdığı öne sürülüyordu. Oysa herkes biliyordu ki… 19 Mayıs Atatürk’ü “An-ma” Bayramı olsun, anılmasın isteniyordu.</p>

    <p class="_0px10px ParaOverride-8">…»</p>

    <p class="paragraf">Diyanet İşleri, Milli Eğitim Bakanlığı’yla ortaklaşa kampanya başlattı, ilköğretim öğrencilerini sömestr tatilinde umre’ye götürdü. Beş gün Mekke’de, beş gün Medine’de kalınıyordu.</p>

    <p class="_0px10px ParaOverride-8">…»</p>

    <p class="paragraf">Deniz Feneri’nden el çektirilen üç savcı hakkında iddianame yazıldı. Resmen “sanık” oldular. Görevi kötüye kullanmaktan 11 sene hapisleri isteniyordu. Almanya dolandırıcıları yargılıyor, biz savcıları yargılıyorduk. Üstelik… Deniz Feneri savcılarının “sanık” olduğu davada, Deniz Feneri savcılarının tutukladığı Zahid Akman “tanık” olarak dinlendi, iyi mi… Savcılar sanık olmuş, sanık tanık olmuştu!</p>

    <p class="_0px10px ParaOverride-8">…»</p>

    <p class="paragraf">BDP Genel Başkanı Demirtaş, anadilde eğitime karşı olduğunu açıklayan Genelkurmay’a bindirdi. “Ha onbaşı konuşmuş, ha genelkurmay başkanı, bizim nazarımızda zerre kadar değeri yok” dedi. Genelkurmay Başkanı’nın “terörist” diye hapse tıkılmasına gıkını bile çıkarmayan Genelkurmay Karargâhı, onbaşı denilmesine pek öfkelendi. “Onur ve saygınlığının zedelendiği” gerekçesiyle tazminat davası filan açtı. Neticede, dava reddedildi, Genelkurmay “zerre kadar” tazminat alamadı.</p>

    <p class="_0px10px ParaOverride-8">…»</p>

    <p class="paragraf">12 Eylül iddianamesi kabul edildi.</p>

    <p class="paragraf">Kenan Evren bir numaralı, Tahsin Şahinkaya iki numaralı sanık oldu. Zaten başka sanık yoktu! Aslında soruşturma açıldığında Nejat Tümer de sanıktı. Bir ay sonra öldü. Kala kala iki sanık kaldı. Onlar da tutuksuz yargılanıyordu. Biri 94, öbürü 86 yaşındaydı, işemeye gidecek halleri yoktu.</p>

    <p class="paragraf">12 Eylül 1980 darbesinde, 650 bin kişi gözaltına alınmış, 230 bin kişi yargılanmış, 50 kişi asılmış, 171 kişi işkenceyle öldürülmüş, 300 kişi şüpheli şekilde ölmüş, 14 bin kişi vatandaşlıktan çıkarılmış, 30 bin kişi sakıncalı diye işini kaybetmişti… Güya yargılıyorlardı.</p>

    <p class="_0px10px ParaOverride-8">…»</p>

    <p class="paragraf">“Madem herkesi yargılıyorsunuz, e-muhtıra’yı veren Büyükanıt niye dışarda geziyor?” diye sordular. AKP Milletvekili, Anayasa hukukçusu Profesör Burhan Kuzu, hukuki olarak izah etti, “Bana ne ulan, git savcıya söyle, atsın içeri” dedi. TBMM Anayasa Komisyonu Başkanı, adalete işte böyle bakıyordu.</p>

    <p class="_0px10px ParaOverride-8">…»</p>

    <p class="paragraf">Fransa Anayasa Konseyi “ifade özgürlüğüne aykırı” buldu, soykırımı inkâr yasasını iptal etti. Yargıyı iktidarın emrine sokmaya çalışan Türkiye… İktidarın emrine girmeyen Fransız yargısı sayesinde soykırımcı olmaktan kurtulmuştu.</p>

    <p class="_0px10px ParaOverride-8">…»</p>

    <p class="paragraf">Hükümetimiz “Fransa soykırım arıyorsa Cezayir’e baksın, Ankara’ya Cezayir anıtı dikeceğiz, TBMM’de Cezayir Soykırımı Kanunu çıkaracağız” filan diyordu. Cezayir Başbakanı çıktı, “Türkiye yakamızdan düşsün, bizim kanımızdan faydalanmaya, sömürmeye hakkınız yok” dedi. Türkiye’yi rezil-i rüsva eden bu açıklama, bizim basın tarafından sansürlendi.</p>

    <p class="_0px10px ParaOverride-8">…»</p>

    <p class="paragraf">Dört senedir devam eden Hrant Dink davasında “örgüt yok, sıradan cinayet” kararı çıktı. Katilin “abi” dediği polis muhbiri Erhan Tuncel tahliye edildi. İlker Başbuğ, Mehmet Haberal, Nedim Şener, Hanefi Avcı, Aziz Yıldırım’a “örgüt üyesi” denirken… Dink cinayetinde “örgüt mörgüt yok” diyorlardı.</p>

    <p class="_0px10px ParaOverride-8">…»</p>

    <p class="paragraf">Aynı gün… İzmir Büyükşehir Belediye Başkanı Aziz Kocaoğlu’na “örgüt lideri” olmaktan 397 sene hapis istendi. İzmir’in Milletvekili Mustafa Balbay zaten tutukluydu. Başkan’ı da içeri tıkılmak isteniyordu. Yani bi tek “Teslim ol İzmir, etrafın sarıldı” diye megafonla anons yapmadıkları kalmıştı.</p>

    <p class="_0px10px ParaOverride-8">…»</p>

    <p class="paragraf">Adana Büyükşehir Belediye Başkanı Aytaç Durak tutuklandı. AKP’den başkanken, gayet iyiydi. MHP’ye geçince, ayvayı yemişti. İçişleri Bakanlığı tarafından görevden alındı. MHP’den istifa etti ama paçayı kurtaramadı. İbreti âlem için 42 gün yatırıldı, öyle bırakıldı. Hapisten çıkınca… “Keşke Başbakanımızı dinleseydim, dinlemediğim için pişman oldum, insan büyüklerini dinlemeli, Başbakan benden yaşça küçük ama makam olarak büyük, örfümüz ananemiz bunu gerektirir, hata ettim, sağlıklı bir ortamda kendisinden özür dilerim” diyordu. Demokrasimizin vaziyeti buydu.</p>

    <p class="_0px10px ParaOverride-8">…»</p>

    <p class="paragraf">“İleri demokrasi”mizin vaziyeti ise, şuydu… AKP İstanbul Milletvekili Hakan Şükür, Lig TV’de yorumculuk yapmaya başlamıştı. Hem vekilliğinin dışında ekstra maaş alması etik değildi, hem de mecliste olması gereken saatlerde ekranda olması anormaldi. Sordular kendisine “Bu davranışınız doğru mu?” diye… Başbakan’ı kastederek “Beyefendi’ye sorulmuş, gerisi laf-ı güzaf” cevabını verdi.</p>

    <p class="_0px10px ParaOverride-8">…»</p>

    <p class="paragraf">Paul Auster’ın <span class="metin-italik" xml:lang="en-US-POSIX">Kış Günlüğü</span> isimli son kitabı ABD’den önce Türkiye’de yayımlanmıştı. “Kitaplarınızı imzalamak için Türkiye’ye gelecek misiniz?” diye sordular. “En çok endişelendiğim ülke Türkiye, hapisteki gazeteci sayısı 100’ü geçti, bu yüzden Türkiye’ye gelmeyi reddediyorum” dedi. Başbakanımız kızdı, “Gelsen ne olur, gelmesen ne olur, sanki sana çok muhtacız” dedi. “Türkiye seninle gurur duyuyor” diye alkışlandı. Kişi başına kitap okuma oranı Afrika’nın bile gerisinde olan Türkiye’de… Paul Auster’ın “gelmem” demesiyle, Hotantu kralının “geleyim mi” demesi arasında fark yoktu.</p>

    <p class="paragraf">Takvimi merak ediyorsanız…</p>

    <p class="paragraf">Bunca hadise, sadece Ocak ayı içinde yaşanmıştı.</p>

    <p class="_0px10px ParaOverride-8">…»</p>

    <p class="paragraf">KCK soruşturmasını yürüten Savcı Sadrettin Sarıkaya, resmi yazı gönderdi, MİT Müsteşarı Hakan Fidan, eski müsteşar Emre Taner ve eski Müsteşar Yardımcısı Afet Güneş’i ifadeye çağırdı.</p>

    <p class="paragraf">Neden?</p>

    <p class="paragraf">Çünkü BDP Diyarbakır İl Başkanlığı’na polis baskını yapılmıştı, aramalar sırasında “mutabakat taslağı” bulunmuştu. Oslo’da PKK’yla masaya oturulup, varılan mutabakattı… MİT’çiler “devlete ve anayasal düzene karşı anlaşma yapmak” suçuyla ifadeye çağırılmıştı.</p>

    <p class="paragraf">Hemen birkaç saat sonra… İstanbul Emniyeti’nde KCK operasyonlarını yürüten “terörle mücadele müdürü”yle “istihbarat müdürü” görevden alındı. Adeta bilek güreşi yapılıyordu.</p>

    <p class="paragraf">MİT’çiler ifade vermeye gitmeyince, yakalama kararı çıktı. Yakalama kararı çıkınca, jet hızıyla tek maddelik kanun çıkarıldı. MİT mensuplarına ve Başbakan’ın özel temsilcilerine dokunulmazlık zırhı getirildi. Tayyip Erdoğan “kozmik odası”nı yargıdan kaçırıyordu. Cumhurbaşkanı aynı gün içinde jet hızıyla onayladı. Hukuk dediğin işte böyle olurdu!</p>

    <p class="paragraf">Hakan Fidan ak’landı, savcıların elinden kurtarıldı.</p>

    <p class="paragraf">Ertesi gün, Savcı Sadrettin Sarıkaya görevden alındı.</p>

    <p class="_0px10px ParaOverride-8">…»</p>

    <p class="paragraf">Beş sene önce, bir başka Savcı Sarıkaya, Savcı Ferhat Sarıkaya “terör örgütü elebaşı” diye Yaşar Büyükanıt’ı içeri tıkmaya çalışmış ve görevden alınmıştı. Adalet Bakanımız adeta isyan etmişti, “karanlık güçlerin savcının üstüne gittiğini” söylemişti. Bülent Arınç, görevden alınan savcıyı TBMM’de hukuk müşaviri olarak işe almayı teklif etmişti. Yandaş medya canhıraş makaleler döşenmiş, Savcı Sarıkaya’yı “tek parti zihniyetinin infaz ettiğini” yazmıştı. Şimdi… Bir başka Savcı Sarıkaya, Savcı Sadrettin Sarıkaya görevden alınıyor, hükümetimizden ve yandaş medyamızdan çıt çıkmıyordu!</p>

    <p class="paragraf">AKP’nin işine gelen Savcı Sarıkaya, cici.</p>

    <p class="paragraf">AKP’nin işine gelmeyen Savcı Sarıkaya, çirkin’di.</p>

    <p class="_0px10px ParaOverride-8">…»</p>

    <p class="paragraf">O gün düğmeye basıldı. 2004’te AB’ye uyum ayaklarıyla AKP tarafından kurulan “Özel Yetkili” Mahkemeler, gene AKP tarafından lağvedildi. Güya lağvedildiler ama… Ergenekon, Balyoz, Askeri Casusluk davalarına bakmaya devam edecekler, bu davalar bittikten sonra kapatılacaklardı. Böylece “Zaten bu davalar için kurulmuşlardı, işleri bitince kapatılacak” diyenler haklı çıkmıştı.</p>

    <p class="_0px10px ParaOverride-8">…»</p>

    <p class="paragraf">MİT Müsteşarı’nın kurtarılıp, Savcı’nın tasfiye edildiği gün… Tayyip Erdoğan, Medipol Hastanesi’ne yattı. Gene ameliyat oldu. “Sindirim sistemi operasyonunda son aşama”nın tamamlandığı açıklandı.</p>

    <p class="paragraf">O dönemde yazılan iddialara göre… MİT krizinin tam ameliyat olacağı günlere denk gelmesi, Tayyip Erdoğan’ı kuşkulandırmıştı. Hastaneye bir gün önce yatmış olsaydı, krize müdahale edebilmesi imkânsızdı. Ameliyat olacağını yakın çevresi dışında kimse bilmediğine göre, MİT hamlesi neden şimdi yapılmıştı? Yoksa telefonları mı dinleniyordu? Bu şüpheyle “böcek” araması yaptırıldı. Çalışma ofisini didik didik arayan polisler, “temiz” olduğunu, dinleme cihazı bulunmadığını rapor etti. Polisler gitti, MİT görevlileri arama yaptı, portatif prizde iki adet böcek bulundu. Nasıl olurdu? Polisler nasıl bulamazdı? Tayyip Erdoğan’la MİT’çiler durum değerlendirmesi yaptı, polise bilgi verilmemesi kararı alındı. Bir hafta sonra… Polisler gene çağırıldı, ofiste tekrar arama yaptırıldı, polisler gene “temiz” olduğunu söyledi. Polisler gitti, MİT görevlileri arama yaptı, bu defa dört adet böcek bulundu. Taraflar bir araya getirildi, yüzleşme yapıldı. Polisler kesinlikle böcek olmadığını, MİT’çilerin kendilerini suçlamak için ofise koymuş olabileceğini söylediler. Kırılma anıydı, Tayyip Erdoğan polisler yerine MİT’çilere güvendi. Elbette bunların hepsi iddiaydı ama şakır şakır yazılıyor, yalanlanmıyordu. Yine yalanlanmayan iddialara göre, Başbakanlık koruma ekibi, bu mevzu yüzünden değiştirildi.</p>

    <p class="_0px10px ParaOverride-8">…»</p>

    <p class="paragraf">Kısa süre önce, Tayyip Erdoğan’a ait olduğu öne sürülen telefon kayıtları ortaya çıkmıştı. Remzi Gür’le konuşurken kaydedildiği, Remzi Gür’den para istediği öne sürülmüştü. Bu konuşma, hem Tayyip Erdoğan hem de Remzi Gür tarafından yalanlandı, montaj denildi.</p>

    <p class="paragraf">Söz konusu telefon kayıtları internet yoluyla gazetelere gönderilmiş, kimse yayımlamamış, sadece Ulusal Kanal ve <span class="metin-italik" xml:lang="en-US-POSIX">Aydınlık</span> dergisi yayımlamıştı. Generallerin profesörlerin gazetecilerin telefon kayıtları hiç sorunsuz yayınlanırken… Tayyip Erdoğan’ın kayıtlarını yayımlayan Ulusal Kanal ve <span class="metin-italik" xml:lang="en-US-POSIX">Aydınlık</span> yöneticileri derhal tutuklanmıştı.</p>

    <p class="_0px10px ParaOverride-8">…»</p>

    <p class="paragraf">Başbakan taburcu oldu.</p>

    <p class="paragraf">MİT mevzusu taburcu olamadı, kanamaya devam ediyordu.</p>

    <p class="paragraf">Hükümetle cemaat arasında kavga olduğu iddia ediliyordu.</p>

    <p class="paragraf">Yargı’nın polis’in Fethullah Gülen cemaati tarafından ele geçirildiği öylesine kabullenilmişti ki, cemaatin isteği dışında böyle bi hamle yapılamayacağı varsayılıyordu. Israrla kurcalanıyor, deşiliyordu.</p>

    <p class="_0px10px ParaOverride-8">…»</p>

    <p class="paragraf">Dolayısıyla… Plağın değiştirilmesi gerekiyordu.</p>

    <p class="paragraf">Başbakanımız “imam hatip lisesi” plağını taktı.</p>

    <p class="paragraf">“Dindar gençlik yetiştireceğiz” dedi.</p>

    <p class="paragraf">“Dindar olmasınlar da tinerci mi olsunlar?” dedi.</p>

    <p class="paragraf">Halbuki… “Dindar Cumhurbaşkanı” denilen Abdullah Gül, imam hatipten değil, düz liseden mezun olmuştu. Bülent Arınç, Cemil Çiçek, Beşir Atalay, Egemen Bağış, Ahmet Davutoğlu, kabinenin çoğunluğu düz lisedendi. Dinsiz mi yetişmişlerdi? Ali Babacan kolej mezunuydu, ateist miydi?</p>

    <p class="_0px10px ParaOverride-8">…»</p>

    <p class="paragraf">Tayyip Erdoğan, AKP Gençlik Kolları’na hitaben konuştu, “dindar gençlik”le neyi kastettiğini açıkladı. “Dininin, dilinin, beyninin, ilminin, ırzının, evinin, kininin davacısı bir gençlikten bahsediyorum” dedi.</p>

    <p class="paragraf">Necip Fazıl’ın Gençliğe Hitabesi’nden alıntıydı. Bu cümlenin devamı vardı… Tayyip Erdoğan devamını söylememişti. Necip Fazıl bu cümlenin devamında, “halka değil, hakka inanan, meclisinin duvarında ‘hâkimiyet hakkındır’ düsturuna hasret çeken bir gençlik” diyordu. Tayyip Erdoğan orasını es geçmişti!</p>

    <p class="paragraf">Ağzındaki baklayı çıkarmamıştı ama…</p>

    <p class="paragraf">Aklındaki baklayı çıkarmıştı.</p>

    <p class="paragraf">“Kindar gençlik” isteniyordu.</p>

    <p class="paragraf">(Buraya parantez açıyorum… Herhangi bir imada bulunmak için söylemiyorum, gün gün arşiv tarayan, gazeteci gözlemi olarak aktarıyorum. Tayyip Erdoğan’ın gizemli ameliyatlarından sonra, dini vurguları, öbür dünya-bu dünya kıyaslamaları arttı. Hatta, yakında “vasiyetim” kelimesini bile kullanacaktı.)</p>

    <p class="_0px10px ParaOverride-8">…»</p>

    <p class="paragraf">Cumhurbaşkanı Gül, Facebook hesabından “Çankaya Köşkü’nün aslında 1071 rakımlı olduğunu” duyurdu. O zamana kadar “864 rakımlı” bilinirdi. E daha ne olsundu? Memleket dindar cumhurbaşkanına kavuşunca… Hem Çankaya’nın “yüksekliği” bile artmıştı. Hem de, Türklerin Anadolu’yu fethi ile Abdullah Gül’ün Çankaya’yı fethi, aynı rakama denk gelmişti.</p>

    <p class="_0px10px ParaOverride-8">…»</p>

    <p class="paragraf">atv’nin yeni dizisi “Uçurum”da fahişe-mama karakterine, CHP Milletvekili Profesör “Nur Serter”in adı soyadı verildi. Çok ayıp, çok nefret görmüştük ama… “Kindar”lığın böylesini ilk defa görüyorduk.</p>

    <p class="_0px10px ParaOverride-8">…»</p>

    <p class="paragraf">Dindar-kindar almış yürümüşken, CHP’liler birbirini yemeye devam ediyordu. Olağanüstü kurultay yapıldı. O günleri hatırlamayanlar inanmakta güçlük çekecek ama… Sadece 24 saat sonra, bir olağanüstü kurultay daha yapıldı. Bu iş kurultayla olsaydı, Kemal Kılıçdaroğlu ABD Başkanı bile olurdu!</p>

    <p class="_0px10px ParaOverride-8">…»</p>

    <p class="paragraf">CIA’in gölge kuruluşu olarak bilinen Stratfor’un iç yazışmaları Wikileaks tarafından yayınlandı, Türkiye’nin kirli çamaşırları ortaya saçıldı. Para karşılığında veya gönüllü olarak istihbarat veren gazetecilerimiz, profesörlerimiz, bürokratlarımız vardı. Sızmadıkları ne kamu kuruluşu kalmıştı, ne de bakanlık… Memleketi satmak isteyenler öylesine kuyruk olmuştu ki, Türkiye için özel genelge yayınlamışlardı, “kaynakların koordine edilmesini, ufak tefek bilgilerle vakit kaybedilmemesini” istemişlerdi. Tayyip Erdoğan’ın danışmanı İbrahim Kalın’ın Stratfor’cularla pek sıkı fıkı olduğu ortaya çıkmıştı. Stratfor Başkanı “Bu adam büyük kaynak, onunla yaptığım görüşme kesinlikle gizli kalmalı” diyordu. Başbakan’ın sağlığıyla yakından ilgilendikleri, kaç sene ömrü kaldığını merak ettikleri anlaşılıyordu. Kemal Kılıçdaroğlu tarafından CHP Genel Başkan Yardımcısı yapılan Sezgin Tanrıkulu, TR705 kod numarasıyla Stratfor’un kaynakları arasında gösteriliyordu.</p>

    <p class="_0px10px ParaOverride-8">…»</p>

    <p class="paragraf">CIA Başkanı sürpriz şekilde Ankara’ya geldi.</p>

    <p class="paragraf">Başbakan’ın günlük programında bile görünmüyordu.</p>

    <p class="paragraf">Baş başa görüştüler.</p>

    <p class="paragraf">Bu ziyaret “milat”tı.</p>

    <p class="paragraf">Bu ziyaretten itibaren başımıza gelmeyen kalmadı.</p>

    <p class="_0px10px ParaOverride-8">…»</p>

    <p class="paragraf">Üç gün sonra, Afganistan’da helikopterimiz düştü.</p>

    <p class="paragraf">Dördü binbaşı 12 şehit verdik, teknik arıza denildi.</p>

    <p class="paragraf">Metal, gri, yandan kulplu, kilitli, US Army envanteri…</p>

    <p class="paragraf">Amerikan tabutlarıyla getirdiler şehitlerimizi.</p>

    <p class="_0px10px ParaOverride-8">…»</p>

    <p class="paragraf">Aynı gün, Şam Büyükelçiliğimiz boşaltıldı.</p>

    <p class="paragraf">Suriye’deki vatandaşlara “yurda dönün” çağrısı yapıldı.</p>

    <p class="paragraf">Esad, Esed oluverdi.</p>

    <p class="paragraf">40 yıllık kani, olmuştu yani.</p>

    <p class="paragraf">En başta Anadolu Ajansı ve TRT olmak üzere, yandaş medyada “Esed” denmeye başlandı. Basın eliyle psikolojik harekât yürütülüyordu. Esed’leştirerek, dilimize yabancılaştırıyor, ötekileştiriyorlardı.</p>

    <p class="_0px10px ParaOverride-8">…»</p>

    <p class="paragraf">Nevruz geldi.</p>

    <p class="paragraf">Batman’daki gösterilerde resmi kıyafetli bir polis, Ahmet Türk’e yumruk attı. Gözünü morarttı. Birinci sayfalara haber bile olamadı… Gazeteler sözleşmiş gibi, arka sayfalarda, küçücük yer verdiler. Açılım varken yumruk atıldığında, kapaktan dokuz sütun manşet yapılıyordu… Şimdi tek sütun bile olamamıştı.</p>

    <p class="paragraf">Geçen seferki yumruğun ertesi günü iki polis şehit edilmişti.</p>

    <p class="paragraf">Bu seferki yumruğun ertesi günü altı polis şehit edildi.</p>

    <p class="_0px10px ParaOverride-8">…»</p>

    <p class="paragraf">Nedim Şener ve Ahmet Şık serbest bırakıldı.</p>

    <p class="paragraf">375 gün yatmışlardı.</p>

    <p class="paragraf">Nedim televizyona çıktı, Silivri’ye dair çok şey anlattı ama, eşinin anlattığı bambaşkaydı. “Arama cihazından geçerken üzerindeki düğme öttü diye kızımın eteğini çıkarttılar, kızım babasına kavuşmak için beline kazak sardı” diyordu. Nedim’in kızı dokuz yaşındaydı. Nedim ağlıyor, Türkiye utanıyordu.</p>

    <p class="_0px10px ParaOverride-8">…»</p>

    <p class="paragraf">Madımak davası zamanaşımından düştü.</p>

    <p class="paragraf">İnsanlık, zamana yenilmişti.</p>

    <p class="paragraf">Tayyip Erdoğan’a sordular, ne düşünüyor diye…</p>

    <p class="paragraf">“Milletimiz için hayırlı olsun” dedi!</p>

    <p class="_0px10px ParaOverride-8">…»</p>

    <p class="paragraf">28 Şubat defteri açıldı.</p>

    <p class="paragraf">Emekli Orgeneral Çevik Bir tutuklandı.</p>

    <p class="paragraf">Herkesi Silivri’ye tıkarken, Çevik Bir’i Sincan’a tıktılar.</p>

    <p class="paragraf">28 Şubat sürecinde Erbakan Hükümeti’ni tehdit etmek için tankların geçirildiği yerdi, Sincan… “Rövanş”ın kanıtıydı.</p>

    <p class="_0px10px ParaOverride-8">…»</p>

    <p class="paragraf">Çevik Bir’in yardımcısı Erol Özkasnak tutuklandı. 28 Şubat’ta askeri istihbaratın başında bulunan Jandarma eski Genel Komutanı Fevzi Türkeri tutuklandı. 28 Şubat’ın Jandarma Genel Komutanı Teoman Koman tutuklandı. Üç gün arayla, beş gün arayla general yakalanıyor, hem mevzu devamlı gündemde tutuluyor, hem de adeta zevk alınıyordu. Hele YÖK eski Başkanı Profesör Kemal Gürüz tutuklandığında, öyle sevindiler ki, manşetlerden havai fişek patlatmadıkları kalmıştı.</p>

    <p class="paragraf">Başbakanımız içeri tıkılan generaller için “30 sene de geçse, suçlular hesap verir” diyordu ama… 30 sene önce öldürülen DİSK Başkanı Kemal Türkler’in davası da, tıpkı Madımak gibi, AKP iktidarında zamanaşımından düşüyordu.</p>

    <p class="_0px10px ParaOverride-8">…»</p>

    <p class="paragraf">TBMM Darbeleri Araştırma Komisyonu kuruldu.</p>

    <p class="paragraf">İlk olarak Güniz Sokak’a gidip, Süleyman Demirel’i dinlediler. “28 Şubat’ın darbe olmadığını, kararlarının yasal olduğunu” söyledi. “Bugünkü çamaşır dünkü güneşte kurutulmaz, bugün siz geçmişteki yanlışları araştırıyorsunuz, yarın da bir başkası çıkar bugünkü yanlışları araştırır” dedi. Yandaş basın Demirel’e dümdüz gitti.</p>

    <p class="_0px10px ParaOverride-8">…»</p>

    <p class="paragraf">Hilmi Özkök, Anadolu Ajansı’na konuştu. 28 Şubat’tan hiç bahsetmedi. 12 Eylül hatırasını anlattı. “12 Eylül müdahalesinden kısa süre önce komutanıma gittim, ‘Ayrılmayı düşünüyorum, bilgisayar yazılımcılığı yapacağım’ dedim, zannettim ki ‘Deli misin nereye gidiyorsun?’ falan diyecek, ‘Tabii gidebilirsin’ dedi, çok şaşırdım, meğer ihtilal olacakmış haberim yok; ihtilal oldu, istifalar durduruldu, sonra 22 sene generallik yaptım” dedi.</p>

    <p class="paragraf">Emri altında görev yapan komutanlar darbeci diye içeri tıkılırken “Kasaptaki ete soğan doğramam” diyen Hilmi Özkök, 12 Eylül’den bile haberinin olmadığını anlatmaya çalışıyordu!</p>

    <p class="_0px10px ParaOverride-8">…»</p>

    <p class="paragraf">Mehmet Ağar’ın Susurluk’tan aldığı ceza onandı. İki sene yatmak üzere, Aydın Yenipazar Cezaevi’ne konuldu. Kimin hangi hapishanede yatacağı, büyüklerimizin takdirine göre değişiyordu.</p>

    <p class="_0px10px ParaOverride-8">…»</p>

    <p class="paragraf">Ahalimiz ise, halinden pek memnundu.</p>

    <p class="paragraf">Mesela… İçişleri Bakanı İdris Naim Şahin, Erzurum’a gitti. Bir vatandaş “Geldiğinize çok sevindim” diye seslenince, “Yapma yahu, nerden bileyim sevindiğini, takla at da göreyim, çal davulcu” dedi. Davulcu çaldı, vatandaşımız dakikalarca göbek attı.</p>

    <p class="_0px10px ParaOverride-8">…»</p>

    <p class="paragraf">E bakıldı ki, ahalimiz tam kıvamında…</p>

    <p class="paragraf">“Dindar gençlik” için yasa çıkarıldı.</p>

    <p class="paragraf">Sekiz yıllık kesintisiz eğitim kaldırıldı.</p>

    <p class="paragraf">4+4+4 kesintili eğitim haline getirildi.</p>

    <p class="paragraf">Okula başlama yaşı 5’e indirildi.</p>

    <p class="paragraf">İmam hatip ilkokula sokuldu. Kuran-ı Kerim seçmeli ders oldu. Kuran-ı Kerim dersi vesilesiyle, türban da ilkokula girmiş oldu. Tayyip Erdoğan “Bu millet nasıl ki Adnan Menderes eliyle ezanına kavuştuysa, bu hükümet eliyle de dinini öğrenme özgürlüğüne kavuştu” diyordu.</p>

    <p class="_0px"></p>

    <p class="paragraf">Peki, çocuklar Kuran’ı nasıl okuyacaktı?</p>

    <p class="paragraf">Milli Eğitim Bakanı’na “Arapça mı öğreteceksiniz?” diye sordular. Dünya eğitim tarihine geçen bir cevap verdi. “Arapça öğretmeyeceğiz. Türkçe öğretir gibi öğreteceğiz. Arap harfleriyle Türkçe gibi okuyacaklar ama anlamayacaklar. Zaten Türkiye’de Kuran-ı Kerim okuyanların çoğunluğu anlamaz, Türkçe olduğunu varsayarlar, öyle yapacağız” dedi.</p>

    <p class="_0px10px ParaOverride-8">…»</p>

    <p class="paragraf">Cumhurbaşkanımızın her akşam yatmadan önce okuduğu duanın, ilkokulda “ödev” olduğu ortaya çıktı! Nasıl yani derseniz… Gazeteci Mehmet Gündem <span class="metin-italik" xml:lang="en-US-POSIX">Cumhurbaşkanımız Mektubunuz Var</span> isimli kitap yazmıştı. Bu kitapta, Abdullah Gül’ün her akşam okuduğu duaya yer vermişti. Abdullah Gül, her akşam yatmadan önce “Allahım, beni güvenilir kıl, kalbimi sevgi, adalet, tevazu ve şefkatle doldur” diye başlayan uzunca bi duayı okuyordu. İstanbul Kartal’daki bir ilkokulun din dersi öğretmeni, bu kitapta yer alan duayı öğrencilerinin defterlerine ödev olarak yazdırmıştı. CHP’nin müftü milletvekili İhsan Özkes, bu hadisenin doğru olup olmadığı hakkında soru önergesi verdi. Milli Eğitim Bakanı Ömer Dinçer cevapladı, “hadisenin doğru olduğunu, müfredata aykırı bir durum olmadığı”nı söyledi.</p>

    <p class="paragraf">Ders Kitapları Yönetmeliği değiştirildi.</p>

    <p class="paragraf">Bundan böyle, ders kitapları hazırlanırken “Atatürk ilkelerine, laik, sosyal, hukuk devletine uyumlu olma” kriterleri aranmayacaktı.</p>

    <p class="paragraf">Abdullah Gül’ün duası müfredata müsaitti.</p>

    <p class="paragraf">Atatürk ilkeleri müfredata fuzuliydi.</p>

    <p class="_0px10px ParaOverride-8">…»</p>

    <p class="paragraf">Ege Üniversitesi Astronomi ve Uzay Bilimleri Bölümü öğretim üyesi Profesör Rennan Pekünlü, türbanlı öğrenciyi derse almadığı gerekçesiyle 2 sene hapse mahkûm edildi.</p>

    <p class="_0px10px ParaOverride-8">…»</p>

    <p class="paragraf">23 Nisan’da bir ilk daha yaşandı.</p>

    <p class="paragraf">Başbakan, Anıtkabir’deki törene katılmadı.</p>

    <p class="paragraf">Yine, tarihte ilk defa… Genelkurmay Başkanlığı’nın resmi internet sitesindeki “Anıtkabir ziyaretçi sayısı” kaldırıldı. Kaç kişi ziyarete geldi, gün gün sayılıyor, gün gün açıklanıyordu, şak diye kaldırıldı. Anıtkabir’deki kalabalıktan rahatsız olan hükümet görmüştük ama, Anıtkabir’deki kalabalıktan rahatsız olan Genelkurmay’ı ilk defa görüyorduk.</p>

    <p class="paragraf">Hapse kaç subay girdi, ülkeye kaç turist girdi, kaç kişi işe girdi, kaç kişi üniversiteye girdi, kaç kişi maça girdi, hatta kaç kişi gerdeğe girdi, onu bile ilgili kurumundan öğrenmemiz mümkündü. Anıtkabir’e kaç kişi girdi? İlgili kurum yasakladığı için, öğrenemiyorduk.</p>

    <p class="_0px10px ParaOverride-8">…»</p>

    <p class="paragraf">Bu senenin 1 Mayıs’ı bile “dindar gençlik” konseptine uygundu. Kendilerine “Antikapitalist Müslüman Gençler” ismini veren türbanlı-çarşaflı bir grup, Taksim’deki kutlamalara katıldı. İş kazalarında hayatını kaybeden işçiler için gıyabi cenaze namazı kıldılar. “İnşallah sosyalizm gelecek” pankartıyla yürüdüler. Ne diyelim… TÜSİAD da Marx’a mevlit okuttu muydu, tamamdı yani bu iş!</p>

    <p class="_0px10px ParaOverride-8">…»</p>

    <p class="paragraf">Ve, bu atmosferde…</p>

    <p class="paragraf">Tayyip Erdoğan mecliste kürsüye çıktı, 20 Nisan 1936 tarihli <span class="metin-italik" xml:lang="en-US-POSIX">Cumhuriyet</span> gazetesinden bi kupürü kanıt olarak gösterdi, “Bak belge konuşuyor, CHP iktidarında camiyi ahır yaptılar” dedi. Ayakta alkışlandı.</p>

    <p class="paragraf">Kupürün başlığını göstermişti.</p>

    <p class="paragraf">Haberi okumamıştı.</p>

    <p class="paragraf">Kameralara sallaya sallaya gösterdiği kupürün başlığında “Bu ne insafsızlık, Seferihisar’da tarihi cami ahır yapılmış” yazıyordu.</p>

    <p class="paragraf">Peki, haberin içinde ne yazıyordu?</p>

    <p class="paragraf">Aynen şunlar yazıyordu: “Seferihisar’ın Hereke Köyü’nde bir cami tahrip edilmiş ve ahır haline getirilmiştir. Müze müdürü, tahkikat yapmıştır. Verdiği malumata göre, kütüphane ve medresesi vardır. Kütüphanesinden eser kalmamıştır. Evrenoğullarından Kasım tarafından inşa ettirilmiştir. Üstündeki Arapça yazıya göre, 641 yıllık olduğu anlaşılmıştır. Osmanlı-Türk stilindedir. Tahribata rağmen, geriye kalan kısmı muhafaza edilirse, kıymettir.”</p>

    <p class="paragraf">Yani?</p>

    <p class="paragraf">Caminin ahır haline getirilmesiyle CHP döneminin alakası yoktu. Camiyi ahır haline getiren, Yunan işgali sırasındaki vandallıktı. İşgal yıllarında bölgede hiç Türk kalmamıştı. Türklerin yokluğunda caminin ahır haline getirildiğini tespit eden ve bu bilgiyi <span class="metin-italik" xml:lang="en-US-POSIX">Cumhuriyet</span> gazetesine veren, İzmir Müze Müdürü’ydü.</p>

    <p class="paragraf">Zaten ortada cami falan kalmamıştı. Metruk haldeydi. Minaresi yoktu. Sadece antik ören yerlerinden araklanarak monte edilmiş sütun duvarı ayaktaydı. Bölgede arkeolojik sayım yapan İzmir Müze Müdürü, bu antik sütun sayesinde caminin kalıntılarını fark etmişti.</p>

    <p class="paragraf">Üstelik…</p>

    <p class="paragraf">“1936’da Mustafa Kemal döneminde ahır yapıldı” denilen cami, 1936’da Mustafa Kemal döneminde yeniden cami haline getirilmiş ve ibadete açılmıştı. Söz konusu kupürün sadece “bu ne insafsızlık” tarafı doğruydu. Mustafa Kemal’i camiyi ahır yaptıran kişi olarak göstermek, hakikaten insafsızlıktı.</p>

    <p class="paragraf">(Gerçeğin böyle olduğunu <span class="metin-italik" xml:lang="en-US-POSIX">Hürriyet</span>’te yazdım. Gazeteler ve televizyonlar Seferihisar’a üşüştü. Yandaş medya öylesine zehirlenmişti ki, hakikaten Atatürk’ün camiyi ahır yaptığına inanıyorlardı. Vatandaşlarla konuştular, tırıs tırıs geri döndüler, cami gerçeğinden tek kelime haber yapmadılar.</p>

    <p class="paragraf">İsim vermeye utanırım ama, kendi çalıştığım <span class="metin-italik" xml:lang="en-US-POSIX">Hürriyet</span>’in bazı yazarları bile bana gelip “Yazdıkların doğru mu?” diye sorma gafletinde bulundu. Tayyip Erdoğan söyledi ya, inanıyorlardı.</p>

    <p class="paragraf">Halbuki, ortalama zekâya sahip herkes, kendine şu soruyu sorabilirdi: Madem böyle bir iş yapacaksın, taaa İzmir’e gidip, taaa ilçesine gidip, taaa köyüne gidip, oradaki camiyi mi ahır yaparsın? Dini duyguları aşağılamak için böyle bi saçmalık yapacaksan, herkesin görebileceği yerde yapmaz mısın?)</p>

    <p class="_0px10px ParaOverride-8">…»</p>

    <p class="paragraf">Neyse ki… Ali Taran’la Neco’nun kızı boşandı.</p>

    <p class="paragraf">Ahalimiz camiyi ahırı bırakıp, bu önemli mevzuya odaklandı!</p>

    <p class="_0px10px ParaOverride-8">…»</p>

    <p class="paragraf">İstanbul Belediye Başkanı Kadir Topbaş, Şehir Tiyatroları’nın yönetimini sanatçıların elinden aldı, zart diye “bürokrat” atadı. Tiyatrocular protesto gösterisi yaptı. Protesto öyle mi… Tayyip Erdoğan derhal tiyatroculara savaş açtı. “Belediyeden maaşını alacaksın, sonra da yönetime verip veriştireceksin, böyle saçmalık olmaz, devlet eliyle tiyatro olmaz, özelleştirilecek” diye bağırdı. “Parayı ben veriyorsam, benim düdüğümü çalacaksın” demek istiyordu.</p>

    <p class="paragraf">İçeri tıkılan subaylar unutulmuştu.</p>

    <p class="paragraf">Balyoz malyoz, kimse haber bile yapmıyordu.</p>

    <p class="paragraf">Şırrak…</p>

    <p class="paragraf">Bütün ana haber bültenlerinde “flaş haber” oldu.</p>

    <p class="_0px10px ParaOverride-8">…»</p>

    <p class="paragraf">Balyoz davası avukatlarından Hüseyin Ersöz, duruşma salonunda mahkeme başkanından söz isteyerek, CNNTürk muhabiri Yeşim Kam’a evlenme teklif etmişti. Gözyaşlarını tutamayan muhabir “Tek taşımı alırsa, sertifikası da olursa, evet diyorum” demişti. Sanıklar alkışlamıştı. Balyoz davasını haber yapmamak için özel çaba harcayan sayın basınımız… Hadise “magazin” olunca, üstüne atlamış, ana haber bültenlerinde geniş yer vermiş, birinci sayfalara manşet yapmıştı.</p>

    <p class="_0px10px ParaOverride-8">…»</p>

    <p class="paragraf">Hemen peşinden… Adalet Bakanımız, bazı gazetecileri yanına aldı, Silivri Cezaevi’ni gezdirdi. O gazeteciler de köşelerinde, utanmadan, Silivri Cezaevi’nin ne kadar şahane bi yer olduğunu yazdılar.</p>

    <p class="_0px10px ParaOverride-8">…»</p>

    <p class="paragraf">Merkez Bankası yarışma açtı, Türk Lirası’na itibar kazandırmak için simge seçildi. Simge diye seçtikleri, hem Tayyip’in T’siydi, hem de Ermenistan para birimi Dram’ın tersten çizilmiş haliydi.</p>

    <p class="paragraf">İtibara gelince…</p>

    <p class="paragraf">Liradan 6 sıfır atıldığında Cumhuriyet altını 128 liraydı.</p>

    <p class="paragraf">Liraya simge seçtikleri gün 656 liraydı. İtibar, işte buydu!</p>

    <p class="_0px10px ParaOverride-8">…»</p>

    <p class="paragraf">İstanbul’da alışveriş merkezi inşaatında yangın çıktı. Çadırda uyuyan 11 işçi, diri diri yanarak hayatını kaybetti. İşçiler sigortasızdı. Sigortasız oldukları duyulmasın diye… Faciadan sonra, tatil günü, hem de pazar geceyarısında, internet üzerinden alelacele sigorta yapıldığı ortaya çıktı. Dünya tarihinde ilk kez “ölüye sigorta” yapılmıştı. Mezarda emekliliği gören Türkiye, mezarda sigortayı da görmüştü.</p>

    <p class="_0px10px ParaOverride-8">…»</p>

    <p class="paragraf">“Okul Sütü Akıl Küpü” projesi başlatıldı.</p>

    <p class="paragraf">İlkokul çocuklarına süt dağıtıldı.</p>

    <p class="paragraf">E tabii bu iş avanta kömür dağıtmaya benzemiyordu.</p>

    <p class="paragraf">Ülke genelinde onbinlerce çocuk hastanelik oldu.</p>

    <p class="paragraf">Şahane açıklamalar yapıldı.</p>

    <p class="paragraf">Milli Eğitim Bakanı “Zehirlenme gibi değil, süte karşı hassasiyet olabilir” dedi. Bülent Arınç “Çocuklar ilk defa süt içtiği için aşırı doz’dan rahatsızlanmış olabilir” dedi. Diyarbakır Valisi “Sütten değil, psikolojik” dedi. Sivas Valisi “Zehirlenme değil, süt biraz bozuk” dedi. Konya Valisi “Zehirlenmediler, etkilendiler” dedi. Edirne Valisi “Açlıktan mideleri bulanmıştır” dedi.</p>

    <p class="_0px10px ParaOverride-8">…»</p>

    <p class="paragraf">Halbuki… İzmir Büyükşehir Belediyesi 2005’ten beri aralıksız her gün 200 bin çocuğa süt dağıtıyordu. Henüz psikolojisi bozulan görülmemişti. Üstelik… İzmir Belediyesi 200’er mililitrelik aynı miktarda sütü, tanesi 37 kuruştan alıp dağıtırken, hükümet aynı miktarda sütü, tanesi 53 kuruştan alıp dağıtıyordu.</p>

    <p class="_0px10px ParaOverride-8">…»</p>

    <p class="paragraf">İçişleri Bakanlığı çelenk genelgesi yayınladı.</p>

    <p class="paragraf">Atatürk anıtlarına çelenk koymak yasaklandı.</p>

    <p class="paragraf">İlla çelenk koymak istiyorsan, valiliğe 48 saat önceden dilekçe verip, izin isteyecektin. Aksi halde “kanuna aykırı” muamelesi görecektin.</p>

    <p class="paragraf">Bu yasak ilk defa “İlk Kurşun Anıtı”nda uygulandı.</p>

    <p class="paragraf">Hasan Tahsin, Has-anma Tahsin oldu!</p>

    <p class="paragraf">15 Mayıs’ta, İzmir’de, Şehit Gazeteci Hasan Tahsin Anıtı’na çelenk konulmasına izin verilmedi. Tarihte ilk defa bu sene, Hasan Tahsin’i anma törenlerine Vali katılmadı, Ege Ordu Komutanı katılmadı.</p>

    <p class="_0px10px ParaOverride-8">…»</p>

    <p class="paragraf">19 Mayıs’ta utanç verici manzaralar yaşandı.</p>

    <p class="paragraf">Çelenk yasağı yüzünden neredeyse her şehirde, her ilçede, her Atatürk anıtının önünde arbede çıktı. Polis ekipleri, anıtların etrafında etten duvar ördü, bazı yerlerde kalkanlarla barikat kurdu, çelenk konulmasını engellemeye çalıştı. Atatürk’ün kurduğu CHP bile Atatürk anıtına yaklaşamıyor, çelenk bırakamıyordu. Mustafa Kemal’e çiçek sunmak, yasadışı faaliyet haline gelmişti.</p>

    <p class="_0px10px ParaOverride-8">…»</p>

    <p class="paragraf">Cumhurbaşkanımız, takvimde başka gün kalmamış gibi, tam 19 Mayıs’ta Türkiye’de değildi. ABD’ye gitmişti. “Atatürk’ü Anma Haftası”nı komple ABD’de geçirdi. Silikon Vadisi’ni falan gezdi.</p>

    <p class="_0px10px ParaOverride-8">…»</p>

    <p class="paragraf">19 Mayıs’tan sadece bir hafta sonra… AKP İstanbul İl Kongresi, Galatasaray’ın statında yapıldı. 19 Mayıs törenlerini stadyumda yapmak “faşizm”di ama, stadyumda parti kongresi yapmak “ileri demokrasi”ydi!</p>

    <p class="paragraf">Bilahare, Fethullah Gülen cemaatinin organize ettiği Türkçe Olimpiyatı’nın finali de aynı statta yapıldı.</p>

    <p class="_0px10px ParaOverride-8">…»</p>

    <p class="paragraf">Uludere faciasının üzerinden altı ay geçmişti, hâlâ sorumlulara dair herhangi bi açıklama yapılmamıştı. İçişleri Bakanı’na sorma gafletinde bulundular. Ağzını her açtığında hadise çıkaran İçişleri Bakanı İdris Naim Şahin “Kaçak malı veren PKK, o insanları katırlarla dolap beygiri gibi döndüren de PKK, ölenler bu olayın sadece figüranlarıdır, özür dilenecek mahiyette bir olay değildir” dedi.</p>

    <p class="_0px10px ParaOverride-8">…»</p>

    <p class="paragraf">AKP Sözcüsü Hüseyin Çelik, derhal denge yaptı, “Bakan’ın yaklaşımını insani bulmadıklarını” söyledi. AKP’nin karakteristik özelliğiydi bu… Biri söyler, öbürü yalanlardı. Birinin sözleri toplumda tepki çekiyorsa, bir başkası tam tersini söylerdi. “Partimizi bağlamaz, hükümetimizi bağlamaz, kişisel görüşleridir” gibi standart cümleler kullanılırdı.</p>

    <p class="_0px10px ParaOverride-8">…»</p>

    <p class="paragraf">Tayyip Erdoğan, gündemi değiştirmeye çalışırken, daha insani (!) bi açıklama yaptı. “Yatıyorsunuz kalkıyorsunuz Uludere diyorsunuz, her kürtaj cinayettir, her kürtaj Uludere’dir, sezaryene karşı bir başbakanım ve bunu cinayet olarak görüyorum” dedi.</p>

    <p class="paragraf">“Uludere’de insanları kim öldürdü?” diye merak edilirken… Kürtaj yaptıran bütün kadınlar, sezaryenle doğum yapan bütün kadınlar, bizzat Başbakan tarafından “katil” ilan edilmişti!</p>

    <p class="_0px10px ParaOverride-8">…»</p>

    <p class="paragraf">Ve, gündeme “Leyla Zana açılımı” düştü.</p>

    <p class="paragraf">Kürt siyasetinin en kıdemli isimlerinden Leyla Zana, <span class="metin-italik" xml:lang="en-US-POSIX">Hürriyet</span>’e sürpriz açıklama yaptı. “Asker çözer, yargı çözerle olmaz. Bu işi Tayyip Erdoğan çözer. Başbakan’da bu cesaret var. Hepimizin yapması gereken Başbakan’ın yanında olduğumuzu hissettirmemiz, onu teşvik etmemizdir” dedi.</p>

    <p class="_0px10px ParaOverride-8">…»</p>

    <p class="paragraf">Hayırdır inşallah demeye kalmadı… Aynı akşam, Türkçe Olimpiyatı’nın finaline katılan Tayyip Erdoğan, isim vermeden Fethullah Gülen’e seslendi. “Gurbet hasrettir, hasretin bedeli ağırdır, gurbette olup vatan toprağı hasreti çekenleri aramızda görmek istiyoruz, bitsin artık bu hasret” dedi.</p>

    <p class="paragraf">Leyla Zana “Aramızda herhangi bi sorun yok, hükümeti seviyoruz” demeye getirirken, Tayyip Erdoğan “Aramızda herhangi bi sorun yok, cemaati seviyoruz” demeye getiriyordu.</p>

    <p class="_0px10px ParaOverride-8">…»</p>

    <p class="paragraf">Yine aynı gün… Anayasa Mahkemesi, Abdullah Gül’ün görev süresinin yedi sene olduğunu, eğer isterse, beş seneliğine tekrar aday olabileceğini açıkladı. Çankaya meselesi iyice çorbaya döndü.</p>

    <p class="paragraf">Çünkü… Hükümet, bu sene başında “Cumhurbaşkanlığı Seçimi Kanunu” çıkarmıştı; Abdullah Gül’ün görev süresini yedi sene olarak belirlemiş, “ikinci defa seçilemez” hükmü koymuştu. Buna göre, Abdullah Gül 2014’te emekli olacak, Tayyip Erdoğan rakipsiz kalacaktı. Gelgelelim… Abdullah Gül’ün imdadına CHP yetişti. Bu kanunu Anayasa Mahkemesi’ne götürdü, iptal edilmesini istedi. Anayasa Mahkemesi şak diye iptal edince, 2014 hesapları allak bullak oldu. Tayyip Erdoğan’ın “en istemediği karar”dı.</p>

    <p class="paragraf">O günlerde ahalimiz farkında değildi ama… Peş peşe gelişen ve birbirinden bağımsız gibi görünen bu haberler, 2013’te patlak verecek olan “başkanlık-özerklik” pazarlığının işaret fişekleriydi.</p>

    <p class="_0px10px ParaOverride-8">…»</p>

    <p class="paragraf">Şanlıurfa Cezaevi’nde isyan çıktı. Yatakları ateşe verdiler. 13 tutuklu ve hükümlü dumandan boğularak hayatını kaybetti. Niye isyan ettiler diye bakılınca, anlaşıldı ki… 264 kişi kapasiteli cezaevine 1057 kişi sokuşturulmuştu. Ülke bu hale gelmişti. Cezaevlerinde nefes alacak yer kalmamıştı.</p>

    <p class="_0px10px ParaOverride-8">…»</p>

    <p class="paragraf">Samsun-Canik’te sel oldu. 12 kişi öldü. Dere kenarına inşa edilen TOKİ evlerinde boğularak can vermişlerdi. Bu evler “yıldız gibi parlayan proje” sloganıyla pazarlanmıştı.</p>

    <p class="_0px10px ParaOverride-8">…»</p>

    <p class="paragraf">Geçen sene Mayıs ayında Sağlık Bakanımız tarafından “gözlerin görmediği halde sana iş vermişiz, daha ne istiyorsun?” diye azarlanan görme engelli vatandaşımız, işten kovuldu. Hastane santralında taşeron çalışıyordu. Fırçayı yerken manşetlere çıkmıştı. İşten kovuldu, tek sütun haber bile olmadı.</p>

    <p class="_0px10px ParaOverride-8">…»</p>

    <p class="paragraf">ABD, Şam Büyükelçiliği’ni kapattı.</p>

    <p class="paragraf">Tayyip Erdoğan Kilis’e gitti.</p>

    <p class="paragraf">Suriyeli mültecileri ziyaret etti.</p>

    <p class="paragraf">“Ya Beşar, men dakka dukka” dedi.</p>

    <p class="paragraf">Türkçe meali “vurana vururlar”dı.</p>

    <p class="paragraf">Suriye, savaş uçağımızı vurdu.</p>

    <p class="_0px10px ParaOverride-8">…»</p>

    <p class="paragraf">Uçağımızın düşürüldüğünü bile Suriye’den öğrendik. “Nasıl yani?” derseniz… Genelkurmay’ın internet sitesinden standart açıklama yapılmıştı. “Malatya Erhaç’tan kalkış yapan uçağımızla Hatay’ın güneybatısında deniz üzerinde radar ve telsiz teması kesildi” denilmişti. Suriye hiç sesini çıkarmasa, herhalde teknik bi arıza sonucu düştü zannedecektik. Allah’tan Suriye resmi açıklama yaptı, “Biz vurduk” dedi, böylece haberimiz oldu.</p>

    <p class="_0px10px ParaOverride-8">…»</p>

    <p class="paragraf">Fantomumuz silahsızdı.</p>

    <p class="paragraf">Suriye niye vurduğunu izah etti, “Sınır ihlali yapıldı, Türk uçağı olduğunu anlamadık, uçaksavarla vurduk” dedi. Komplo teorileri havada uçuştu. Kimisi Kürecik’e kurulan radar sistemini test etmek için oraya gittiğini öne sürdü. Kimisi Rusya’nın Suriye’deki radar sistemini test etmek için oraya gittiğini iddia etti. Kimisi de muhaliflere bilgi sağlamak için Esad güçlerini fotoğraflamaya çalıştığını söyledi.</p>

    <p class="paragraf">Aslında, rüzgâr eken fırtına biçiyordu.</p>

    <p class="paragraf">Düşmanlık ediyor, karşılığını alıyorduk; olan buydu.</p>

    <p class="_0px10px ParaOverride-8">…»</p>

    <p class="paragraf">Tayyip Erdoğan, angajman kurallarının değiştiğini açıkladı. Suriye’den sınırımıza yaklaşan her askeri unsurun hedef muamelesi göreceğini söyledi. Sonra gitti, pilot montu giydi. Burundan pervaneli yerli malı eğitim uçağı Hürkuş’un kokpitine oturdu. Başparmağıyla tamam işareti yaptı. “Türkiye’nin büyüklüğünü test etmeye kalkanlara haddini bildiririz” dedi. Sanırsın, uzay mekiğinin kokpitindeydi!</p>

    <p class="paragraf">Fotoğraflar çekildi, canlı yayınlar yapıldı.</p>

    <p class="paragraf">Tören bitti…</p>

    <p class="paragraf">Hürkuş’u ittire ittire hangara götürdüler.</p>

    <p class="paragraf">Çünkü uçaktı ama sadece kaportası uçaktı.</p>

    <p class="paragraf">Henüz uçmuyordu.</p>

    <p class="paragraf">Bu kitabın piyasaya çıktığı Eylül 2013’te hâlâ uçmuyordu.</p>

    <p class="paragraf">Türkiye’nin höt-zöt’leri “iftar topu”na benziyordu.</p>

    <p class="paragraf">Parça tesirsizdi.</p>

    <p class="paragraf">Çok gürültü çıkarıyorduk ama, neticede kurusıkıydı.</p>

    <p class="_0px10px ParaOverride-8">…»</p>

    <p class="paragraf">Hükümetimiz fena sıkışmıştı, eleştiriler doruğa çıkmıştı.</p>

    <p class="paragraf">Şırrak… 365 gün yatırılan Aziz Yıldırım serbest bırakıldı.</p>

    <p class="paragraf">Nefis bi tesadüf, nefis bi zamanlamaydı.</p>

    <p class="paragraf">Fantom’u unutturmaya çalışan basınımıza ilaç gibi geldi.</p>

    <p class="paragraf">Şike savcısı Mehmet Berk, <span class="metin-italik" xml:lang="en-US-POSIX">Hürriyet</span>’e konuştu. Tarihi itirafta bulundu. “Ben Balyoz davasında da çalıştım, şike davasını açtığımız zaman bunun da Balyoz davası gibi üç dört ay konuşulup biteceğini sandık, yanılmışız” dedi. Bir taraftan hazin… Bir taraftan çok gerçekçi tespitti.</p>

    <p class="paragraf">Fenerbahçe camiası, Türkiye’nin en önemli sivil toplum örgütlerinden biri olduğunu kanıtlamıştı, Aziz Yıldırım’ı asla yalnız bırakmamıştı. İçeri tıkılan subaylar ise, hem medya, hem muhalefet partileri, hem de silah arkadaşları tarafından kaderlerine terk edilmişti. Bırak vefayı, vebalı muamelesi yapılıyordu.</p>

    <p class="paragraf">Manşetlerde günlerce top çevrildi, tribünler oyalandı.</p>

    <p class="_0px10px ParaOverride-8">…»</p>

    <p class="paragraf">Vurulduktan 13 gün sonra… Uçağımızın enkazı, Amerikan gemisi Nautilus tarafından 1260 metrede bulundu. Türkiye’nin elinde o derinlikte arama kurtarma yapabilecek kabiliyette gemi yoktu. Amerikan Deniz Araştırma Vakfı’na ait Nautilus’tan yardım istenmişti. Yüksek çözünürlüklü sonarları, dalgıç robotları, mini denizaltısı bulunan Nautilus, sadece 11 milyon dolardı. Devlet büyüklerimize 60 milyon dolara 70 milyon dolara VIP uçaklar alan Türkiye’nin, böyle gemilere verecek parası yoktu!</p>

    <p class="_0px10px ParaOverride-8">…»</p>

    <p class="paragraf">Dış politikamızın kullanma kılavuzu, Dışişleri Bakanı Ahmet Davutoğlu’nun yazdığı <span class="metin-italik" xml:lang="en-US-POSIX">Stratejik Derinlik</span> isimli kitaptı. Kara’da kafamıza çuval geçirmişlerdi. Deniz’de gemimizi basmışlardı. Hava’da uçağımızı vurmuşlardı. Geriye “derinlik” kalmıştı. Şehitlerimiz 1260 metre derinlikte bulununca, stratejik derinlik komple tamamlanmıştı!</p>

    <p class="paragraf">Pilotlarımızı Nautilus’un dalgıç robotu çıkardı.</p>

    <p class="paragraf">Kokpitteydiler.</p>

    <p class="paragraf">Halbuki… Fantom düşürüldüğünde, Tayyip Erdoğan Brezilya gezisinden dönüyordu, kendisine eşlik eden gazetecilere bilgi vermişti. “Çok şükür pilotlarımız hayatta, sadece bir uçak kaybımız var” demişti. Hatta, pilotlarımızın postalları, kaskları bulunmuş, fotoğrafları basına servis edilmişti. Paraşütle atladıklarına işaretti. Prosedüre göre, suya değer değmez ilk iş, postalları çıkarıp ağırlıktan kurtulmaları gerekiyordu. Herkes ümitlenmişti. Gelgelelim… Tayyip Erdoğan’ın “Çok şükür hayattalar” lafına rağmen, bulunan postallara-kasklara rağmen, pilotlarımız 1260 metrede, kokpitteydi.</p>

    <p class="paragraf">O halde, Tayyip Erdoğan hangi kaynağa dayanarak “hayattalar” demişti? Postalları-kaskları deniz yüzeyinde nasıl bulunmuştu? Nautilus’un robotu cenazeleri çıkarırken, postallar ayaklarında mıydı? Kaskları başlarında mıydı? Bunların hepsi şeffaf yönetimin (!) muammaları olarak kaldı.</p>

    <p class="paragraf">Asla doğrulanmayan iddialara göre… Aslında iki uçak olduğu, ikisinin de vurulduğu, birinin pilotlarının paraşütle atlamayı başardığı, bulunan postalların o postallar olduğu öne sürüldü.</p>

    <p class="paragraf">Somut tek gerçek şuydu: Türkiye, uçağımızın uluslararası hava sahasında füzeyle vurulduğunu iddia ediyordu. Suriye ise, sınırımıza girdi, yakın mesafeden uçaksavarla vurduk diyordu. Neticede… Enkazın fotoğrafları yayınlandı, Fantom’un motoru bütün halinde duruyordu, füze olsaydı vidası bile kalmazdı.</p>

    <p class="paragraf">Fantom maceramız… Başbakanımızın “Büyük devletiz, kükremiş sel gibiyiz, bendimizi çiğner aşarız, haddini bildiririz, gazabımız kahredicidir, yakıcı azap olacağız” restiyle başlamıştı. Genelkurmay Başkanı Necdet Bey’in “Savaş çıkaracak halimiz yok” lafıyla sona erdi.</p>

    <p class="paragraf">Nautilus apar topar bölgeden ayrıldı.</p>

    <p class="paragraf">Fantom’un enkazı bile çıkarılmadı, dipte bırakıldı.</p>

    <p class="paragraf">Dün akşam ne yediğini unutan ahalimize güveniliyordu.</p>

    <p class="paragraf">Ahalimiz kendine duyulan güveni boşa çıkarmadı, unuttu!</p>

    <p class="_0px10px ParaOverride-8">…»</p>

    <p class="paragraf">Fantom’un tozu dumanı arasında… Atabeyler Çetesi’nin mahkeme kararı açıklandı. Altı sene evvel, taaa 2006’da “Başbakan’a suikast yapacaklar” diye yaygarayla tutuklanmışlardı. Aralarında binbaşıların, yüzbaşıların bulunduğu bütün sanıklar beraat etti. Suikast muikast yoktu. Çete mete yoktu. Beraat etmişlerdi ama maalesef iş işten geçmiş, hepsi TSK’dan atılmıştı. Pırıl pırıl subayların hayatları kaydırılmıştı. İftiralar günlerce manşet yapılmıştı, beraat etmeleri tek sütun bile verilmedi.</p>

    <p class="_0px10px ParaOverride-8">…»</p>

    <p class="paragraf">Gene altı sene evvel, Rahip Santoro’yu öldüren Oğuzhan Akdin, Akçaabat Yarı Açık Cezaevi’nden firar etti. Kısa süre sonra yakalandı. Böylece… Dünyayı ayağa kaldıran, güya 18 seneye mahkûm edilen tetikçiyi, Adalet Bakanlığımızın “hoşgörü”süyle yarı açık cezaevi’ne koydukları anlaşıldı!</p>

    <p class="_0px10px ParaOverride-8">…»</p>

    <p class="paragraf">Tayyip Erdoğan’ın iki sene evvel Oktay Ekşi’ye açtığı dava “basın özgürlüğü” kapsamında reddedildi. Oktay Ekşi’yi 36 sene başyazar olarak birinci sayfadan anonslayan <span class="metin-italik" xml:lang="en-US-POSIX">Hürriyet</span> gazetesi, Oktay Ekşi’nin mahkeme tarafından “haklı bulunduğu”nu birinci sayfadan anonslamadı; içerde küçücük gördü.</p>

    <p class="_0px10px ParaOverride-8">…»</p>

    <p class="paragraf">Askeri casusluk ve fuhuş davası 15 aydır devam ediyordu. Yargılananların tamamı beraat etti. Ne casusluk vardı, ne de fuhuş… Gel gör ki, ismi bulaştırılan subaylar TSK’dan atılmış, tasfiye edilmişti.</p>

    <p class="paragraf">Tek örnek vereyim: Bir albay’a ait çanta bulunduğu, çantadan flash diskler çıktığı iddia ediliyordu. Albaya ait denilen çanta, albayın lojmanında değil, alakasız bir evde bulunmuştu. “Bu çanta benim değil” diyen albay, parmak izi ve DNA testi yapılmasını talep etti. “En kritik delil” diye getirilen çanta ve içindekiler, o anda ortadan kayboldu. Bu esrarengiz kayıpla ilgili olarak hiçbir işlem yapılmadı, hiçbir sorumluya soruşturma açılmadı. Ama albay ordudan atılmıştı!</p>

    <p class="_0px10px ParaOverride-8">…»</p>

    <p class="paragraf">İstanbul’daki fuhuş ve casusluk davası fos çıkarken… İzmir’de fuhuş ve casusluk operasyonu başlatıldı. Şakır şakır subay tutuklanıyor, haber bile olmuyordu. İzmir’deki dava, İstanbul’daki davanın fotokopisi gibiydi. İddialar aynı, delil bulma yöntemleri aynıydı. Sadece subayların isimleri farklıydı.</p>

    <p class="_0px10px ParaOverride-8">…»</p>

    <p class="paragraf">Suriye sınırımız yol geçen hanına dönmüştü, girenin çıkanın haddi hesabı yoktu. Derken… Barzani’ye bağlı binlerce üniformalı peşmerge, Kuzey Irak’tan Kuzey Suriye’ye geçti. Barzani güçleriyle birlikte PKK da bölgeye aktı, 13 sene önce boşalttığı kamplara geri döndü, yerleşti. Kuzey Irak’taki 400 kilometrelik sorunlu sınırımıza, Kuzey Suriye’de 800 kilometre daha eklenmişti.</p>

    <p class="_0px10px ParaOverride-8">…»</p>

    <p class="paragraf">Barzani’nin Kuzey Suriye’deki otorite boşluğundan faydalanması Ankara’yı kızdırdı. “Oldu bittiye izin vermeyiz, haddini bildiririz” falan diye atıp tutuyorduk ki… Başbakan’la Obama telefonda konuştu.</p>

    <p class="paragraf">Bizim hükümet her defasında “Başbakanımızla ABD Başkanı telefonda konuştu” diye resmi açıklama yapardı. Bu defa yapmadı. Açıklamayı Beyaz Saray yaptı. O şekilde haberimiz oldu. Ve, Beyaz Saray sadece açıklama yapmamıştı. Bu telefon konuşmasına dair, internet sitesine bir de fotoğraf koymuştu. Obama’nın elinde beysbol sopası vardı!</p>

    <p class="paragraf">Neredeyse hiç beysbol oynanmadığı halde, dünyada en çok beysbol sopası satılan dördüncü ülke, Türkiye’dir… Dolayısıyla, diplomat olmaya gerek yoktu. O beysbol sopasının ne anlama geldiğini herkes kavramıştı. Özellikle taksicilerimiz tarafından hangi amaçla kullanıldığı gayet iyi biliniyordu.</p>

    <p class="paragraf">Kızılcık sopası’nın İngilizcesiydi.</p>

    <p class="paragraf">Barzani’ye dokunulmayacaktı.</p>

    <p class="paragraf">“Dokunanın kafasını kırarım” mesajı veriliyordu.</p>

    <p class="_0px10px ParaOverride-8">…»</p>

    <p class="paragraf">Bu atmosferde Yüksek Askeri Şûra toplandı.</p>

    <p class="paragraf">Fantom’a, Barzani’ye karşı hangi hamle yapılacak diye merak edilirken… Ne Suriyesi, ne Barzanisi… Tutuklu 40 general emekliye sevk edildi! Hasdal’dan doooğru Silivri’ye gönderildiler.</p>

    <p class="paragraf">Beraat etseler bile geri dönüşleri yoktu artık.</p>

    <p class="paragraf">Kesip, atılmışlardı.</p>

    <p class="paragraf">Liyakat sistemi allak bullak edilmişti. Normal şartlarda iki üç aday olur, aralarından biri seçilirdi. 40 general birden tasfiye olunca, elde kalan adaylar otomatik olarak terfi eder hale gelmişti. Bana sorarsanız, kimlerin tasfiye edildiğinden çok, onların yerine kimlerin oturtulduğu önemliydi.</p>

    <p class="_0px10px ParaOverride-8">…»</p>

    <p class="paragraf">Ramazan vesilesiyle Yüksek Askeri Şûra masasına su bile konulmadı, paşalar niyetliydi. Genelkurmay Başkanımız Necdet Bey, Çankaya Köşkü’nün bahçesindeki lojmanında Başbakanımıza ailece iftar verdi.</p>

    <p class="paragraf">Genelkurmay Başkanımızla Başbakanımızın birlikte oruç açtığı gün… Albay Mehmet Haşimoğlu, Konya Beyşehir’de toprağa veriliyordu. 28 Şubat’tan tutuklanmış, safrakesesinden ameliyat olmuş, kaçma şüphesi var diye derhal cezaevine geri götürülmüş, komplikasyon oluşmuş, iltihap sarmış, komaya girmiş, rapor al, heyet görsün falan derken, yeniden hastaneye götürüldüğünde bilinci kapanmıştı, solunum cihazına bağlamışlar, yeniden ameliyat etmeye çalışmışlar, ölmüştü.</p>

    <p class="_0px10px ParaOverride-8">…»</p>

    <p class="paragraf">Devletimiz iftarla sahurla meşgulken…</p>

    <p class="paragraf">Teravihe doğru karakol basıldı; sekiz şehit verdik.</p>

    <p class="paragraf">Aslına bakarsanız, Hakkâri-Şemdinli’den bir aydır haber alınamıyordu. PKK taktik değiştirmişti. Tarihinde ilk defa vurkaç yapmıyor, alan hâkimiyetiyle tutunarak çarpışıyordu. Ahalimizin bundan haberi yoktu. Çünkü sayın basınımız yazmıyor, sansürlüyordu. Köşe yazılarında bu kepazeliği anlatan gazeteciler ise, yalancılıkla, terörist yardakçılığıyla suçlanıyordu.</p>

    <p class="_0px10px ParaOverride-8">…»</p>

    <p class="paragraf">Türkiye şehitlerini toprağa verirken… Dışişleri Bakanı Davutoğlu, Başbakan’ın eşi Emine Hanım ve kızı Sümeyye’yle birlikte, Myanmar’a gitti. Arakan Müslümanlarına bir kargo uçağı yardım götürdüler. Arakanlılara sarıldılar, ağladılar. Emine Hanım, dönüşte uçakta kadın gazetecilerle dertleşti, “Suriye olayı beni çok yıktı, Esma Esad’a kalbimi açmıştım, benim için büyük hayal kırıklığıdır” dedi.</p>

    <p class="_0px10px ParaOverride-8">…»</p>

    <p class="paragraf">Sosyete diyetçisi Ender Saraç, dua dolu beslenmemiz gerektiğini izah edip, maneviyatı arttıran yemekleri açıkladı. TOBB Yönetim Kurulu, topluca umre’ye gitti. TOBB Başkanı rehber imam oldu, yönetim kurulunu başlarından aşağı dökmek suretiyle komple zemzem’le yıkadı, dönüşte viskiyi bırakacaklarını açıkladılar. Hiç unutmam, bu haberi okurken benim bile maneviyatım artmıştı!</p>

    <p class="_0px10px ParaOverride-8">…»</p>

    <p class="paragraf">İzmir-Foça’da askeri servis aracı geçerken bomba patladı. İki şehit daha verdik. PKK, doğu’da batı’da vuruyor, tırmandırıyordu. CHP yaz tatilinde olan TBMM’yi acilen toplantıya çağırdı. AKP sözcüsü Hüseyin Çelik “Birkaç Mehmet’i şehit ettiler diye örgütün gündem oluşturmasına müsaade etmeyiz” dedi. Sırf bu seneki “bi kaç Mehmet”in toplamı, Ağustos ayı itibariyle 88’di.</p>

    <p class="_0px10px ParaOverride-8">…»</p>

    <p class="paragraf">Bölücü terör 1990’lardaki gücüne kavuşmuştu. Her gün bir başka noktada asfalta iniyor, trafik kontrolü yapıyordu. Görmezden geliniyordu ki… Tunceli’de yol kesip, CHP Milletvekili Hüseyin Aygün’ü kaçırdılar.</p>

    <p class="paragraf">İki gün sonra serbest bırakılan Hüseyin Aygün, kendisini barış mesajı vermek için kaçırdıklarını, ayrılırken sarılıp öpüştüklerini, “Bu kardeşlerini unutma abi” dediklerini anlattı.</p>

    <p class="paragraf">“Bu ne böyle abi-kardeş muhabbeti?” eleştirisi yapıldı… Hüseyin Aygün’e toz kondurmayan Kemal Kılıçdaroğlu çıktı, “Sözlerinin arkasındayım” dedi. Yeni CHP’de “özerk bölge” kurulduğunun kanıtıydı.</p>

    <p class="_0px10px ParaOverride-8">…»</p>

    <p class="paragraf">Üç gün sonra… Aralarında BDP Eşbaşkanı Gültan Kışanak’ın da bulunduğu BDP milletvekili heyeti, Şemdinli’de PKK’lılar tarafından durduruldu. Kucaklaştılar, sohbet ettiler. Alkışlayarak uğurladılar. Basın oradaydı. Bütün detaylarına kadar görüntülendi, akşam ana haber bültenlerinde yayınlandı. Memleket dingonun ahırına dönmüştü. Bölgenin tamamen PKK kontrolü altında olduğunun tesciliydi.</p>

    <p class="_0px10px ParaOverride-8">…»</p>

    <p class="paragraf">Gaziantep’te bomba patladı.</p>

    <p class="paragraf">Dördü çocuk 10 vatandaşımızı kaybettik.</p>

    <p class="paragraf">Şeker Bayramı’ydı, zehir oldu.</p>

    <p class="_0px10px ParaOverride-8">…»</p>

    <p class="paragraf">Tayyip Erdoğan, Gaziantep’teki referandum mitinginde “Sevgili Gaziantepli kardeşlerim, zaman tünelinde biraz geriye gidelim” diyerek, şunları anlatmıştı: “Sevgili kardeşlerim, içerde sanal tehditler, dışarıda düşman ürettiler, milleti korkuttular, ‘Türkiye’nin üç tarafı denizle, dört tarafı düşmanla çevrili’ dediler. Biz ne yaptık? Onlar gibi vizyonsuz değiliz. Esad kardeşimle oturduk… İki dost, iki kardeş olduk. Vizeleri kaldırdık. Kapılarımızı açtık. Şimdi benim Gaziantepli kardeşim, cebine pasaportunu koyuyor, istediği gibi Halep’e gidiyor, Şam’a gidiyor. Halep’teki Şam’daki Lazkiye’deki Hama’daki Humus’taki kardeşim de, cebine pasaportunu koyuyor, istediği gibi Gaziantep’e geliyor. Ne oldu? Bütün o tehditlerin, korkuların, ne kadar boş olduğu ortaya çıktı. Kim kazandı? Gaziantep kazandı. Vizyonumuzun en canlı tanığı, Gaziantep’tir.”</p>

    <p class="paragraf">Zamanında yenen hurmalar…</p>

    <p class="paragraf">Türkiye’yi tırmalıyordu.</p>

    <p class="_0px10px ParaOverride-8">…»</p>

    <p class="paragraf">İngiliz basını, Amerikan basını, Alman basını çatır çatır yazıyordu: Esad’a karşı savaşan Özgür Suriye Ordusu, Hatay’ı merkez üssü olarak kullanıyordu. Libya’dan, Afganistan’dan getirilen köktendinciler, CIA nezaretinde Hatay’da toplanıyor, silahlandırılıyor, yürüye yürüye Suriye’ye geçiriliyordu. Barış ve hoşgörü şehrimiz Hatay’ın huzuru kaçmıştı. Kamuflaj kıyafetli tuhaf tipler sokaklarda dolaşıyordu. Parası olmayan Suriyeliler konteyner kentlere yerleşirken, parası olanlar ev kiralıyordu. Hatay’ın yanı sıra Gaziantep, Urfa ve Kilis de Suriyeli kaynıyordu. Sınır kevgire dönmüştü, kimin eli kimin cebinde belli değildi.</p>

    <p class="_0px10px ParaOverride-8">…»</p>

    <p class="paragraf">2003’te İstanbul’da sinagogların bombalanması eylemini organize eden ve güya müebbet hapse mahkûm olan Baki Yiğit, Suriye’de Esad’a karşı savaşırken öldürüldü. Böylece… İnsanlarımızı havaya uçuran ve “Ömrünün sonuna kadar hapiste kalacak” denilen El Kaideci’nin, 2010 senesinde kaşla göz arasında serbest bırakıldığı ortaya çıktı. Genelkurmay Başkanı’nı “terörist” diye hapse tıkan Türkiye, bu adamı sokağa salmıştı.</p>

    <p class="_0px10px ParaOverride-8">…»</p>

    <p class="paragraf">Hükümeti eleştirenlere yapıştıracak yeni bir damga bulunmuştu. “Baasçı” deniyordu. Tek başına din siyaseti yetmemiş, mezhep siyasetine başlanmıştı. Kaddafi için “Libya’nın Sünni diktatörü” sıfatını kullanmayan yandaş basın, Esad için ısrarla “Suriye’nin Nusayri diktatörü” diye yazıyordu. Kemal Kılıçdaroğlu’nun Alevi olduğu için Esad’a yakın durduğu ima ediliyordu.</p>

    <p class="_0px10px ParaOverride-8">…»</p>

    <p class="paragraf">Angelina Jolie gene geldi.</p>

    <p class="paragraf">Gaziantep’teki Suriyeli kamplarını gezdi. İlk geldiğinde henüz Esad’la papaz olmamıştık, kimse ilgilenmemişti. Bu sefer pek kıymetliydi. Ankara’ya davet edildi, İçişleri Bakanımızla görüştü, Cumhurbaşkanımızla görüştü.</p>

    <p class="_0px10px ParaOverride-8">…»</p>

    <p class="paragraf">Tayyip Erdoğan, İstanbul’daki metro açılışındaydı. “Biliyorsunuz, 10’uncu Yıl Marşı’nda geçer, demir ağlarla ördük falan, neyi ördün, hiçbir şey örmüş değilsin, demir ağlarla biz örüyoruz” dedi.</p>

    <p class="_0px10px ParaOverride-8">…»</p>

    <p class="paragraf">30 Ağustos’ta gene çelenk savaşları yaşandı.</p>

    <p class="paragraf">Atatürkçüler polis barikatlarını aşıp, Atatürk anıtlarına çelenk koymaya çalıştı. Bir başka ilk… Kayseri Garnizon Komutanı tümgeneral, Zafer Bayramı pastasını, valiyle birlikte, AKP Marşı eşliğinde kesti!</p>

    <p class="_0px10px ParaOverride-8">…»</p>

    <p class="paragraf">Afyon’da cephanelik patladı, 25 şehit vardı.</p>

    <p class="paragraf">Hava karardıktan sonra el bombası kasalarını taşırken havaya uçmuşlardı. Şehitlerimizin çoğu henüz bir aylık kısa dönem askerdi. Sabotaj mı diye merak edildi ama neyi nasıl kanıtlarsın… Hadiseye “şahit” olan herkes “şehit” olmuştu. Cephanelikte inceleme yapan Orman Bakanımız Veysel Eroğlu “Hindistan’da, Pakistan’da böyle şeyler olur” dedi.</p>

    <p class="paragraf">Genelkurmay Başkanı Necdet Bey, cephaneliğe gelmişken Afyon Valisi’ni ziyaret etti. Afyon Valisi kilim ve satranç takımı hediye etti. Adeta buhar olan şehitlerimiz DNA testi için morgta yatıyor, Valimiz Genelkurmay Başkanımıza kilim hediye ediyor, Genelkurmay Başkanımız da kabul ediyordu. Bu hediye takdim töreni valilik fotoğrafçısı tarafından ölümsüzleştirildi. Poz verdiler. Hatıra fotoğrafı valiliğin resmi internet sitesine konuldu. Bu kadarı Hindistan’da, Pakistan’da bile olmazdı!</p>

    <p class="paragraf">AKP Sözcüsü Hüseyin Çelik, yadırganacak bir durum olmadığını belirterek, “Taziye evinde ikramda bulunulur, lokum bile dağıtılır, normaldir; mesela, kahkahalarla gülünseydi, Genelkurmay Başkanı halay çekseydi, o zaman yadırgardım” diye izah etti.</p>

    <p class="paragraf">Afyon Valisi’nin özrü kabahatinden büyüktü. “Tanıtım potansiyeli olan popüler kişilere lokum sucuk gibi ürünlerden hediye ediyoruz, birisi Genelkurmay Başkanımıza ‘O kilimi nerden aldınız?’ diye sorup, Afyon’a gelse kilim satın alsa, fakirler nasiplenecek, hayat devam ediyor” dedi.</p>

    <p class="paragraf">Necdet Bey tarihi rezalet üzerine açıklama yaptı, “Vali’nin makamına nezaketsizlik olmasın diye ani gelişen davranış karşısında reaksiyon gösteremediğini” söyledi. Tayyip Erdoğan’a fikri soruldu, “Hiç kimse kalkıp da, ‘Genelkurmay Başkanı hükümete yalakalık yapıyor’ diyemez” dedi.</p>

    <p class="paragraf">Kara Kuvvetleri Komutanlığı, şehitlerimizi “doğal afet şehidi” ilan etti, iyi mi… Acaba deprem mi olmuştu, heyelan mı? Kim bilir belki de tsunami olmuştu! Bir sene sonra, bu kitabın piyasaya çıktığı tarihte, mahkeme hâlâ devam ediyor, aileler çocuklarının şehit olduğunu kanıtlamaya çalışıyordu.</p>

    <p class="_0px10px ParaOverride-8">…»</p>

    <p class="paragraf">Bingöl’de mayın patladı, sekiz polis şehit oldu.</p>

    <p class="paragraf">Bu şehitlerin cenaze töreninde, Trabzon’da, tarihimizde bir ilk daha yaşandı. Türk bayrağı açarak “Teröristleri Habur’da karşılayanlar nerede?” diye bağıran yurtsever bir kadın, şehit yakınları tarafından bayıltana kadar dövüldü. “Sen bizim hükümetimize nasıl laf söylersin ulann” diyerek vuruyorlardı. Kadıncağızı saçından çekerek yerlerde sürüklediler. Tayyip Erdoğan’ın “benim milletim” dediği, işte buydu. Şehitlerini boşverip, AKP’yi savunmuşlardı.</p>

    <p class="_0px10px ParaOverride-8">…»</p>

    <p class="paragraf">Ertesi gün… Sivil kıyafetli askerleri Elazığ’dan Muş’a götüren otobüslere roketle saldırıldı. 10 şehit daha verdik. 70 asker de yaralanmıştı. Bölgede kan gövdeyi götürüyordu, buna rağmen hâlâ çocuklarımızı bavul gibi otobüslerle taşıyorlardı. Aslına bakarsanız, Fantom’u savaş bölgesine fotoğraf makinesiyle gönderiyorlarsa, askerleri de terör bölgesine silahsız göndermelerine şaşmamak gerekiyordu.</p>

    <p class="_0px10px ParaOverride-8">…»</p>

    <p class="paragraf">Tunceli Ovacık Başsavcısı Murat Uzun, lojmanın kapısında vurularak şehit edildi. Koruması yoktu. Polis kulübesi yoktu. Güvenlik kamerası yoktu. Suikast ihbarı vardı, tabanca istemişti, verilmemişti.</p>

    <p class="_0px10px ParaOverride-8">…»</p>

    <p class="paragraf">ÖSYM’nin yaptığı “avukatlar için hâkim ve savcılık sınavı”nda soruların araklandığı ortaya çıktı. Sınav iptal edildi. Böylece… Hâkim-savcı olmak isteyen bazı avukatların, bildiğin “hırsız” olduğu anlaşıldı.</p>

    <p class="_0px10px ParaOverride-8">…»</p>

    <p class="paragraf">Balyoz davasında karar açıklandı.</p>

    <p class="paragraf">Aralarında kuvvet komutanlarının da bulunduğu, emekli-muvazzaf 325 subaya “darbeye eksik teşebbüs”ten 20’şer sene, 18’er sene, 16’şar sene hapis verildi. Karar açıklanınca sanıklar hep bir ağızdan İstiklal Marşı okudu. Dijital belgelerin sahte olduğunun kanıtlanması, iddiaların tek tek çürütülmesi, hikâyeydi. Balyoz, TSK’ya inmişti.</p>

    <p class="_0px10px ParaOverride-8">…»</p>

    <p class="paragraf">Hilmi Özkök ve Aytaç Yalman’ın “tanık” olarak mahkemeye gelmemesi, emri altındaki subayları yakmıştı. Mahkûm edilen subay ailelerinin ortak duygusunu, Deniz Kuvvetleri eski Komutanı Özden Örnek’in oğlu Tolga Örnek dile getirdi… “Bu davanın seyrini değiştirebilecek iki insan vardı. Biri dönemin Genelkurmay Başkanı, öbürü dönemin Kara Kuvvetleri Komutanı… İkisine de amca dediğim için utanıyorum. Ömrüm boyunca utanacağım. Tanık olarak dinlenmeleri istendi, mahkeme reddetti; kendi istekleriyle tanıklık yaparak, mahkemenin seyrini değiştirebilirlerdi, yapmadılar. İkisi de Türkiye’ye ve TSK’ya ihanet ettiler. Onları vicdanlarıyla baş başa bırakıyoruz” dedi.</p>

    <p class="_0px10px ParaOverride-8">…»</p>

    <p class="paragraf">Balyoz kararının verildiği gün…</p>

    <p class="paragraf">Başbakan “İmralı’yla yeniden görüşmeler olabilir” dedi.</p>

    <p class="paragraf">Zamanlama gayet netti.</p>

    <p class="paragraf">TSK’yla hesaplaş.</p>

    <p class="paragraf">PKK’yla helalleş.</p>

    <p class="paragraf">Görmemek için bakarkör olmak gerekiyordu.</p>

    <p class="_0px10px ParaOverride-8">…»</p>

    <p class="paragraf">Dışişleri Bakanı Ahmet Davutoğlu’na “Sizin kafanızdaki yeni Türkiye, Kürt sorununu nasıl çözecek?” diye sordular. Açık açık söyledi. “Ulusçulukla hesaplaşma zamanı geldi” dedi.</p>

    <p class="_0px10px ParaOverride-8">…»</p>

    <p class="paragraf">Helalleşme boyutunu ise, Diyarbakır Emniyet Müdürü Recep Güven dile getirdi. “Dağda ölen teröriste ağlamıyorsanız insan değilsiniz, teröristi enterne edemiyorsanız devlet değilsiniz, bir çocuk dağa çıkıyorsa hepimizin payı var” dedi.</p>

    <p class="paragraf">“Analar ağlamasın” filan derken…</p>

    <p class="paragraf">Ufak ufak “teröriste ağlayın”a gelmiştik.</p>

    <p class="_0px10px ParaOverride-8">…»</p>

    <p class="paragraf">“İmralı’yla yeniden görüşebiliriz” lafından sadece iki gün sonra, AKP kongresi yapıldı. Barzani onur konuğu olarak katıldı. Konuşma yapmak üzere kürsüye çıkarken “Türkiye seninle gurur duyuyor” sloganları atıldı.</p>

    <p class="paragraf">Has Parti’yi kapatan Numan Kurtulmuş, bu kongrede AKP’ye katıldı. Rozetini Başbakan taktı. Halbuki, daha düne kadar verip veriştiriyor, “Harun olmaya geldiler, Karun oldular, biz AKP gibi firavunlaşmayacağız” diyordu. AKP’yi yerden yere vuran adam, AKP Genel Başkan Yardımcısı yapıldı.</p>

    <p class="_0px10px ParaOverride-8">…»</p>

    <p class="paragraf">Süleyman Soylu da AKP’ye geçmişti. Demokrat Parti Genel Başkanı’yken “AKP’nin ülkeyi yolsuzluk çukuruna batırdığını, Başbakan’ın padişah olmak istediğini” söylüyordu. O da AKP’de Genel Başkan Yardımcısı yapıldı. Hatta, transferden sonra “Allah’a yemin ederim ki, bütün meselelerin çözülmesinde en yetkili lider Recep Tayyip Erdoğan’dır, Türkiye’nin ilelebet ve ebedi başkanıdır” bile dedi.</p>

    <p class="_0px10px ParaOverride-8">…»</p>

    <p class="paragraf">Suriye’den fırlatılan top mermisi Akçakale’ye düştü.</p>

    <p class="paragraf">İki kadın, üç çocuk hayatını kaybetti.</p>

    <p class="paragraf">Güya karşılık verildi.</p>

    <p class="paragraf">Suriye’ye doğru top mermisi filan gönderildi.</p>

    <p class="_0px10px ParaOverride-8">…»</p>

    <p class="paragraf">Tayyip Erdoğan bütün dünyayı azarladı.</p>

    <p class="paragraf">BM’nin Suriye konusunda acz içinde olduğunu söyledi.</p>

    <p class="paragraf">“BM Güvenlik Konseyi’nde 5 tane daimi üye, 10 tane geçici üye var, daimi 5 üyeden biri hayır dediği zaman mesele bitiyor, geçici üyenin hiçbir anlamı yok” dedi.</p>

    <p class="paragraf">Güzel söylemişti ama… BM Güvenlik Konseyi geçici üyesi olduğumuz zaman “Dünya bize hayran” denmiyor muydu yahu? “Karar mekanizmasına oturduk” denmiyor muydu? Yalan mı söylenmişti yoksa Türk halkına? Evet… Yalan söylenmişti. Yalan söylendiğinin şahidi de bizzat Başbakan’dı!</p>

    <p class="_0px10px ParaOverride-8">…»</p>

    <p class="paragraf">Moskova’dan Şam’a giden Suriye yolcu uçağı, F16’larımız tarafından Ankara’ya indirildi. Askeri malzeme gerekçesiyle kargosuna el konuldu. Türk hava sahası, Suriye’nin sivil uçuşlarına kapatıldı. Suriye de kendi hava sahasını Türk sivil uçuşlarına kapattı.</p>

    <p class="_0px10px ParaOverride-8">…»</p>

    <p class="paragraf">Kurban Bayramı geldi.</p>

    <p class="paragraf">İthal inek, ithal koyun derken, tarihimizde ilk defa saman ithal edildi. Kendi kendine yeten yedi ülkeden biri olan Türkiye, artık kendi kendine hayvanlarını bile doyuramıyordu. Muhteşem tarım politikamız (!) yüzünden, buğday’ın kilosu 60 kuruşken, saman’ın kilosu 70 kuruşa çıkmıştı. Angola’dan Eritre’den Kongo’dan Uganda’dan 20-25 kuruşa saman getiriliyordu.</p>

    <p class="_0px10px ParaOverride-8">…»</p>

    <p class="paragraf">Dinin siyasete alet edilmesi konusunda eşsiz bir örnek sergilendi. AKP Kırklareli İl Başkanı, Hazreti Muhammed için AKP amblemiyle broşür şeklinde nüfus cüzdanı çıkardı, Tayyip’i Peygamberimizin çocukları arasına koydu… Skandalı TBMM gündemine taşıyan CHP’nin müftü milletvekili İhsan Özkes, “İlahiyat bitirdim, master yaptım, Mısır’da okudum, Peygamberimizin çocuklarından birine Tayyip dendiğini, ilk defa Tayyip Erdoğan zamanında duydum” dedi.</p>

    <p class="_0px10px ParaOverride-8">…»</p>

    <p class="paragraf">Diyanet İşleri Başkanlığı’na 2013 bütçesinden 4 milyar 600 milyon lira ayrıldı. Böylece, Diyanet’in bütçesi, sağlık, içişleri, dışişleri, kültür bakanlıkları dahil, 11 bakanlığın bütçesini geride bıraktı.</p>

    <p class="_0px10px ParaOverride-8">…»</p>

    <p class="paragraf">İstanbul Büyükşehir Belediyesi, Mekke Belediyesi’yle protokol imzaladı. Bundan böyle, hac ve umre dönemlerinde Mekke’nin çöpünü İstanbul Belediyesi toplayacaktı. İstanbul Belediye Başkanı Kadir Topbaş “Kutsal toprakların temizliği bizim için büyük nasip, bize verilmiş en büyük hediye” dedi.</p>

    <p class="_0px10px ParaOverride-8">…»</p>

    <p class="paragraf">Deniz Feneri savcıları, Yargıtay’da beraat etti.</p>

    <p class="paragraf">Savcı Abdülvahap Yaren, tarihe not düştü.</p>

    <p class="paragraf">“Zekât hırsızlarını koruma altına alan bir güç var. Ben bu güce hırsızların imparatoru diyorum. Bu imparator hem altındaki figüranları koruyor, hem kendisine ulaşılmasını engelliyor. Hırsızlar imparatorunun kim olduğu apaçık belli… Halk arasında arife tarif gerekmez anlamında bir tabir vardır, damda gezer miyav der, isme gerek var mı?” dedi!</p>

    <p class="_0px10px ParaOverride-8">…»</p>

    <p class="paragraf">Silivri’deki insanlık dramlarına bir yenisi eklendi.</p>

    <p class="paragraf">Ergenekon tutuklusu Profesör Fatih Hilmioğlu’nun üniversite öğrencisi oğlu Emir, trafik kazasında hayatını kaybetti. Güya, Profesör Hilmioğlu’na cenaze izni verildi, jandarma eşliğinde Ankara’ya gönderildi ama… “Kaçabilir” gerekçesiyle geceyi evinde geçirmesine izin verilmedi. Profesör Hilmioğlu, cenaze törenine kadar Sincan Cezaevi’nde tutuldu.</p>

    <p class="_0px10px ParaOverride-8">…»</p>

    <p class="paragraf">29 Ekim 2012…</p>

    <p class="paragraf">Atatürkçüler “terörist” ilan edildi!</p>

    <p class="paragraf">Atatürkçü Düşünce Derneği’nin öncülüğünde 41 sivil toplum kuruluşu, Cumhuriyet Bayramı’nı Birinci Meclis’in önünde kutlamak istedi. Ankara Valisi “yasak” dedi, izin vermedi. Cumhur’un Cumhuriyet Bayramı’nı kutlaması “illegal faaliyet” olmuştu.</p>

    <p class="paragraf">Panzerlerle barikat kuruldu. Biber gazı ve tazyikli su sıkıldı. Türk bayrağı taşıyan vatandaşlara tekme atan polisler vardı. Suratı kan içinde kalan, kaburga kemikleri kırılanlar oldu. İstiklal Marşı ve 10’uncu Yıl Marşı söyleyenlere gaz bombası atıldı. CHP milletvekilleri yürüyüşe katıldı, coplananlar oldu.</p>

    <p class="_0px"></p>

    <p class="paragraf">Başka şehirlerden Ankara’ya gelmeye çalışan Atatürkçülerin otobüsleri, polis ve jandarma tarafından durduruldu. Türk bayrağı araması yapıldı. Bayrak veya Atatürk posteri bulunan otobüslerin Ankara’ya girişine izin verilmedi. Uyduruk cezalarla trafikten men edildi. Neticede… Polis barikatı yarıldı. Onbinlerce vatandaş önce Birinci Meclis’e, oradan Anıtkabir’e yürüdü.</p>

    <p class="paragraf">Ankara Ankara olalı böyle utanç görmemişti.</p>

    <p class="paragraf">Ve maalesef “iki kişiden biri” sessizce seyrediyordu.</p>

    <p class="paragraf">Türkiye iç mutabakatını kaybetmiş, ruhen bölünmüştü.</p>

    <p class="_0px10px ParaOverride-8">…»</p>

    <p class="paragraf">Aynı gün İstanbul’da… Dünyaca ünlü kadın tenisçilerin katıldığı turnuvanın finali vardı. Ulaştırma Bakanı ile Aile Bakanı seyretmeye gelmişlerdi. Islıklandılar, yuhalandılar. Futbol, basketbol, voleybol tribünlerinden sonra, tenis kortları da “AKP dışarı” diye inliyordu.</p>

    <p class="paragraf">Tayyip Erdoğan çok sinirlendi. “Ulus’taki zihniyetle Sinan Erdem Salonu’ndaki zihniyet aynı zihniyettir, bunlar terörist holigan” dedi. Atatürkçülere ilk defa ve resmen “terörist” demişti.</p>

    <p class="_0px10px ParaOverride-8">…»</p>

    <p class="paragraf">E olacağı buydu…</p>

    <p class="paragraf">Şemdin Sakık’ın “gizli tanık” olduğu ortaya çıktı.</p>

    <p class="paragraf">TSK sanık, PKK tanık’tı.</p>

    <p class="paragraf">Ergenekon davasında Deniz kod adıyla gizli tanık olarak ifade veren Şemdin Sakık, bundan sonraki duruşmalarda açık kimliğiyle ifade vermek istemişti. İstemeseydi, Türkiye’nin ruhu bile duymayacaktı, Şemdin Sakık’ın tanık olduğunu savcılardan başka kimse bilmeyecekti. Hazin bir şaka gibi ama… Teröristin tanık olduğunu bizzat terörist sayesinde öğrenmiştik.</p>

    <p class="_0px10px ParaOverride-8">…»</p>

    <p class="paragraf">10 Kasım’da Tayyip Erdoğan tarihe geçti!</p>

    <p class="paragraf">7 Kasım’da Endonezya’ya gitmişti. 9 Kasım’da resmi temasları bitmişti. 10 Kasım’da Ankara’da olacaktı. Olmadı. Gezisini bir gün uzattı. Bir günlüğüne Brunei’ye geçti. Brunei Sultanı’nı ziyaret etti. Böylece… 1938’den bu yana, 74 senedir ilk defa, 10 Kasım törenleri Başbakan’sız yapıldı. 11 Kasım’da Türkiye’ye döndü.</p>

    <p class="_0px10px ParaOverride-8">…»</p>

    <p class="paragraf">10 Kasım’da bir ilk daha yaşandı.</p>

    <p class="paragraf">Dolmabahçe Sarayı askerden alınmış, polise devredilmişti. Atatürk’ün son nefesini verdiği odanın nöbetini asker değil, polis tutacaktı. Malum, efsane fotoğraftı… Her 10 Kasım’da saat 9’u 5 geçe, yatağın başucunda nöbet tutan askerler duygulanır, gözyaşlarını tutamaz, yanaklarından süzülürdü. Dolayısıyla, bu 10 Kasım’da herkesin gözü, yatağın başucunda nöbet tutan polisteydi. Polis ağlamadı.</p>

    <p class="_0px10px ParaOverride-8">…»</p>

    <p class="paragraf">“Edep” lafını dilinden düşürmeyen Başbakanımız, Kemal Kılıçdaroğlu’na gayet edepli bi benzetme yaptı. “Bahtsız bedevi” dedi. Kılıçdaroğlu aynı seviyede cevap verdi. “Aynaya bak, bahtsız bedeviyi göreceksin… Libya, Suriye, Arabistan çöllerinde gezerken, kutup ayılarına aman dikkat et” dedi.</p>

    <p class="_0px10px ParaOverride-8">…»</p>

    <p class="paragraf">Bu mevzunun “deve”si de vardı…</p>

    <p class="paragraf">Ali Babacan ekonomik hedefimizi tarif ederken açıklamıştı. “Türkiye deve adımlarıyla yürümeli, deve yürüyüşü çok sağlamdır, çölde çok uzun gider ve hedefine ulaşır, öyle gitmemiz lazım” demişti.</p>

    <p class="_0px10px ParaOverride-8">…»</p>

    <p class="paragraf">Bedevi, çöl falan derken… Tayyip Erdoğan Mısır’a gitti. Döner dönmez, “Muhteşem Yüzyıl” dizisini yerden yere vurdu. “Bizim öyle ecdadımız yok, biz öyle Kanuni tanımadık, ömrünün 30 yılı at sırtında geçti” diye bağırdı. “Dizinin yönetmenini ve yayınlayan televizyonun sahibini kınadığını” söyledi.</p>

    <p class="paragraf">Durup dururken kafayı niye Kanuni’ye taktı derseniz… Hükümete yakın gazeteciler açıkladı. “Muhteşem Yüzyıl” dizisi Mısır’da da yayınlanıyordu. Başbakan Mısır’a gittiğinde, iktidardaki dinciler şikâyet etmişti, “Bu diziler ecdadınızı haremle maremle kötü gösteriyor” demişlerdi.</p>

    <p class="paragraf">“Kınıyorum” lafından sonra diziye bi haller oldu.</p>

    <p class="paragraf">Hürrem aniden türban taktı, namaza başladı.</p>

    <p class="paragraf">Haremdeki göğüs dekolteleri, hamam sahneleri kayboldu.</p>

    <p class="paragraf">Saray’a ramazan geldi, komple oruç tutmaya başladılar.</p>

    <p class="_0px10px ParaOverride-8">…»</p>

    <p class="paragraf">Başbakanımız baktı ki, herkes ağzına bakıyor, biraz daha tarih dersi verdi. “Bizans’ın hanımları Fatih Sultan Mehmet’i karşılarken, ‘Başımızda kardinal külahı görmektense Osmanlı sarığı görmeyi arzu ederiz’ demişlerdir” dedi. Küçük bi pürüz vardı… Lafın doğrusu öyle değildi. Söyleyen de Bizanslı kadınlar değildi.</p>

    <p class="paragraf">Ama olsundu.</p>

    <p class="paragraf">Abdülmecid Dedemiz proje çizdi.</p>

    <p class="paragraf">Kanuni 30 sene ata bindi.</p>

    <p class="paragraf">Bizanslı hanımlar Fatih’e dedi ki filan…</p>

    <p class="paragraf">Demokrasimiz ileri’den, örneklerimiz hep geri’dendi.</p>

    <p class="paragraf">Mehter takımı gibi, geri geri ileri yürüyordu Türkiye!</p>

    <p class="paragraf">Ve, aslına bakarsanız Başbakanımızın bu dizi mizi işlerinden anlaması gayet normaldi. Çünkü kendisi hem tiyatro oyuncusu, hem yönetmendi. Milli Selamet Partisi’nin gençlik kollarındayken, <span class="CharOverride-8">Mas Kom Yah</span> isimli tiyatro oyununu hem yönetmiş, hem de başrolünde oynamıştı. Mason’un Mas’ı, Komünist’in Kom’u Yahudi’nin Yah’ıydı… Müslüman Türk kimliğine bürünerek, namuslu işçileri kışkırtan, zavallı patronu öldürten Yahudi’nin fenalıkları anlatılıyordu. Linç edilen patronun oğlu Avrupa’da tahsil görmüştü, dinsiz olmuştu. Nasıl senaryo? Harika di mi… Dizi dediğin işte böyle olurdu.</p>

    <p class="_0px10px ParaOverride-8">…»</p>

    <p class="paragraf">“Ecdadımıza” çekidüzen verildikten sonra, sıra “istikbalimize” çekidüzen vermeye gelmişti. Milli Eğitim’in kılık kıyafet yönetmeliği iptal edildi. Önümüzdeki seneden itibaren önlük veya tek tip forma giyilmeyecek, çocuklar istediği kıyafetle okula gelecekti.</p>

    <p class="paragraf">İlk bakışta “özgürlük” gibi görünüyordu. Biraz detayına bakınca… Güya kıyafet serbestti ama, tayt, şort, dizüstü etek, askılı tişört, kolsuz gömlek yasaktı. Buna mukabil, Kuran dersinde türban serbestti.</p>

    <p class="paragraf">Önlüğü çıkarmışlar…</p>

    <p class="paragraf">Aynı önlüğü kızların kafasına takmışlardı.</p>

    <p class="paragraf">Dört artı dört dedikleri, ört artı ört’tü.</p>

    <p class="paragraf">Okul arması dışındaki rozetler de yasaklanmıştı.</p>

    <p class="paragraf">Okulunun adı değilse, Atatürk rozeti kullanamazdın.</p>

    <p class="_0px10px ParaOverride-8">…»</p>

    <p class="paragraf">Bu arada… Hapishanedeki PKK’lılar 12 Eylül’den beri açlık grevi yapıyordu. Kimse ilgilenmiyordu. 40’ıncı günden itibaren ölüm riski başladı, medyada haber olmaya başladı. Peki niye açlık grevi yapıyorlardı? Mahkemelerde Kürtçe savunma hakkı verilmesini istiyorlardı.</p>

    <p class="paragraf">Tayyip Erdoğan “Şov yapıyorlar, blöf yapıyorlar, ne yaparlarsa yapsınlar, şantajlara boyun eğmeyiz” diyor, asla taviz vermeyeceğini söylüyor, “Türkiye seninle gurur duyuyor” diye alkışlanıyordu.</p>

    <p class="paragraf">Apo “Bitirsinler” dedi.</p>

    <p class="paragraf">Açlık grevleri tırak diye bitti.</p>

    <p class="paragraf">Kamuoyuna inceden mesaj verilmişti.</p>

    <p class="paragraf">Zemin hazırlanıyordu.</p>

    <p class="paragraf">“Bakın görüyorsunuz, Apo ne derse o oluyor, mecburen onunla konuşmak durumundayız” havası estiriliyordu.</p>

    <p class="_0px10px ParaOverride-8">…»</p>

    <p class="paragraf">PKK’lılarla kucaklaşan BDP milletvekilleri hakkında fezleke hazırlandı. Dokunulmazlıkları kaldırılacak mıydı? Başbakanımız gürledi. “Şehit analarının sesine kulak vermemiz lazım, kusura bakma bedelini ödersin, vicdanımızla hareket ederiz, millet adına karar veririz” dedi. Hatta “Bu zevatla ilgili kararımızı, dokunulmazlıklarını kaldırmak suretiyle vereceğiz, ondan sonrası yargıya ait” bile dedi.</p>

    <p class="_0px10px ParaOverride-8">…»</p>

    <p class="paragraf">Hemen peşinden, Bülent Arınç televizyona çıktı. “BDP’li bir kadın milletvekiline çok kızıyordum, çok beddua ediyordum, sonra onunla ilgili hatırayı dinledim, artık kızmıyorum, henüz 17 yaşında genç kızken Diyarbakır Cezaevi’nde öylesine ahlaksızca işkenceye maruz kalmış ki, ben de aklıma gelse dağa çıkardım” dedi.</p>

    <p class="paragraf">O bahsettiği milletvekili… Hakkında fezleke hazırlanan, BDP Eşbaşkanı Gültan Kışanak’tı. 12 Eylül’de Diyarbakır Cezaevi’nin müdürü tarafından köpek kulübesine tıkılmış, altı ay orada tutulmuş, her gün falakaya yatırılmıştı. İşkenceci cezaevi müdürü, binbaşıydı. O binbaşı, 1988’de İstanbul’da belediye otobüsünde kafasına sıkılarak öldürülmüştü.</p>

    <p class="_0px10px ParaOverride-8">…»</p>

    <p class="paragraf">Peki, aynı partinin bir başka “kadın” eşbaşkanına “yaratık” diyebilen Bülent Arınç, şimdi nasıl olmuştu da aniden empati kurmuştu?</p>

    <p class="paragraf">Sözlerinin devamında anlaşıldı… Bülent Arınç, Abdullah Öcalan’ın gençken namazında niyazında bi delikanlı olduğunu açıkladı. “Size üç arkadaştan bahsedeyim” diye başladı ve anlattı… “Birisinin adı Durmuş, birisinin adı Yakup, birisinin adı Abdullah… Tapu Kadastro Meslek Lisesi’nde arkadaşlık yapıyorlar. Okulun karşısında yurt var. Anadolu’dan gelen bu öğrenciler bu yurtta kalıyor. Üçü de namaz kılıyor, üçü de inançlı insanlar. Çok iyi arkadaşlıkları var, Maltepe Camisi’ne gidiyorlar, ders çalışıyorlar. Aradan seneler geçiyor, bunlardan birisi Hukuk’ta okurken benim de arkadaşlığımı yapan Durmuş Yılmaz olarak Türkiye’de Merkez Bankası Başkanı oluyor. İkincisi Yakup İnce, Medine-i Münevvere’de mühendis olarak çalışıyor. Üçüncüsü de Abdullah Öcalan… Birbirini çok seven, namazı beraber kılan, orucu beraber tutan, iftarlara, sahurlara beraber kalkan bu insanların hayatları hangi noktada kesişmiş, hangi noktada ayrılmış… Abdullah Öcalan belki bir karanlığın kurbanı olarak bu yollara götürülmüş, sevk edilmiş, içinde MİT’in parmağı da olabilecek şekilde, şimdi İmralı’da tecrit halinde yaşayan bir insan. Ama bir çocukluğu, bir gençliği var” dedi.</p>

    <p class="paragraf">Yani bi tek “zavallı Apocuk” demediği kalmıştı!</p>

    <p class="paragraf">Ahali henüz farkında değildi ama “süreç” başlamıştı.</p>

    <p class="_0px10px ParaOverride-8">…»</p>

    <p class="paragraf">Hakan Şükür’ün eşi tesettüre girdi.</p>

    <p class="paragraf">Medyamızdaki en önemli haberdi.</p>

    <p class="_0px10px ParaOverride-8">…»</p>

    <p class="paragraf">Bitmek tükenmek bilmeyen “Özal zehirlendi” tartışması gene alevlenmişti. Cumhurbaşkanı Gül, Devlet Denetleme Kurulu’nu devreye soktu, rapor istedi. Devlet Denetleme Kurulu “Böcek ilacı zehirlenmesi olabilir” dedi. Ankara Cumhuriyet Başsavcılığı, otopsi için mezarın açılmasına karar verdi.</p>

    <p class="paragraf">Ölümünden 19 sene sonra Turgut Özal’ın mezarı açıldı. Tabuta kondu, Adli Tıp’a götürüldü. Dokular alındı, tekrar geri defnedildi. Cenaze neredeyse hiç bozulmamıştı. Çünkü rahmetli öldüğünde, beş gün sonra yapılacak cenaze törenine kadar bozulmasın diye, kısmen mumyalanmıştı. Bu gerçeğe rağmen, cenazenin bozulmamış olması, sanki mucizeymiş, evliyaymış gibi sunuluyordu.</p>

    <p class="paragraf">Neticede, Adli Tıp noktayı koydu. “Turgut Özal’ın zehirlenerek öldürülmediğini” açıkladı. Senelerdir köpürtülen “derin devlet zehirledi efsanesi” nihayet tıbben son buldu. Zannedilirken… Tıbben son bulsa bile, hukuken son bulmadığı anlaşıldı!</p>

    <p class="paragraf">20 senelik zamanaşımına sadece bir gün kala… “Gizli tanık var” dediler, “Özal’ı Ergenekon zehirledi” dediler, Ergenekon’dan tutuklu bulunan emekli Tuğgeneral Levent Ersöz’e, suikasttan dava açtılar.</p>

    <p class="paragraf">Halbuki… Söz konusu gizli tanık, Turgut Özal’ın bizzat kendi eşi Semra Hanım tarafından zehirlenmiş olabileceğini iddia etmişti. Nasıl olmuş bu iş? Ergenekon örgütü Semra Hanım’a şantaj yapmış, Semra Hanım da mecburen Turgut Bey’i zehirlemiş filan… Gizli tanık bunu anlatmıştı.</p>

    <p class="paragraf">İddianameye Semra Özal’ı koymadılar.</p>

    <p class="paragraf">“Tuğgeneral zehirledi” deyip geçtiler.</p>

    <p class="_0px10px ParaOverride-8">…»</p>

    <p class="paragraf">Göktürk-2 uydusu, Çin’den uzaya fırlatıldı.</p>

    <p class="paragraf">Ankara’da hadise çıktı.</p>

    <p class="paragraf">Başbakan, fırlatma anını seyretmek için ODTÜ’ye geldi. Kampüse polis doldu. Hem polisleri hem Başbakan’ı protesto eden öğrencilere biber gazı sıkıldı, bazıları gözaltına alındı. Başbakan sinirlendi. “Bu nasıl üniversite? Sizin yetiştirdiğiniz öğrenciler bunlarsa bu ülke batmış. Bize böyle hocalar lazım değil. O profesörler doçentler bu mesleği bıraksınlar” dedi.</p>

    <p class="_0px10px ParaOverride-8">…»</p>

    <p class="paragraf">Çok sayıda üniversite, ODTÜ’yü kınayan bildiri yayınladı. Mesela… Bingöl Üniversitesi’nin senato bildirisinde “Sayın Başbakanımıza bu nevi muamelenin reva görülmesini doğru bulmadığımızı Türkiye kamuoyu ile paylaşmak istiyoruz” denildi!</p>

    <p class="paragraf">Darılıp gücenmesinler ama, ODTÜ’yü kınayan bazı üniversitelerin adını bile ilk defa duymuştuk. Çoğunun üniversite olduğundan bile kimsenin haberi yoktu. Türkiye’nin dünya çapındaki en prestijli üniversitesi ODTÜ, linç edilmeye çalışılıyordu.</p>

    <p class="_0px10px ParaOverride-8">…»</p>

    <p class="paragraf">Suriye sınırına “Patriot” kurulacağı ortaya çıktı.</p>

    <p class="paragraf">Tayyip Erdoğan derhal yalanladı.</p>

    <p class="paragraf">“İddialar tamamen asılsız” dedi.</p>

    <p class="paragraf">“Sağır duymaz uydurur cinsinden bir haber” dedi.</p>

    <p class="paragraf">“Karar verici biziz” dedi.</p>

    <p class="paragraf">“Benim haberimin olması lazım” dedi.</p>

    <p class="paragraf">“Benim böyle bir şeyden haberim yok” dedi.</p>

    <p class="paragraf">Bir hafta sonra…</p>

    <p class="paragraf">“Türkiye NATO toprağıdır” dedi.</p>

    <p class="paragraf">Bir hafta sonra…</p>

    <p class="paragraf">“Adana, Gaziantep, Kahramanmaraş’a kurulacak” dedi.</p>

    <p class="paragraf">Adana’ya Hollanda Patriotu, Gaziantep’e Amerikan Patriotu, Kahramanmaraş’a Alman Patriotu kuruldu. Patriotların tetiğini elinde tutan NATO komutanı ise, Yunanlıydı.</p>

    <p class="paragraf">Bu hazin tabloya “milli savunma” deniyordu!</p>

    <p class="_0px10px ParaOverride-8">…»</p>

    <p class="paragraf">2012 senesinde 170 şehit vermiştik.</p>

    <p class="paragraf">Afyon’daki patlama, Afganistan, Hakkâri ve Siirt’te düşen helikopterler bu rakama dahil değil… Onları da ilave ettiğimizde, bu seneki şehit toplamımız, 206’ya çıkıyordu.</p>

    <p class="_0px10px ParaOverride-8">…»</p>

    <p class="paragraf">Başbakan, gazetecilerle açıkoturuma katıldı.</p>

    <p class="paragraf">Gazeteciler sormadı.</p>

    <p class="paragraf">Başbakan açıkladı.</p>

    <p class="paragraf">“Evimin altındaki ofisimde böcek bulundu” dedi.</p>

    <p class="paragraf">Peki, kim koymuş böceği?</p>

    <p class="paragraf">Onu da sormadılar.</p>

    <p class="paragraf">Peki, niye bunu açıklama gereği hissetti?</p>

    <p class="paragraf">Onu hiç sormadılar.</p>

    <p class="_0px10px ParaOverride-8">…»</p>

    <p class="paragraf">Başbakan’ın televizyon programları stand-up kadar eğlenceliydi. Gazeteciler yandaş’lardan seçiliyordu. Asla, Başbakan’ı üzecek sorular sorulmuyordu. “Başbakan’ın arkasında durmak yandaşlıksa, evet yandaşım” diyen gazeteci vardı. Başbakan’a Nobel Barış Ödülü verilmesini teklif eden gazeteci vardı. “Dünyanın en karizmatik başbakanı” diyen gazeteci vardı. “Beyefendi emrederse, bu gazeteyi yarın derhal kapatırım” diyen gazete patronu bile vardı. Başbakanımız ise, medyaya hak ettiği hakkı (!) veriyordu. “Eskiden emirle köşe yazıyorlardı, bunları tasmalarından biz kurtardık” diyordu.</p>

    <p class="_0px"></p>

    <p class="paragraf">Kimisi tasma’dan kurtarılıyor, kimisi kelepçe’leniyordu.</p>

    <p class="_0px10px ParaOverride-8">…»</p>

    <p class="paragraf">Odatv davasından tutuklanan Müyesser Yıldız’ı 16 ay tek başına koğuşta tuttular. Barış Terkoğlu ve Barış Pehlivan’ı 19 ay hapsettiler. 2013’e girerken en sevindirici haber, Soner Yalçın’ın tahliye edilmesiydi. 682 gün yatırmışlardı.</p>

    <p class="_0px10px ParaOverride-8">…»</p>

    <p class="paragraf">Bir sene daha geride kalırken…</p>

    <p class="paragraf">Rauf Denktaş artık yoktu.</p>

    <p class="paragraf">Türk milletinin kahramanı…</p>

    <p class="paragraf">Lefkoşa’da toprağa verildi.</p>

    <p class="paragraf">Bana sorarsanız, Anıtkabir’e defnedilmeliydi.</p>

    <p class="_0px10px ParaOverride-8">…»</p>

    <p class="paragraf">Hayatımızda, yerleri doldurulamaz boşluklar oluşmuştu.</p>

    <p class="paragraf">İlk Dünya Güzelimiz Keriman Halis Ece, Ordinaryüs Lefter Küçükandonyadis, tiyatromuzun duayenleri Müşfik Kenter, Erol Günaydın, Mücap Ofluoğlu, Erol Kardeseci, Baykal Kent, “Kaynanalar”ın Nöriye Kantar’ı Leman Çıdamlı, radyo-televizyon sunuculuğunun ustası Orhan Boran, Yeşilçam’ın unutulmaz yönetmeni Metin Erksan, Yeşilçam’ın dev aktörü Ekrem Bora, “Asmalı Konak”, “Muhteşem Yüzyıl” gibi izlenme rekorları kıran dizilerin senaristi Meral Okay, şair-yazar Abdürrahim Karakoç, Unesco’nun yaşayan insan hazinesi ilan ettiği Neşet Ertaş, Karadeniz’in sesi Kamil Sönmez, “Bir Başkadır Benim Memleketim”in Ayten Alpman’ı, “Samanyolu”nun Berkant’ı, “Dağlar Kızı Reyhan”ın Zaliha Özden’i, Ayna grubunun gitaristi Cemil Özeren, arabesk sanatçısı Azer Bülbül, artık aramızda değildi.</p>

    <p class="paragraf">Gıda devi Ülker’in kurucusu Sabri Ülker, yakasından Atatürk rozetini hiç eksik etmeyen Borusan’ın kurucusu Asım Kocabıyık, Atatürk’ün manevi kızı Ülkü Adatepe, Boğaziçi Üniversitesi’nde 58 sene ders veren efsane hoca Arman Manukyan, Ankara Siyasal’ın sıfırcı hocası gazeteci Profesör Kurthan Fişek, Kürt siyasetinin önde gelen isimlerinden Şerafettin Elçi, internet gazeteciliğinin kurucularından Yurtsan Atakan ve henüz 26 yaşındaki Eskişehirsporlu futbolcu Ediz Bahtiyaroğlu’nu kaybetmiştik. Hayali ihracat döneminin sembol ismi, Süleyman Demirel’in yeğeni Yahya Demirel vefat etmişti.</p>

    <p class="paragraf">Disko kraliçesi Donna Summer, dünyanın en çok ödül kazanan kadın şarkıcısı Whitney Houston, erotizm ikonası “Emmanuelle” Sylvia Kristel, Bee Gees’in solisti Robin Gibb, hatıralarımızda yaşayacaktı.</p>

    <p class="paragraf">En sansasyonel ölüm, Libya’daydı.</p>

    <p class="paragraf">ABD’de Hazreti Muhammed’le alay eden sinema filmi çekildi. Arap ülkelerinde ayaklanma çıktı. Bingazi’deki ABD Konsolosluğu ateşe verildi. Kaçmaya çalışan ABD Büyükelçisi linç edildi.</p>
  </div>
</body>
</html>
