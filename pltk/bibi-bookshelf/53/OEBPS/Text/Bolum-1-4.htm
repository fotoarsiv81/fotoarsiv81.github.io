<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Unknown</title>
  <link href="../Styles/stylesheet.css" rel="stylesheet" type="text/css"/>
</head>

<body>

  <h2>ASİMETRİK PSİKOLOJİK HAREKÂT VE YARGI YOLUYLA TSK’NIN İTİBARSIZLAŞTIRILMASI</h2>

  <p><br/></p>

  <p>Türk Silahlı Kuvvetleri’ne karşı yürütülen “askeri vesayete” son verme harekâtında iki uygulamanın öne çıktığı görülmektedir:</p>

  <p>Birincisi, Türk Silahlı Kuvvetleri’nin PKK terör örgütüne karşı yürüttüğü mücadelede başarısız olduğuna ilişkin kamuoyunda güçlü bir algının yaratılmasıdır. Bu açıdan, 21 Ekim 2007 tarihinde, PKK terör örgütü tarafından Hakkâri, Dağlıca Karakolu’na yapılan saldırı adeta bir kırılma noktasını oluşturmuştur.</p>

  <p>Dağlıca Bölgesi, Irak’ın Kuzeyi’nden gelen istikametlerin kesişme noktasını oluşturmaktadır. Daha önce boş bırakılan bölgeye bir tabur yerleştirilmişti. Arazi, bölgenin en zor kesimlerinden birisiydi. Dağlıca olayının önemli olan noktası, terör örgütünün son on yılda yaptığı eylemlerden en büyük çaplı olanı olmasıydı. Çatışmada 12 şehit verildi. 8 asker de kaçırıldı. Buna benzer olaylar, daha önce de yaşanmıştı. Ancak, bu sefer oldukça farklı bir durumla karşılaşıldı. Medyada korkunç bir bilgi kirliliği yaratılarak, Türk Silahlı Kuvvetleri’nin icra etmekte olduğu terörle mücadeleye karşı haksız, önyargılı bir karalama kampanyası, Asimetrik Psikolojik Harekât yürütüldü. Adeta, bu olay terör örgütünün bir başarısı olarak gösterildi. Amaç, kamuoyunda karamsarlık yaratmak, terörle mücadelede başarılı olunamayacağı düşüncesini yaymaktı.</p>

  <p>21 Ekim 2007 tarihinde gerçekleşen Dağlıca olayının üzerinden neredeyse bir ay bile geçmeden Türkiye’de yeni bir gazetenin yayına başladığı görüldü. Yayına başladığı ilk günden itibaren bu gazetenin ana amacı, onların deyimiyle “Askeri Vesayet”e son verilmesiydi. Amaçlarından bir diğeri, her fırsattan istifade ederek haksız ve önyargılı davranışlarla Türk Silahlı Kuvvetleri’ne saldırmaktı. 2010’lu yıllara kadar bu gazete, kendisine verilen bu görevi yerine getirdi. Daha sonra da, gazetenin hedef ve yayın politikasını değiştirdiği söylenebilir. İleride, bu günlerin tarihini yazacakların önünde temel bir görev vardır: Bu gazeteyi kimler görevlendirmiştir? Kimler desteklemiştir? Bu sorulara gerçekçi cevaplar bulunmadan 2000-2010 dönemini sağlıklı bir şekilde değerlendirebilmek mümkün değildir.</p>

  <p>2008, 2009 ve 2010 yıllarında yaşanan Dağlıca olayına benzer bütün terör olayları da aynı şekilde kullanıldı ve istismar edildi. Üstelik bunda başarılı da oldular. Kamuoyunda, silahlı mücadele ile teröre son verilemeyeceği algısının ve bunun bir sonucu olarak da bir karamsarlığın oluşması, siyasi makamları teröre son verilmesi için başka yolların aranmasına yöneltti. Hatta zorladı. Ama nasıl?</p>

  <p>Cengiz Çandar, <i>Mezopotamya Ekspresi</i> kitabında Abdullah Öcalan’ın şu sözlerine yer veriyor:</p>

  <p>“Hiçbir demokratik yoldan işbaşına gelmiş iktidar benimle masaya oturamaz. Bunu başta asker engeller.”</p>

  <p>“Ama nasıl?”ın cevabı, Abdullah Öcalan’ın kapalı, Henry Barkey gibilerinse açık şekilde söyledikleri gibi “askeri vesayetin” sonlandırılmasıydı. Bu nasıl gerçekleştirilebilirdi? Yürütülecek psikolojik harekât ile TSK’yı itibarsızlaştırarak ve personelini de yargı yoluyla tasfiye ederek…</p>

  <p>İkincisi ise, yargı yolu kullanılarak Türk Silahlı Kuvvetleri emekli ve muvazzaf personelinin haksız bir şekilde, soyut, asılsız delillere dayanan iddialar ve iftiralarla suçlanmasıdır.</p>

  <p>2009 yılı, bu açıdan adeta tepe noktasını oluşturdu. 2009 yılındaki olaylara bakmadan, daha önceki yıllarda yaşanan bir iki olaya bakmak da yararlı olacaktır.</p>

  <p>• 9 Kasım 2005’te Şemdinli olayları oldu. Savcı tarafından hazırlanan iddianame adeta Ergenekon iddianamesinin bir prototipi gibiydi. İddianamenin yayımlanması büyük olay oldu. Davaya bakacak görevli mahkemenin adli mahkeme mi askeri mahkeme mi olacağı tartışıldı. Konu oradan oraya gitti. Sonuçta adli mahkemeler ağır cezalara hükmetti.</p>

  <p>Söylenenin aksine, emekli ve muvazzaf askeri personelin adli mahkemelerde yargılanmasına ilişkin yakın tarihteki ilk örnekler, 18 Şubat 2006’da “Sauna Çetesi” ile 31 Mayıs 2006’daki “Atabeyler” adlı davalardır. Böylece belki de ilk defa muvazzaf askerler, sivil yargının karşına çıkmış, tutuklanmış ve yargılanmıştır.</p>

  <p>• Nedense, Cumhurbaşkanlığı seçiminden önce, Mart 2007’de Özden Örnek’e ait olduğu iddia edilen “Günlükler” bir dergide yayımlandı. Ortalık epey karıştı. Özden Örnek, iddia edilen bu günlüklerin kendisine ait olmadığını açıkladı. Daha sonradan iddiaları tekzip ettiği ve ilgililer hakkında suç duyurusunda bulunmuş olduğu öğrenildi.</p>

  <p>2003-2004 yılları arasında yaşanan bazı olayların bu günlüklerde yer aldığı ileri sürülüyordu. TBMM Darbeleri Araştırma Komisyonu Raporu’na göre, bu konuda soruşturma açan Cumhuriyet Savcılığı yetkisizlik kararı vererek soruşturma evrakını, yetkili olduğunu düşündüğü Genelkurmay Savcılığı‘na gönderdi. Genelkurmay Savcılığı, görev ve sıfattan dolayı, soruşturmanın başlatılması için evrakı, dönemin Genelkurmay Başkanı‘na göndermişti. Genelkurmay Başkanı da iddia hakkında gerçek, somut ve tutarlı bir bilgi ve belgenin bulunmaması nedeniyle herhangi bir işlemin yapılmasına Ağustos 2008’den önceki dönemde gerek duymamıştı. Bu olaydan, neredeyse bir yıldan fazla zaman geçtikten sonra, 5 Aralık 2009 tarihinde İstanbul Cumhuriyet Başsavcılığı iddia edilen “Günlükler” hakkında ilgili personelin ifadelerine başvurdu. 8 Mart 2009 tarihli 2. Ergenekon iddianamesinin 296. sayfasında, iddia edilen “günlükler” şu şekilde yer aldı:</p>

  <p>“Dönemin Kuvvet Komutanları‘nın görev yaptıkları dönemde askeri müdahaleye zemin hazırlama yönünde diğer şüpheliler ile birlikte hazırlanan plan ve eylemlere iştirak ettikleri, ancak 2004 yılı Ağustos ayında Mehmet Şener Eruygur’un emekli olmasını müteakip, bu yönde herhangi bir çalışma ve eylemleri tespit edilemediğinden adı geçenlerin bu döneme ilişkin eylemleriyle ilgili soruşturma evrakı tefrik edilmiştir.”</p>

  <p>Yaşanan olaylardan şöyle bir değerlendirmeye ulaşılabilir: 2008 yılında, üç kuvvet komutanı ile jandarma genel komutanı hakkında bir soruşturma açılmasına somut deliller olmadan karar verilmesi elbette kolay değildir. Dosya yetkisizlik kararı verilerek, Genelkurmay Savcılığı‘na gönderilmişti. Genelkurmay Başkanlığı‘nın dosyayı iade etmek yerine, dosyaya adli işlem yapması daha uygun olabilirdi. Eğer böyle yapılsaydı, ileride Ergenekon ve Balyoz davası kapsamında gündeme gelecek iddiaların da askeri yargı tarafından soruşturulması ve kovuşturulması imkânı ile adil yargılama ilkesi de korunabilirdi.</p>

  <p>2008’in Ağustos ayı sonunda, Genelkurmay Başkanlığı görevine başladığımda durum işte böyleydi.</p>

  <p>2009 yılında, niçin Türk Silahlı Kuvvetleri personeline yönelik yoğun karşı harekâta girişildi? Bu sorunun elbette, birden fazla nedeni ve cevabı vardır. Ama ilk önce anlaşılması gereken iki husus Erzincan ve Kayseri’de bu yılın ilk çeyreğinde yaşananlardır.</p>

  <p>• 2007 yılında Erzincan Valiliği’nde yapılan güvenlik toplantılarının birinde, bölgede İsmailağa Cemaati’nin faaliyetlerinin arttığı, özellikle küçük çocuklara evlerde toplanılarak yasadışı din eğitimi verildiği, yasadışı yardım ve bağışlar toplandığı ifade edildi.</p>

  <p>Erzincan Cumhuriyet Başsavcılığı konuyu incelemeye aldı. Ve 2007 yılında resen soruşturma açıldı. 23 Şubat 2009’da, 26 kişi gözaltına alındı. Mahkeme dokuzunu tutukladı.</p>

  <p>2009 Şubatı‘nda, Erzincan Cumhuriyet Başsavcılığı bu soruşturma kapsamında Cemaati de mercek altına aldı. Daha sonra, uzun süren mücadelelerden sonra, Erzurum Özel Yetkili Savcılığı, bu dosyayı Erzincan’dan aldı.</p>

  <p>• 4 Mart 2009 tarihinde, Kayseri’de bir gizli organizasyon tespit edildi. Beş sivil, bir birliğin içindeki askerlerden oluşan hücreleri vasıtasıyla gizli ve kişiye özel bazı evrakları çalarak ve daha sonra da içeriğini değiştirerek kamuoyunda infial yaratacak şekilde bazı yerlere ulaştırmışlardı. Ayrıca, askeri yazışma kurallarına uygun olarak flash bellekte hazırladıkları suç içeren evrakı da yine içerideki askeri hücre vasıtasıyla, bilgisayarlara yükleyerek suç belgeleri haline dönüştürmüşlerdi. Soruşturmayı, Hava Kuvvetleri Askeri Savcılığı yürüttü. Askeri hücre içindeki astsubaylar yakalandı. İfadelerinde suçlarını itiraf ettiler.</p>

  <p><i>Sözcü</i> gazetesi 21 Mart 2009 tarihinde, astsubaylardan birisinin ifadesinde şunları söylediğini yazdı:</p>

  <p class="alinti2">“Işık evlerinde yetiştim. Evinde kaldığımız ağabey, askerlerle ilgili bilgi topluyordu.”</p>

  <p>Soruşturma esnasında, yapılmaması gerekenlerin yapılmasıyla, soruşturmanın sağlıklı olarak yürümesi engellendi. Erzincan ve Kayseri’de yürütülen bu soruşturmalar, daha sonraki safhalarda, askeri personelin aleyhine dönüştürülen soruşturmalar şeklini aldı. Örneğin, Kayseri’deki olayın açığa çıkarılmasında katkıları oldukları düşünülen Kayseri J. Bölge Komutanı, Kayseri İl J. Alay Komutanı, Kayseri Hava İkmal Merkezi Komutanı ile bu soruşturmayı yürüten askeri savcılar çeşitli davalar kapsamında suçlanarak tutuklandılar.</p>

  <p>Erzincan olayı da, 12 Haziran 2009’da medyaya yansıyacak, iddia edilen İrtica ile Mücadele Eylem Planı ile ilişkilendirilmeye çalışılacaktı. Özellikle, bu iki olaydan tedirgin olan çevreler, TSK’nın itibarsızlaştırılması ve etkisiz hale getirilmesi için düşündükleri planların uygulanması zamanının geldiğine karar verdiler. Nisan ayından itibaren askeri personele yönelik açılan soruşturmalar peş peşe gelmeye başladı. Başlıca olaylar şunlardı:</p>

  <p>• 22 Nisan 2009 tarihinde Poyrazköy’de kazılar yapıldı. Daha sonra da bazı tutuklamalar oldu.</p>

  <p>• 12 Haziran 2009 tarihinde iddia edilen İrtica ile Mücadele Eylem Planı basında yer aldı. Albay Dursun Çiçek İstanbul Cumhuriyet Başsavcılığı tarafından ifade vermeye çağrıldı. İddia edilen suçun, askeri mahalde asker kişi tarafından işlenmiş olması nedeniyle bu duruma itiraz edildi.</p>

  <p>14 gün sonra, 26 Haziran 2009 tarihinde TBMM’de yasal düzenlemeler yapıldı. Gece yarısı yapılan bu değişikliklerden Genelkurmay Başkanlığı ile Milli Savunma Bakanlığı‘nın bilgisi yoktu. Yapılan değişikliklerin Anayasa’ya aykırı olduğu ilgili makamlara iletildi. Birinci değişiklik ile, askeri şahısların askeri mahallerde işledikleri suçlar nedeniyle Özel Yetkili Mahkemelerde yargılanmalarının yolu açılıyordu. Ana Muhalefet Partisi bu değişikliği Anayasa Mahkemesi’ne taşıdı. İkinci değişiklik ise, sivil şahısların askeri mahkemelerde yargılanmasına son veriyordu.</p>

  <p>• 15 Temmuz 2009 tarihinde, Gölcük’te teğmenlerin kaldığı evlerde aramalar yapıldı ve bazı tutuklamalar oldu.</p>

  <p>• 27 Ekim 2009 tarihinde Erzincan Çatalarmut’taki gölde mühimmat bulundu. Tutuklamalar oldu.</p>

  <p>• 5 Kasım 2009 tarihinde iddia edilen “Kafes Eylem Planı“na ilişkin, Cumhuriyet Savcılığı tarafından soruşturma açıldı.</p>

  <p>• 10 Aralık 2009 tarihinde 3. Ordu Komutanı Org. Saldıray Berk ifade vermeye çağrıldı.</p>

  <p>• 19 Aralık 2009 tarihinde “Bülent Arınç“a suikast iddiasıyla iki subay gözaltına alındı. 25 Aralık 2009’da da Ankara Seferberlik Bölge Başkanlığı‘nda arama yapıldı. Gözaltılar oldu. 27 Aralık 2009 tarihinde de Bölge Başkanlığı‘nın “Kozmik Oda”sı arandı.</p>

  <p>• 20 Ocak 2010 tarihinde, “Balyoz Harekât Planı“na ait olduğu iddia edilen birtakım yazılar <i>Taraf</i> gazetesinde yayımlandı. 22 Şubat 2010 tarihinde de bu kapsamda bazı tutuklamalar oldu.</p>

  <p>Bu olaylar karşısında, Genelkurmay Başkanlığı ne yaptı?</p>

  <p>İlk önce, soruşturmalara ilişkin elde mevcut olan bilgiler ve görüşler ikili görüşmelerde, Milli Güvenlik Kurulu ve Yüksek Askeri Şûra toplantıları esnasında ilgili ve yetkili makamlara anlatıldı. Gereken durum ve zamanlarda, kamuoyu cereyan eden olaylara ilişkin olarak bilgilendirildi. Askeri yargının yetki ve sorumluluğu içinde olduğu değerlendirilen olaylara ilişkin, adli soruşturmalar derhal başlatıldı. Askeri yargının soruşturma açtığı konular şöyledir:</p>

  <p>• Poyrazköy’de mühimmat bulunmasını müteakip Nisan 2009’da Kuzey Deniz Saha Komutanlığı Askeri Savcılığı soruşturma açtı.</p>

  <p>• 12 Haziran 2009’da iddia edilen İrtica ile Mücadele Eylem Planı basında yer alınca, aynı gün Genelkurmay Savcılığı hemen soruşturmaya başladı.</p>

  <p>• İddia edilen Kafes Eylem Planı‘nın, Genelkurmay Başkanlığı‘na iletilmesi üzerine, konunun Deniz Kuvvetleri Komutanlığı tarafından incelenmesi istenildi. Dönemin Deniz Kuvvetleri Komutanı Metin Ataç, 6 Eylül 2013 tarihinde <i>Cumhuriyet</i> gazetesinde yer alan haberde konuya ilişkin şöyle dedi: “Planın gerçek olduğuna dair herhangi bir delil veya bilgisinin olmadığı…”</p>

  <p>Yine aynı tarihlerde Deniz Kuvvetleri İstihbarat Daire Başkanı olan Tuğamiral Ahmet Türkmen de, 16 Kasım 2013 tarihinde, <i>Aydınlık</i> gazetesinde yer alan habere göre mahkemede şunları söyledi:</p>

  <p class="alinti2">“İsmi geçen kişilerle yüz yüze görüştüm. Hiçbir personelin Kafes Eylem Planı denen plandan haberi olmadığını, bu eylem planının askeri yazım kurallarına uygun olmadığını ve askeri personel tarafından yazılmış olmadığını tespit ettik. Planın sahtecilik olabileceğini, art niyetli kişiler tarafından hazırlanmış olduğu kanaatine vardık.”</p>

  <p>Bu incelemeler çerçevesinde, Deniz Kuvvetleri Komutanlığı, Askeri Savcılık tarafından soruşturma açılmasına gerek duymadı. • 26 Ocak 2010 tarihinde 1. Ordu Savcılığı, kamuoyunda “Balyoz davası” olarak bilinen davaya ilişkin iddiaları araştırmak üzere soruşturma açtı.</p>

  <p>Bu soruşturmalar açıldı ama, istenilen sonuçlara ulaşılabildi mi? Maalesef koca bir hayır! Askeri yargının bu konulardaki tecrübesizliği ve daha sonra da açık şekilde görülen tedirginliği ve 26 Haziran 2009 tarihinde gerçekleştirilen yasa değişikliği askeri yargı makamlarını engelledi.</p>

  <p>Kamuoyunda “Kozmik Oda” diye adlandırılan konuya gelince. Bu konu üzerinde çok konuşuldu ve konuşulmaya da devam ediliyor. Ceza Muhakemeleri Kanunu’nun 125. maddesi, “Devlet Sırrı Niteliğindeki Belgelerin Mahkemece İncelenmesine” aittir. Bu madde şöyledir: “Bir suç olgusuna ilişkin bilgileri içeren belgeler, devlet sırrı olarak mahkemeye karşı gizli tutulamaz. Belgeler mahkeme hâkimi veya heyeti tarafından incelenebilir.”</p>

  <p>27 Aralık 2009 tarihinde, soruşturmayı yürüten Cumhuriyet Savcısı “Kozmik Oda”da arama yapmak istedi. Yasa gereği kendisinin yetkisiz olduğu söylendi ve müsaade edilmedi. Daha sonra bir hâkim, mahkeme kararına dayanarak aramaya geldi. Mahkeme kararma itiraz edileceği söylenerek aramaya izin verilmedi. Ancak yapılan itiraz daha sonra reddedildi. Bunun üzerine, Kara Kuvvetleri Komutanı Karargâh’a davet edilerek durum değerlendirildi. O akşam geç saatlerde, aramayı yapacak hâkimin Bölge Başkanlığı‘na geldiği bildirildi. Kendisi Karargâh’a davet edildi. Gelmeden önce de odanın kapılarının mühürlenmesi istenildi. Gelen hâkime, yarın konunun Başbakan’a arz edileceği, oradan alınacak talimata göre hareket edileceği bildirildi.</p>

  <p>Ertesi gün, Kara Kuvvetleri Komutanı ile birlikte, Başbakanlık’taki toplantıya katılındı. Durum anlatıldı. Eğer aramaya müsaade edilmesi istenilirse, bizim bu aramadan hiçbir şekilde endişe duymadığımız da belirtildi. Aramanın yasalar gereği yapılmasının uygun olacağı bize bildirildi.</p>

  <p>Durumu tekrar kendi aramızda değerlendirdik. İddia çok çirkindi ve vahimdi. Bir suikastın planlandığı iddia ediliyordu. Bu konuda bizim gizleyeceğimiz ve endişe edeceğimiz hiçbir noktanın bulunmaması ve ileride Türk Silahlı Kuvvetleri üzerinde vahim derecede şaibe kalmaması için aramanın yapılmasına müsaade edilmesinin, daha uygun olduğu kararına varıldı. Bugün bazıları, hissi duygular içinde bu kararı tenkit edebilir. Ancak, şu noktaları hatırlamakta yarar vardır:</p>

  <p>Eğer, aramaya müsaade edilmeseydi, bugün Türk Silahlı Kuvvetleri iddia edilen suikast ve belki de esas istenilen, bazı faili meçhul cinayetlerin delillerini karartmak veya ortadan kaldırmakla suçlanabilirdi. Ayrıca, sorumluluk taşımayanların, her konuda rahat ve farklı şekilde konuşabildikleri çok görülmüştür. Ancak, herkesin ne olup olmadığı sorumluluğu sırtına yüklendiği an, bütün çıplaklığıyla ve hem de şaşırtıcı olarak ortaya çıktığına da birçok kez şahit olunmuştur.</p>

  <p>Bu bölümde anlatmaya çalıştığım gibi, 2009 ve 2010 yıllarında, Türk Silahlı Kuvvetleri’ne karşı yoğun bir şekilde yürütülen haksız, hiçbir somut delile dayanmayan saldırılar ile karşı karşıya kalınmıştır. Bu saldırılar karşısında, yasal yetki ve sorumluluklar içinde kalarak her platformda gerekli olan mücadele verilmiştir. Bu zor dönemde, başkalarının bizden yapmamızı istediği şeyleri değil, yasal çerçevede, doğru olduğuna inandığımız şeyleri yapmaya çalıştık. 27 Ağustos 2010 tarihinde, Genelkurmay Başkanlığı Devir ve Teslim Töreni’nde şunu söylemiştim:</p>

  <p class="alinti2">“Fırtınalı denizde gemisini en az hasarla karaya yanaştıran kaptanların tarihi başka, gemisini terk edenlerin tarihi başka yazılır.”</p>

  <p>Mücadele azim ve gücünü koruduğumuz son dakikaya kadar mücadelemize devam ettik. Bugün burada, Silivri’de bulunmamızın bir nedeni de bu değil mi?…</p>

  <p><br/></p>

</body>

</html>