<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Unknown</title>
  <link href="../Styles/stylesheet.css" rel="stylesheet" type="text/css"/>
</head>

<body>

  <p><br/></p>

  <p class="alinti"><b>6 Aralık 2013</b></p>

  <p><br/></p>

  <h2>“SEHVEN” İŞLENEN BİR HUKUK CİNAYETİ DAHA VAR!</h2>

  <p><br/></p>

  <p>Av. İlkay Sezer’in talebi üzerine İstanbul 13. Ağır Ceza Mahkemesi, 17 Eylül 2011 tarihinde, Başbakanlık Müsteşarlığı‘na bir müzekkere (resmi yazı) yazarak Genelkurmay Başkanlığı‘nın 26 Ekim ve 30 Aralık 2010 tarihli yazılarında yer alan ve internet siteleriyle ilgili bilgileri içerebileceği düşünülen direktif, genelge ve MGK kararlarının istenilmesine karar verdi.</p>

  <p>Başbakanlık Müsteşarlığı‘na gönderilen 22 Eylül 2011 tarihli müzekkere, Başbakanlık Müsteşarlığı tarafından herhangi bir işlem yapılmaksızın 06 Ekim 2011 tarihinde Genelkurmay Başkanlığı‘na gönderildi. Bundan sonra ne olduğu ise Genelkurmay Adli Müşavirliği’nin 17 Ekim 2011 tarihli, İstanbul 13. Ağır Ceza Mahkemesi’ne gönderdiği yazıdan açık ve insanları hayrete düşürecek şekilde anlaşılmaktadır. Yazıda şunlar denilmektedir:</p>

  <p>İstanbul 13. Ağır Ceza Mahkemesi Zabıt Kâtibi -ismi yazıda yer almaktadır- ile Genelkurmay Adli Müşavirliği arasında geçen telefon konuşmasında zabıt kâtibi şöyle demiştir:</p>

  <p class="alinti2"><b>“Başbakanlık Müsteşarlığı‘na gönderilen 22 Eylül 2011 tarihli müzekkere ‘SEHVEN’ yazılmıştır. İşlemsiz olarak iade ediniz.”</b></p>

  <p>Bu konuşma cereyan ederken, İstanbul 13. Ağır Ceza Mahkemesi’nin bu konuya ilişkin olarak aldığı ara karar ortadadır, kalkmamıştır. Daha sonra durum 13. Ağır Ceza Mahkemesi’nin 27 Ekim 2011 tarihli tutanağına da şöyle geçmiştir:</p>

  <p class="alinti2">“17 Eylül 2011 günü alınan ara karar gereği, Genelkurmay Başkanlığı‘na yazılan yazıya MUAMELETEN cevap verildiği görüldü.”</p>

  <p>Uygulamada “MUAMELETEN” ifadesinin, talebin karşılanmadığı ancak bir işlem yapıldığını ifade etmek için kullanıldığı bilinmektedir. Mahkemeye göre ise konu kapanmıştır. Ama nasıl? Mahkeme, verdiği ara karar ortadayken <b>Başbakanlık Müsteşarlığı‘na gönderdiği yazıya “SEHVEN” yazılmış demiş ve bu yazının işlem yapılmaksızın iadesini</b> istemiştir. Ortada çok vahim bir hukuk ihlali vardır. Aşağıda belirtilen konulara mahkemenin açıklık getirmesi ve Türkiye’deki değerli hukuk adamlarının da bu konuyu değerlendirmesi gerekmektedir:</p>

  <p>a. Bir Mahkeme ara karar verip, bu kararının gereği olarak ilgili makama bir müzekkere gönderdikten sonra, konuya ilişkin almış olduğu karar ortada dururken, gönderdiği müzekkerenin telefon ile “SEHVEN” yazıldığını ve işlem yapılmadan iade edilmesini hangi hakla ve yetkiyle isteyebilir? Böyle bir durum daha önce acaba yaşanmış mıdır?</p>

  <p>b. Mahkemeyi bu şekilde hareket etmeye sevk eden nedenler nedir?</p>

  <p>c. Genelkurmay Başkanlığı tarafından “İnternet Andıcı“yla ilgili olabileceği değerlendirilen ve incelenmesi gerektiği belirtilen söz konusu direktif, genelge ve MGK kararlan görülmeden, incelenmeden 26. Genelkurmay Başkanı hakkında 13. Ağır Ceza Mahkemesi, 30 Aralık 2011 tarihinde nasıl suç duyurusunda bulunabilir? Tutuklama kararı nasıl alınabilir?</p>

  <p>d. İşin daha da vahim olan noktası, başta İnternet Andıcı sanıkları olmak üzere, Ergenekon davası olarak bilinen davanın diğer sanıklarının da durumlarını etkileyebilecek söz konusu direktif, genelge ve MGK kararları 13. Ağır Ceza Mahkemesi tarafından görülmeden, incelenmeden, “EKSİK İNCELEME” yapılarak 5 Ağustos 2013 tarihinde nasıl nihai kararını verebilir?</p>

  <p><b>Ortada, akıl tutulmasına neden olabilecek, yasal olarak yapılan bir işlemin “SEHVEN” yapıldığı telefonla söylenerek işlenen bir “hukuk cinayeti” vardır.</b> Mahkemenin kararını açıklamasının üzerinden dört ay geçti. “Gerekçeli Karar” hâlâ ortada değil. Daha ne kadar zaman geçeceği de belli değil. Bu vahim tablo karşısında yetkili ve sorumlu makamlar çok kere yaşandığı gibi yine “Bu sorunlar temyiz sürecinde çözülebilir, ne olacak. Suçsuz insanlar biraz daha cezaevlerinde yatmaya devam etsinler, ömürlerini tüketsinler, bundan ne çıkar” mı diyecekler?</p>

  <p>Tüm bunların üzerine bizler de “Adalet Mülkün Temelidir” sözünün Türkiye’de anlamsız bir tekerlemeye dönüştüğünü haykırırsak acaba sesimizi duyanlar olur mu? Doğrusu çok merak ediyorum!…</p>

</body>

</html>