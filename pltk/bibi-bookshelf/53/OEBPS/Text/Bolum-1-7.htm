<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Unknown</title>
  <link href="../Styles/stylesheet.css" rel="stylesheet" type="text/css"/>
</head>

<body>

  <h2>YAŞAMA DAİR</h2>

  <p><br/></p>

  <p>6 Ocak 2012 sabahı, daldığım derin uykudan uyandım. Yedi küçük odası bulunan, iki katlı cezaevinin bir koğuşunda tek başıma uyumuştum. Hava soğuktu. Getirdiğim eşyalar arasında bulunan kalın giysilerden seçtiklerimi giydim. Aşağı kata indim. Büyük bomboş bir salon, iki masa bir de eski bir televizyon vardı. Yüzümü yıkadım. Televizyonu açtım. Haber kanalları büyük ölçüde benim tutukluluk haberimi veriyordu. Televizyonun sesi boş odada gürültü şeklinde yankılanıyordu:</p>

  <p class="alinti2">“Türkiye Cumhuriyeti’nin 26. Genelkurmay Başkanı, terör örgütü kurmak ve yönetmek suçlamasıyla tutuklandı. Takdir Yüce Türk milletine aittir.”</p>

  <p>Kenarda, bir tepsi üzerinde kurabiye kutuları, su ve meyve suları vardı. Herhalde, cezaevi idaresi tarafından ilk ihtiyaçların karşılanması için konulmuştu. Oradan bir iki şey alıp yedim. Koğuşa gelen gidenler oluyordu. Dikkat ettim, tek kişi gelmiyordu. Gelenler birden fazla idi. Durumumu merak ediyorlardı. Bir isteğim olup olmadığını soruyorlardı. Gelenlerden biri, akşamüstü başka bir koğuşa geçeceğimi söyledi. Orası, üst katta üç odalı bir koğuşmuş. Gelenlere, iyi olduğumu ancak yeni geçeceğim koğuşta tek başına kalmak istemediğimi, yanıma birilerinin verilmesinin iyi olacağını söyledim. Sorun olmadığını ifade ettiler.</p>

  <p>Öğleden sonra yine geldiler. Silivri Başsavcısı‘nın geldiğini, benimle görüşmek istediğini, hazırsam gidebileceğimizi söylediler. Koğuştan çıktık. Bir yığın demir parmaklıklı adeta labirent gibi koridorlardan geçtik. Bıraksalar, kaldığım koğuşu rahat bulamazdım. Bir büyük odada, Başsavcı, İnfaz Savcısı ve Cezaevi Müdürü beni bekliyordu. Tanıştık ve oturduk. Bazı genel konuları konuştuk. Başsavcıya da yalnız kalmak istemediğimi söyledim. “Düşünüp değerlendireceğiz” dedi. İnfaz savcısı ise, bu sürenin biraz zaman alacağını, belki birkaç ay filan süreceğini söyledi. Ben de onu duyunca içimden, demek ki burada epeyi kalacağız diye geçirdim. Tutuklanma sürpriz olmamıştı. Bunu bekliyordum. Ama burada ne kadar kalacağımı pek tayin edemiyordum. Odaya birileri girdi. Kızım Feride ve oğlum Murat’ın beni ziyaret için geldiklerini söyledi. Günlerden Cuma idi. Yani Cezaevindeki ilk günüm, 6 Ocak 2012… Feride ve Murat’ın ziyaretini beklemiyordum. Biraz sürpriz oldu.</p>

  <p>İnfaz Savcısı, Başsavcı‘ya bakıp biraz gülümseyerek: “Ziyaret için izin verelim mi?” diye sordu. Başsavcı “Olur” diye yanıtladı. Sonradan öğrendim ki, ilk gün ziyaret hakkı zaten varmış. Savcılar ile konuşmamız uzuyordu, fakat benim aklım çocuklardaydı. Nasıl karşılaşacaktık? Ne konuşacaktık? Bir an önce buradaki konuşmayı bitirerek, onları görmek istiyordum. Nihayet oradan ayrıldım. Görüşmenin yapılacağı yere gittik. Görüşme “kapalı görüş” tü.</p>

  <p><br/></p>

  <h3 id="sigil_toc_id_4">Yaşam Yiğitçe ve Onurlu Olmalıydı</h3>

  <p><br/></p>

  <p>Kapalı görüşmeyi, küçük bir bölmede yapıyorsunuz. Aranızda kalın bir cam var. Konuşmanızı telefonla yapıyorsunuz ve kayda alınıyor.</p>

  <p>Feride ve Murat’ı karşımda gördüm. Adeta iki kuş gibi uçarak babalarını görmeye gelmişlerdi. Yüreklerinin pır pır ettiğini hissediyordum… Filmleri hatırlayın… Sevdiklerinden uzaklarda olan biri, kış günü pencerede oturur. Dışarıya bakar. Beklemektedir. Ansızın pencerenin sahanlığına iki kuş konar, pır pır ederek. Gözlerindeki büyük sevgi ile ona bakarlar. Oturan adam, o kuşlarda sevdiklerini görür.</p>

  <p>Telefon ahizesini kaldırarak konuşmaya başladık. Ağızlarımızdan ilk çıkan sözler, adeta kırık olarak çıkıyordu. Bir müddet sonra toparlanabildik. İlk görüşme, cezaevlerinde gerçekten pek kolay değildi. Görüşmenin devamında, onların moralli ve kararlı olduklarını gördüm, rahatladım. Cezaevinde başlangıçta lazım olacak bazı malzeme ve giysiyi de beraberlerinde getirdiklerini söylediler. Zaman süratle geçti. Onlar üzülerek ayrıldılar. Ben de koğuşa döndüm.</p>

  <p>F9 üst koğuşuna taşınacaktım. Hazırlandım. Akşamüstü o koğuşa taşındım. Daha temiz, derli toplu bir koğuştu. Yeni yerimiz buraydı. Acaba burada ne kadar kalacaktım? Açık söylemek gerekirse, iki sene geçireceğimi pek düşünmüyordum. Ama cezaevinde bu süreçte geçirdiğim iki yılın ilk günü böyle geçti. Akşam, koğuşta düşünürken kendi kendime şu sözleri fısıldadım:</p>

  <p>“Yaşamak acı çekmektir.”</p>

  <p>Ancak yaşamak için bir nedeni olan kişi, hemen hemen her şeye dayanabilir. Yaşamak için ortada çok neden vardı. Her şeyden önce eşim ve çocuklarım için yaşamak zorundaydım. Ama önemli olan, cezaevinde de olsa yaşam, “yiğitçe” ve “onurlu” olmalıydı. Bu konularda asla en küçük taviz vermemeliydim. Bugüne kadar da bu prensibe sıkı sıkıya bağlı kalmaya çalıştım.</p>

  <p>Cezaevi hayatı zor… Bu zorluğu ancak umudunuzu hiç yitirmeden aşabilirsiniz. Bunun yanında fiziki ve ruh sağlığınızı korumak sizin için en önemli olan husus. Bu nedenle daha önce de söylediğim gibi cezaevinde doğal olarak içinde bulunduğunuz sıkıcı, bunaltıcı üçgeni kırmanız gerekir. Bu üçgenin üç noktasını ise, içinde bulunduğunuz dava süreci, televizyondaki haberler ve haber programları ile gazeteler oluşturuyor. Bu noktaların dışına çıkmalısınız. Nasıl mı? Okuyarak. Okumak için bugüne kadar elde edemediğiniz büyük bir şans var elinizde: Bol zaman.</p>

  <p>Hareket etmelisiniz. Yürüyüş ve olabilecek sportif faaliyetler de size bu imkânı sağlayabilir. Tabii eğer bir de yazma kabiliyetiniz, isteğiniz, gücünüz varsa, inanın ki bu faaliyet sizi buralardan alıp, uzaklaştırıp, istediğiniz yere ulaştırabilir. Emre Kongar, yazmakla ilgili şunları söylüyor:</p>

  <p>“Yazmak benim için ebedileşmektir. Yazdığım zaman ömrümü aştığımı, ölümlü insan ömrünü yendiğimi ve sonsuzlukla bütünleştiğimi hissediyorum. Yaşamımı aşmayı yazıda buluyorum. Yazmaya odaklandığım için, küçük hesaplar beni pek etkilemez. Yazmak ve sonsuzluğa ulaşmak.”</p>

  <p>Ben de yazmaya aşığım. Cezaevindeki ilk yılım, <i>20. Yüzyılın En Büyük Lideri Mustafa Kemal</i> ve <i>Atatürk</i> kitaplarını yazmakla geçti. Bu süreçte oldukça mutlu oldum. Kitapların yazımı bitince de kendimi büyük bir boşlukta hissettim.</p>

  <p>Okumaya gelince. Yazabilmek için önce okumak lazım. Kendi yaşamıma baktığım zaman Harp Akademileri’ne öğrenci olarak katıldığım 1971 yılına kadar iyi bir okuyucu olduğum, ancak daha sonraki 20 yılı biraz boş geçirdiğimi düşünüyorum. 1990’lı yıllardan itibaren tekrar iyi bir okuyucu oldum. Ama, önümde okunmayı bekleyen çok şeyin, zamanın ise yetersiz olduğunu görünce hem hayıflandım hem de üzüldüm. Çünkü içimde okumaya yönelik büyük bir açlık vardı.</p>

  <p>Okumaya yoğun şekilde geri döndüğüm yıl 1993 oldu. O sene, Diyarbakır’a, Jandarma Asayiş Kolordu Komutan Yardımcılığı‘na atanmıştım. Zor yıllardı… Her gün çatışma ve şehit olaylarıyla karşı karşıya idik. Ama hayat devam ediyordu. Ertesi güne zinde ve hazırlıklı olmak zorundaydınız. Bu zor süreci geçirirken bana en iyi gelen şey boş zamanlarda, özellikle geceleri okumak oldu. Okumak, beni bulunduğum zor şartlardan uzaklaştırıyor ve dinlendiriyordu.</p>

  <p>Cezaevinde, okuma için önünüzde inanılmaz boyutta imkân var. Yeter ki okuyabilmek için, kendinizi rahat hissedin, hazır hissedin. Okumanın yanında, samimi olarak itiraf edeyim, cezaevine girdiğim ana kadar şiire pek ilgim olmamıştı. Pek bir şiir kitabı alıp okuduğumu da hatırlayamıyorum. Cezaevindeki en büyük kazanımlarımdan biri, içimde şiire ilişkin bazı duyguların yeşermesiydi. Bir gün “Yaşamak acı çekmektir” diye düşünürken, kalemimden bazı mısralar birdenbire dökülüverdi. Şiir bana göre duymak ve duyduğunu da en kısa şekilde kâğıda aktarabilmektir. Ben şiire olan çok geç kalmış duygularımı ilk kez cezaevinde hissetim. İşte ilk şiirim:</p>

  <p><br/></p>

  <h4 id="sigil_toc_id_5">Sevgi ve Acı</h4>

  <p><br/></p>

  <p><i>Bugünü yaşa, her dakikasını içercesine, severcesine</i></p>

  <p><i>Bugünü yaşa, her dakikasında acı çekercesine</i></p>

  <p><i>Sevgi ve acının birbirlerini tamamladığını bilircesine</i></p>

  <p><i>Yaşadığın her sevgi ve acı için, Allah’a dua edercesine</i></p>

  <p><i>Hayatın bir varmış, bir yokmuş olduğunu düşlercesine</i></p>

  <p><i>Yetmiş yaşında ilk şiir denemesini yaptığına inanırcasına.</i></p>

  <p><br/></p>

  <p>Cezaevinde bulunmanın en büyük güçlüğü ise sevdiklerinizden, yakınlarınızdan uzak olmaktır. Haftada sadece bir saat, onlarla ya cam arkasından ya da yüz yüze görüşme, konuşma veya onları koklama şansınız vardır. Bu duygularım da bir gün beyaz kâğıda şu şekilde aniden dökülüverdi:</p>

  <p><br/></p>

  <h4 id="sigil_toc_id_6">Mesafe</h4>

  <p><br/></p>

  <p><i>Uzakta sevdikleriniz</i></p>

  <p><i>Dokunamazsınız…</i></p>

  <p><i>Kokularını özlersiniz</i></p>

  <p><i>Duyamazsınız…</i></p>

  <p><i>Birden</i></p>

  <p><i>Yüzünüzü sildiğiniz</i></p>

  <p><i>Havluda</i></p>

  <p><i>Kokularını hissedersiniz</i></p>

  <p><i>Öpersiniz…</i></p>

  <p><i>Aranızdaki mesafeleri silersiniz.</i></p>

  <p><br/></p>

  <p>Şiire olan ilgim, şairlerin hayatına olan merakımı da artırdı. İlk önce, Abdülhak Hamid’in hayatını anlatan Can Dündar’ın Lüsyen isimli kitabını okudum. Bugüne kadar okumadığım için de kendi kendime kızdım. Lüsyen Hanım’ın inanılmaz hikâyesi bile başlı başına bir anıt gibiydi.</p>

  <p>Tevfik Fikret’i ve Nâzım Hikmet’i, Hıfzı Topuz’un yazmış olduğu kitaplardan daha yakinen tanıdım ve öğrendim.</p>

  <p>2011 yılında turistik bir gezi kapsamında Rusya’ya gittik. Gezi programında Moskova’daki mezarlığın ziyareti de vardı. Nâzım Hikmet’in mezarı oldukça gözde, iyi bir yerdeydi.</p>

  <p>Yıllar sonra Silivri’de bir cumartesi gecesi geç saatlerde, Hava Kurşun Gibi Ağır adlı kitabı bitirdiğimde derin düşüncelere daldım. Nâzım Hikmet’in yaşamöyküsünden etkilenmiştim. Yattım. Biraz sonra uyandım. Aklım, ruhum düşüncelerle doluydu. En iyisi herhalde ruhumun içinde duyduklarımı yazmaktı. Ben de öyle yaptım:</p>

  <p><br/></p>

  <h4 id="sigil_toc_id_7">Nâzım’a</h4>

  <p><br/></p>

  <p><i>Yaban ellerinde,</i></p>

  <p><i>mezarının başında,</i></p>

  <p><i>yabancıyım sana.</i></p>

  <p><i>Ne zaman ki,</i></p>

  <p><i>Milli Mücadele’de Anadolu’ya kaçışını,</i></p>

  <p><i>sonraki yıllarda,</i></p>

  <p><i>ne büyük haksızlıklara,</i></p>

  <p><i>zulümlere uğradığını,</i></p>

  <p><i>ama</i></p>

  <p><i>“Türklüğümü elimden alamazsınız”</i></p>

  <p><i>diye haykırdığını,</i></p>

  <p><i>Nüzhet, Piraye, Münevver, Vera ile,</i></p>

  <p><i>yaşadığın inanılmaz aşklarını,</i></p>

  <p><i>Raşit Kemali’den nasıl,</i></p>

  <p><i>bir Orhan Kemal yarattığını,</i></p>

  <p><i>öğrendiğim gün,</i></p>

  <p><i>utandım.</i></p>

  <p><i>Anadolu’da bir çınar altını,</i></p>

  <p><i>senden esirgediğimiz için,</i></p>

  <p><i>utandım.</i></p>

  <p><i>Dedim ki:</i></p>

  <p><i>üzülme, utanmazlığın, haksızlığın,</i></p>

  <p><i>diz boyu olduğu bir ülkede,</i></p>

  <p><i>utanmak ayıp değil.</i></p>

  <p><i>Sen,</i></p>

  <p><i>vatanseverliğin,</i></p>

  <p><i>gümbür gümbür sesi,</i></p>

  <p><i>yüce Türk şairi,</i></p>

  <p><i>affet bizi.</i></p>

  <p><br/></p>

  <p>Silivri’de, Hasdal’da, Hadımköy’de, Kartal Maltepe’de ve Sincan’da acılar, haksızlıklar ve adaletsizlikler yaşanmaktadır. İnsanlara, ailelerine, sevdiklerine ve destekleyenlerine adeta azap çektirilmektedir. Gelin bu yaşananları ve düşünceleri de beyaz kâğıda bir şiir ile dökelim:</p>

  <p><br/></p>

  <h4 id="sigil_toc_id_8">Azap Yolu</h4>

  <p><br/></p>

  <p><i>Kavşaklarla, virajlarla, yamaçlarla dolu hayat yolu.</i></p>

  <p><i>Bu yolda koştuk, çabaladık hiç yorulmadan,</i></p>

  <p><i>Yaşamın güzelliklerinin nasıl geçtiğini anlamadan.</i></p>

  <p><i>Sevinçleri ve başarıları çevremizle paylaştık,</i></p>

  <p><i>Bazen üzülüp donup kaldık.</i></p>

  <p><i>Acıları, sorunları hep kendimize sakladık.</i></p>

  <p><i>Bütün bunlara rağmen yaşam ne güzel deyip durduk,</i></p>

  <p><i>Altmış yedide emeklilik yolu göründü emekli olduk.</i></p>

  <p><i>İki yıl bile geçmeden 27 Aralık gecesi bir haber aldık,</i></p>

  <p><i>Dediler ki size yine bir yol göründü.</i></p>

  <p><i>Nereye?</i></p>

  <p><i>Oturma odasının penceresinden bakınca</i></p>

  <p><i>Oralarda olduğunu bildiğimiz, ancak görmediğimiz,</i></p>

  <p><i>Orada yaşananları ve yaşayanları iliklerimizde</i></p>

  <p><i>Hissettiğimiz</i></p>

  <p><i>Silivri’ye…</i></p>

  <p><i>Kimilerine göre bu yol azap yolu.</i></p>

  <p><i>Ne büyük yanılgı!</i></p>

  <p><i>Aslında günahsız insanlara açılan bu yol sabır yolu.</i></p>

  <p><i>Eğer bana sorarsanız</i></p>

  <p><i>Azap yoluna taş döşeyenlerin gidecekleri yolu,</i></p>

  <p><i>Derim ki</i></p>

  <p><i>Allah büyük, tek doğru gerçek değil mi bu?</i></p>

  <p><br/></p>

  <p>Biz de, neredeyse Cezaevindeki ikinci yılımızı dolduruyoruz. Hayatımdan çalınan bu iki yılda, en gurur duyduğum an, 7 Haziran 2013 tarihinde mahkemede yaptığım konuşmanın bitiminden, bütün sanık ve dinleyicilerin ayağa kalkarak beni alkışlamış oldukları andır. Büyük düşünür Montesquieu’nun güzel bir sözü vardır:</p>

  <p class="alinti2">“Bir rejim, halkın adalete inanmaz bir hale geldiği noktaya gelince, o rejim mahkûm olmuştur.”</p>

  <p>Bugün Türk milleti, yargı kullanılarak Türk Silahlı Kuvvetleri’ne karşı yürütülen faaliyetin ne olduğunun ve neden yapıldığının farkındadır. Yargıya olan güven gün geçtikçe azalmaktadır.Yapılan kamuoyu araştırmaları bunu açıkça göstermektedir. Türk milletinin yüzde 70’lere varan büyük çoğunluğu, 26. Genelkurmay Başkanı‘na ve arkadaşlarına büyük bir haksızlık yapıldığına inanmaktadır. İnanıyorum ki, bugün haksız yere cezaevlerinde tutulanları, Türk milletinin onlara karşı duyduğu derin sevgi kurtaracaktır. Bu inançla, yüce Türk milletine bir kere daha seslenmek istiyorum:</p>

  <p><br/></p>

  <h4 id="sigil_toc_id_9">Ayak Oyunu</h4>

  <p><br/></p>

  <p><i>Suçlu, ayağa kalk!</i></p>

  <p><i>Kime söylüyorsunuz?</i></p>

  <p><i>Hiç oturmadım ki ben</i></p>

  <p><i>Hep ayaktayım, dimdik.</i></p>

  <p><i>Dediler ki bize:</i></p>

  <p><i>Kahramanlar ayakta ölür.</i></p>

  <p><i>Suçum, ayakta durmak mı?</i></p>

  <p><i>Evet.</i></p>

  <p><i>O zaman açık açık söyleyin</i></p>

  <p><i>Bu bir ayak oyunu.</i></p>

  <p><i>Bu ülkede dik duranlar pek sevilmez.</i></p>

  <p><i>Sen de otursaydın birileri gibi,</i></p>

  <p><i>Şimdi burada olmazdın.</i></p>

  <p><i>Ben de derim ki o zaman,</i></p>

  <p><i>Ey halkım,</i></p>

  <p><i>Yeter seyrettiğin bu oyunu.</i></p>

  <p><i>Hukuksuzluğa karşı çıkmak,</i></p>

  <p><i>Bozmak için bu ayak oyununu,</i></p>

  <p><i>Hele bir doğrul,</i></p>

  <p><i>Gayrı yeter de!</i></p>

</body>

</html>