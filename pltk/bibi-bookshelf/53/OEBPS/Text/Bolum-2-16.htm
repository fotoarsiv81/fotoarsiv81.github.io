<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Unknown</title>
  <link href="../Styles/stylesheet.css" rel="stylesheet" type="text/css"/>
</head>

<body>

  <p><br/></p>

  <p class="alinti"><b>29 Ekim 2012</b></p>

  <p><br/></p>

  <h2>29 EKİM 2012, CUMHURİYET BAYRAMI MESAJI</h2>

  <p><br/></p>

  <p>Kin ve nefretin bizleri sürüklediği Silivri’deki tutsaklığımız haksız ve inanılmaz bir şekilde devam ediyor.</p>

  <p>Kurban Bayramı‘nı olduğu gibi Cumhuriyet Bayramı‘nı da yine ailelerimizden, sevdiklerimizden ve bizi sevenlerden ayrı geçiriyoruz. Bu durumda yapabileceğimiz tek şey, herkesin Kurban Bayramı‘nı ve Cumhuriyet Bayramı‘nı uzaktan kutlamak oluyor. Dini bayramlarımızdan Kurban Bayramı‘nı yaşadığımız bugünler insana şunu hatırlatıyor: Vicdan sahibi olanlar için, vicdan onların içindeki Allah’tır, peygamberdir… Ya vicdan sahibi olmayanlar! Onların ne Allahları ne de peygamberleri vardır.</p>

  <p>Cumhuriyetin 89. yıldönümünü kutluyoruz. Benim gibi 53 yıl Türk ordusunun üniformasını şerefle ve onurla taşıyan bir askerin ve cumhuriyete gönülden bağlı olan, haksız ve mesnetsiz suçlamalarla özgürlükleri kısıtlanmış bizlerin, cumhuriyetin kuruluşunu demir parmaklıklar arkasında kutlamak zorunda bırakılmasının ayıbını kimler yüklenecek ve bu ayıbı onlar nasıl temizleyecek? Bazıları, insanları demir parmaklıklar arkasına koyarak onların hürriyetlerini tamamen ellerinden aldıklarını zannedebilir. Yaşanan ve yaşanmakta olan olaylar bu düşüncenin pek de doğru olmadığını göstermektedir. Düşünceler ve sevgiler hiçbir zaman hapsedilemez, tutsak alınamaz.</p>

  <p>Malta’ya sürülerek zindana konan Ziya Gökalp yazdığı bir mektupta şunları söylemişti:</p>

  <p class="alinti2">“Yazmak en büyük gücüm. Beni demir parmaklıklar dışına çıkarıyor.”</p>

  <p>Gökalp’in sözleri birçoğumuz için de geçerlidir. <i>20. Yüzyılın En Büyük Lideri Mustafa Kemal</i> kitabının devamı olan, yazmakta olduğum <i>20. Yüzyılın En Büyük Lideri Atatürk</i> kitabını da bugünlerde tamamladım. İnanın, bu kitapların yazılması süresince neredeyse her gün, her dakika Atatürk ile yaşadım ve Atatürk’ü düşündüm. Bundan da büyük bir heyecan ve mutluluk duydum. Rüyada gibiydim. Kitabın sonlarına yaklaşırken, bir taraftan da üzüntü duymaya başladım; adeta bu kitabın bitmesini hiç istemedim. Ancak, her zaman olduğu gibi zaman aktı ve birden kendimi 10 Kasım 1938 gününde buldum. İşte o anda büyük bir boşluk içindeydim. İmdadıma, Türkiye Cumhuriyeti’nin 3. Cumhurbaşkanı Celal Bayar’ın Atatürk için söylediği o eşsiz ve unutulmaz cümle yetişti. Bu cümle ilk kitabımın giriş cümlesiydi. İkinci kitabımın da son cümlesi oldu:</p>

  <p class="alinti2">“Seni sevmek, milli ibadettir.”</p>

  <p>Beni dinleyen herkese sesleniyorum:</p>

  <p>Milli ibadetinizi sadece milli bayramlar ve 10 Kasım günleri ile sınırlamayınız. O’na çok şey borçlusunuz, borçluyuz…</p>

</body>

</html>