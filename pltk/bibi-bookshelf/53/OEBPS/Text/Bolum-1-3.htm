<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title>Unknown</title>
  <link href="../Styles/stylesheet.css" rel="stylesheet" type="text/css"/>
</head>

<body>

  <h2>OLAYLAR FARKLI CEREYAN ETSEYDİ NE OLURDU?</h2>

  <p><br/></p>

  <p>Güzel bir söz vardır:</p>

  <p>“Bugünü anlamak için, dünü bilmeniz gerekir.”</p>

  <p>Bu nedenle, 2013 yılında gelinen noktanın daha iyi anlaşılabilmesi ve doğru değerlendirmeler yapılabilmesi için son on yılda yaşanan bazı olaylara kısaca değineceğim.</p>

  <p>Tarihçiler, zaman zaman olaylar olduğu gibi değil de, farklı cereyan etseydi ne gibi sonuçlar olabilirdi diye düşüncelerini yazarlar. Burada, yeri geldiğince, biz de konulara bu açıdan bakmaya çalışacağız.</p>

  <p>• 2002 yılı Kasım ayında yapılan seçimler sonucunda AKP iktidara geldi. İktidar partisinin ileri gelenlerinin geçmişteki bazı söylemlerinin ve davranışlarının Ordu içinde de bazı endişeler yaratması doğaldı. Önemli olan sivil-asker ilişkilerinin sağlıklı ve karşılıklı güven ve diyaloğa dayandırılmasıydı. Böylece, yetki ve sorumluluklar içinde kalarak düşünce ve teklifler uygun platformlarda yetkili makamlara iletilebilirdi. Bunun yanında, her zaman olduğu gibi Türk Silahlı Kuvvetleri’nin üst kademesi ile Genelkurmay Başkanı arasındaki, sağlıklı güven ve diyalog ortamı da, son derece önemliydi.</p>

  <p>2002 Ağustos’unda Kara Kuvvetleri Komutanı Org. Hilmi Özkök’ün Genelkurmay Başkanlığı‘na, Özkök’ten boşalacak Kuvvet Komutanlığı‘na ise askeri teamüller çerçevesinde Org. Edip Başer’in getirilmesi beklenmekteydi. Ancak, beklenen gerçekleşmedi. Özellikle, 2003 yılı sonbaharından itibaren Türk Silahlı Kuvvetleri’nin üst kademesi arasındaki sağlıklı diyalog ortamının arzu edilen seviyede olmadığı ileri sürülebilir. Bu nedenle, 2002 Ağustos’unda normal askeri teamüllere uyulmuş olunsaydı, belki de Türk Silahlı Kuvvetleri’nin ve personelinin bugün karşılaştığı sorunlarla pek karşılaşmayacağı söylenebilir.</p>

  <p>• ABD, 2003 yılında icra edilecek Irak’ı Kurtarma Harekâtı için Türkiye’den bir cephe açılmasını istedi. Ancak, bilindiği gibi bu konuya ilişkin Hükümet tezkeresi, TBMM’de yeterli kabul oyu alamadı. Yapılan etkin propagandanın da etkisiyle, tezkerenin geçmemesinin sorumluluğu Türk Silahlı Kuvvetleri’nin üzerine yıkıldı. 1 Mart Tezkeresi, TBMM’de yeterli kabul oyunu almış olsaydı, Türk Silahlı Kuvvetleri ve personeli bugün karşı karşıya kaldığı sorunlarla, büyük ölçüde yüz yüze kalmayabilirdi.</p>

  <p>• Ergenekon davasında cebir ve şiddet içeren iki olay vardır. Bunlar <i>Cumhuriyet</i> gazetesine bomba atılması ve menfur Danıştay cinayetidir. <i>Cumhuriyet</i> gazetesine 5, 10 ve 11 Mayıs 2006 tarihlerinde el bombası atıldı.</p>

  <p>Soner Yalçın, <i>Samizdat</i> adlı kitabında bu olayla ilgili şu değerlendirmeleri yapmaktadır: “Türkiye’nin en köklü ve muhalif gazetesi <i>Cumhuriyet</i>‘e atılan üç el bombasını polis nasıl araştırdı? Ya da şöyle sormalıyım: Niye araştırmadı? Polis ilk iki bomba eylemiyle ilgili robot resmi çizdirecek tanık bulamamıştı. Üçüncü bomba atılması olayında tanık bulundu. Yine de robot resim çizimi nedense beş gün sürdü. Birinci bomba atıldığında yapmadılar, ikinci bomba atıldığında yapmadılar, üçüncü bomba atıldığında ancak yeterli güvenlik önlemlerini aldılar. Niye geç?”</p>

  <p><i>Cumhuriyet</i> gazetesine ilk eylem 5 Mayıs 2006 tarihinde yapıldığına göre, Yalçın’ın belirttiği gibi polis daha etkin hareket edebilseydi, daha sonraki eylemlerde olayların failleri yakalanabilirdi. Unutulmasın ki, bu eylemlerin failleri kısa bir süre sonra, 17 Mayıs 2006 tarihinde menfur Danıştay cinayetini işleyeceklerdir.</p>

  <p>Bu konudaki diğer önemli bir nokta da; 17 Mayıs 2007’de Savcı Zekeriya Öz’ün, Ankara 18. Ağır Ceza Mahkemesi’ne yolladığı bir mütalaa ile, Danıştay davasının İstanbul’daki Ergenekon davasına eklenmesi için ilk adımı atmış olmasıdır. Danıştay davasına, Ankara 18. Ağır Ceza Mahkemesi bakıyordu. Neredeyse, mahkemenin kararına 7 gün kala, 6 Şubat 2008’de Osman Yıldırım itirafta bulundu ve <i>Cumhuriyet</i> gazetesine atılan bombaları Veli Küçük, Muzaffer Tekin ve Oktay Yıldırım’dan aldığını söyledi. Yıldırım, 20 ay sonra ifadesini değiştirmişti. Alpaslan Arslan ise, üç bombayı da Süleyman Esen’den aldığını söylemişti. 12 Haziran 2007’de Ümraniye’de yapılan aramada el bombaları ele geçirilmişti. Ancak Savcılık, 17 Mayıs 2007’de Danıştay davasıyla ilgilenmeye başlamıştı bile. Eğer bu ilgi, Ümraniye’yle ilgili ihbarın 12 Mart 2007’de yapıldığına dayanıyorsa, neden arama için 12 Haziran 2007 beklenildi? <i>Cumhuriyet</i> gazetesine yapılan ilk eylemlerde, gerekli işlemler yapılsaydı, büyük bir ihtimalle Danıştay cinayetinin failleri yakalanabilirdi. Elbette, buradan şöyle bir sonuç çıkarılmamalıdır. <i>Cumhuriyet</i> gazetesine yapılan eylemlerden sonra Danıştay cinayetinin işleneceği de biliniyordu.</p>

  <p>Sonuç olarak şu söylenebilir: <i>Cumhuriyet</i> gazetesine yapılan ilk eylemler ile Danıştay cinayeti planlı ve kasıtlı bir şekilde Ergenekon davası ile birleştirilmiştir. Birleştirilmesinin nedeni ise açıktır: Ergenekon davası içerisinde cebir ve şiddet içeren eylem yoktur. Bu ise, söz konusu davanın çökmesi demektir.</p>

  <p>• 2007 yılı, Türk siyasetinin en önemli olaylarının yaşandığı yıllardan biridir:</p>

  <p>Mayıs 2007’de Cumhurbaşkanlığı seçimi yapılacaktı.</p>

  <p>14 Nisan 2007 tarihinde, Ankara’da ilk Cumhuriyet Mitingi yapıldı.</p>

  <p>24 Nisan 2007 tarihinde de, Dışişleri Bakanı Abdullah Gül’ün, AKP’nin Cumhurbaşkanı adayı olduğu açıklandı.</p>

  <p>27 Nisan 2007 tarihinde, seçimin birinci oylamasında Gül 367 oy aldı. İkinci oylama 2 Mayıs 2007 tarihinde yapılacaktı.</p>

  <p>27 Nisan 2007 gecesi, Genelkurmay Başkanlığı internet sitesine bir bildiri konuldu. Daha sonra bu bildiri “e-muhtıra” olarak isimlendirildi. Hükümet, bu bildiri karşısında kesin tavır aldı. Bazı görüşlere göre, 27 Nisan bildirisi sonrasında ordunun direnme gücü test edilmişti.</p>

  <p>1 Mayıs 2007 tarihinde, Anayasa Mahkemesi seçimin ilk turunu iptal etti. Aynı gün AKP seçim kararı aldı.</p>

  <p>17 Mayıs 2007’de İstanbul Cumhuriyet Başsavcılığı, Danıştay davasıyla ilgilenmeye başladı. Yargılama süreçleri içinde gerekli yasal düzenlemeler tamamlanmıştı. Artık “askeri vesayete” son vermek için uygun ana da gelinmişti.</p>

  <p>12 Haziran 2007 tarihinde düğmeye basıldı. Ümraniye’de bulunacak el bombalarına dayanılarak soruşturma konusu olan ve ileride Ergenekon davası olarak adlandırılacak olan dava, Danıştay cinayeti ile birleştirilecekti.</p>

  <p>22 Temmuz 2007 seçimlerini AKP kazandı.</p>

  <p>28 Ağustos 2007 tarihinde Abdullah Gül, Cumhurbaşkanlığı‘na seçildi.</p>

  <p>• 2008 yılının en önemli olayı ise, AKP’nin kapatılmasına yönelik Anayasa Mahkemesi’nde açılan dava oldu.</p>

  <p>17 Mart 2008 tarihinde Yargıtay Başsavcısı, kapatma davasına ilişkin iddianamesini sundu.</p>

  <p>Haziran ayı savunma ile geçti.</p>

  <p>1 Temmuz 2008 tarihinde -Türk Silahlı Kuvvetleri’nde en yüksek rütbeye ulaşmış- (Em) Orgeneraller Hurşit Tolon ile Şener Eruygur tutuklandı.</p>

  <p>30 Temmuz 2008’de ise Anayasa Mahkemesi, kapatma davasına ilişkin kararını açıkladı.</p>

  <p><br/></p>

</body>

</html>