<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="chapter5-2">
<div>
			<h2><span id="page208" title="208"></span>1950’lerde psikoloji: Amerikan etkisi altında yeniden kuruluş</h2>
			<p>1950’lerde sosyoloji dışındaki diğer sosyal bilim dallarında da hızlı bir “Amerikanlaşma” eğilimi göze çarpmaktaydı. Sosyolojiyle birlikte uzun bir süre felsefenin bir alt dalı olarak kalan psikoloji disiplininin söz konusu dönemdeki evrimi bunun bir örneğiydi. Denebilir ki 1950’ler, psikolojinin disiplin olarak “yeniden kuruluş” yıllarıdır ve bu süreçte disiplini şekillendiren kaynakların başında Amerikan psikolojisi gelmekteydi.<a class="si-noteref" href="#f292" id="backref_292">292</a></p>
			<p>“Yeniden kuruluş” sürecini anlayabilmek için 1950’ler öncesi birikime kısaca göz atmak gerekmektedir. Cumhuriyet döneminde Türkiye’de psikoloji disiplininin gelişimi incelendiğinde, psikolojinin ayrı bir kürsü olarak kurumsallaştığı başlangıç yıllarına Alman ekolünün hâkim olduğu görülür. Nazi Almanya’sından kaçarak Türkiye’ye gelen Prof. W. Peters, hem psikoloji disiplininin kurumsallaşmasını sağlamış hem de ilk psikoloji laboratuvarını kurmuştu. Bu yıllarda psikoloji, pedagojiyle bağlantılı bir alt dal olarak gelişmekteydi. Ancak Peters’la gelen Alman ekolü Türkiye’de kök salamadı; 1950’lerin ortasından itibaren<a class="si-noteref" href="#f293" id="backref_293">293</a> danışmanlık ve zekâ testlerine dayanan Amerikan pragmatik psikolojisi Türkiye’de etkili olmaya başladı.<a class="si-noteref" href="#f294" id="backref_294">294</a> Gündüz Vassaf, İstanbul Üniversitesi psikoloji kitaplığının kart kataloğu incelendiğinde 1920-1950 arasında kitapların yüzde 80’i Almanya veya Fransa’dan gelirken, daha sonraki yıllarda neredeyse sadece <span id="page209" title="209"></span>ABD’den kitap geldiğini söyleyerek bu etkinin göstergelerinden birine dikkat çekmektedir.<a class="si-noteref" href="#f295" id="backref_295">295</a></p>
			<p>Bu etkiyi felsefi teorik düzeyde tanımlamak gerekirse Türkiye’de felsefenin bir alt dalı olarak görülen ve bu nedenle gelişimini Fen-Edebiyat fakülteleri içerisinde gerçekleştiren psikoloji –uzmanlaşmanın sınırlı olduğu– 20. yüzyılın ilk yarısında insanı, bir bütün olarak ele almaktaydı. Türkiye’ye Fulbright desteğiyle gelmiş ve daha sonra Türkiye’de psikolojinin gelişimi üzerinde genel bir değerlendirme kaleme almış olan McKinney, öğrenciler arasında pozitivizme veya beyin modellerine çok az ilgi olduğunu, bütün insan yaklaşımıyla getirilen açıklamaların beğenildiğini belirtirken<a class="si-noteref" href="#f296" id="backref_296">296</a> Türkiye’deki psikoloji yaklaşımının Amerikan psikolojisiyle farkını da dile getirmekteydi. Öte yandan, daha önce de bahsedildiği gibi, ABD’de özellikle savaş sonrası gelişme imkânı bulan psikoloji, testler ve ölçüm teknikleri üzerine kurulu yapısıyla “insanı ölçme”ye çalışan bir disiplin görünümündeydi. Psikolojinin bir “teknoloji” olarak kullanılabileceğini gösteren çalışmaların sayısındaki artışın savaşın ardından patlak vermesi, aktarılan fonların büyüklüğü açısından ABD’de psikolojiyi ayrıcalıklı sosyal bilimler disiplinleri sınıfına soktu.<a class="si-noteref" href="#f297" id="backref_297">297</a></p>
			<p>Türkiye’de o güne kadar hâkim olan psikolojik yaklaşımlardan önemli farkılılar gösteren Amerikan psikolojisinin etkisi, psikolojinin gelişiminde önemli bir kırılma yarattı. Vassaf, konuyla ilgili makalesinde bunun Türkiye’ye özgü olmadığını ve birçok Üçüncü Dünya ülkesinde yaşandığını hatırlatmakta ve böylece psikolojinin gelişiminin “bilim ve toplum” arasındaki etkileşimin neticesi olmaktan çıktığına ve bir “ithalat-ihracat” ilişkisine dönüştüğüne işaret etmekteydi. Bu çok önemli tespit, 1950’lerde psikoloji disiplini <span id="page210" title="210"></span>açısından oldukça radikal ve sorunlu bir dönüşüm yaşandığını da ifade etmekteydi. Amerikan psikolojisinin Türkiye’ye gelişiyle birlikte sadece bazı tekniklerin ithal edilmesi söz konusu olmamıştı; aynı zamanda “ideal toplum”, “ideal aile”, “ideal birey” gibi sosyal ve siyasi sembolizmler de ithal edilmişti.<a class="si-noteref" href="#f298" id="backref_298">298</a> Kuşkusuz sosyal bilim çalışmaları arasındaki evrensel etkileşimin ötesine geçen bir tür “ithalat-ihracat” modeli, her sosyal bilim disiplininde birtakım sakıncalar doğurur.</p>
			<p>Bu çerçeveden bakıldığında Türkiye’de psikolojinin ABD kaynaklı psikolojik yaklaşımlardan etkilenmesinden ziyade, Amerikan psikolojisinin konuları, ders kitapları, öğretim üyeleri ve uzmanları aracılığıyla Türkiye’de psikoloji disiplinini yeniden kurmasından bahsetmek daha doğru görünmektedir. Bu iddiayı destekleyen pek çok veriden biri, uzun yıllar Türkiye’de psikoloji eğitiminde ABD’de okutulan ders kitaplarının çevirileriyle yetinilmesidir. 1950’lere gelene kadar sosyolojiye kıyasla psikoloji alanındaki Türkiyeli birikimin zayıf olması bu tür bir köklü bir dönüşüme zemin yarattı.<a class="si-noteref" href="#f299" id="backref_299">299</a> Daha önce de belirtildiği gibi, bu döneme kadar psikoloji pratik alanda daha çok pedagojiyle birlikte ele alınmakta<a class="si-noteref" href="#f300" id="backref_300">300</a> ve de soyut düşünsel düzeyde felsefenin bir alt dalı olarak algılanmaktaydı.</p>
			<p>II. Dünya Savaşı sonrasında DTCF’de yürütülen cadı avı nedeniyle sosyal psikolojinin önemli isimlerinden Muzaffer Şerif’in Türkiye’den ayrılmak zorunda kalması var olan zayıf birikimi de büyük ölçüde erozyona uğrattı. 1950’lerde Türki<span id="page211" title="211"></span>ye’de psikolojide öne çıkan isimlere bakıldığında Mümtaz Turhan dışında etkili bir isme rastlanmamaktaydı. Kaldı ki, Columbia Üniversitesi’nden doktora derecesi almış olan Muzaffer Şerif de Amerikan kaynaklarından yaptığı çeviriler ve standartlaştırdığı psikolojik testlerle Amerikan psikolojisinin Türkiye’ye girişinde rol oynamış kişilerden biriydi.<a class="si-noteref" href="#f301" id="backref_301">301</a> Şerif’in Türkiye’deki önemli çalışmalarıysa deneysel psikolojiden ziyade sosyal psikoloji alanındaydı. Her ne kadar Amerikan psikolojisinin tanıtılmasında öncü rol oynasa da Muzaffer Şerif’in sosyal psikolojiye yönelmesi güttüğü toplumsal kaygılar ve toplumu anlama çabasıyla yakından ilgilidir. Şerif, yürüttüğü sosyal psikoloji araştırmaları aracılığıyla kır’a teknolojinin girişiyle hız kazanan “sosyal değişme”yi açıklamaya çalışmıştı. Sonraki yıllarda Şerif’in mirasını devralan az sayıdaki genç sosyal bilimci, sosyal psikoloji ve sosyoloji alanlarında yaptıkları çalışmalarla bu mirası sürdürdü.<a class="si-noteref" href="#f302" id="backref_302">302</a></p>
			<p>1951’de İstanbul Üniversitesi’nde “tecrübi psikoloji kürsüsü”nde profesörlüğe yükseltilen Mümtaz Turhan, 1930’larda Alman psikolojisinin etkisinde bir sosyal bilimciyken, özellikle Cambridge’de Bartlett’le yaptığı çalışmalardan sonra sosyal değişmenin psikolojik faktörleriyle ilgilenmeye başladı. Turhan bu çerçevede Batılılaşma konusuna eğilmiş, Kemalist olmayan bir Batılılaşmanın yolları üzerine kafa yormuştu. Muhafazakâr düşüncenin önemli isimlerinden biri olarak kabul edildiği ve pek çok kişiyi etkilediği bilinen Turhan’ın psikoloji disiplininin gelişiminde sıçratıcı bir etkisi olduğunu söylemekse mümkün değildir.</p>
			<p>Daha önce belirtildiği gibi, ABD’de psikoloji, savaş sonrası yıllarda “pratik yarar sağlayan bir bilim” olarak algılanmaya başlanmıştı. Bu algı değişiminin temel nedeni pek çok toplumsal sorunun, muhalif siyasi yaklaşımın ya da kurumsal başarısızlığın nedeni olarak psikolojik arızaların gösterilmesiydi. Böylece ampirik yöntemle yapılan psikolojik araş<span id="page212" title="212"></span>tırma projelerine ya da psikolojiden yararlanan kamuoyu araştırmalarına büyük kaynak aktarılmaya başlandı. Buna ek olarak psikoloji, hızla gelişen iletişim teknikleri sayesinde, Soğuk Savaş’ta propagandaya büyük önem veren ABD hükümetinin ve güvenlik teşkilatının yoğun ilgisine mahzar oldu. Ayrıca neredeyse salt ölçüm tekniklere indirgenen Amerikan psikolojisinin kültürler arası farklılıklardan etkilenmeyen evrensel bir geçerliliği olduğu da düşünülmekteydi. Bu nedenle, benzer teknikler, toplumsal ve siyasal hastalıkların ya da devlet mekanizmasında yaşanan sorunların giderilmesine katkıda bulunacağı düşüncesiyle Türkiye gibi ülkelere de aktarılmaya çalışılmaktaydı.</p>
			<p>Neticede Türkiye üniversitelerine psikoloji alanında görev yapmak üzere gelen ABD’li biliminsanı sayısı –bu yıllarda psikoloji dalında yetişmiş insan sayısının da sınırlılığı nedeniyle– diğer disiplinler için konuk edilenlerden daha fazla oldu. Nail Şahin, Türkiye’de psikolojinin tarihi üzerine yazdığı makalesinde, psikolojinin Batı’daki seyrini yaptığı önemli çevirilerle Türkiye’ye nakleden Muzaffer Şerif’in Türkiye’yi terk ettiği 1944 sonrasında İstanbul ve Ankara’da Batı’yla temasların misafir öğretim üyeleri aracılığıyla yürütüldüğünü söylemektedir.<a class="si-noteref" href="#f303" id="backref_303">303</a> Türkiye’de psikoloji disiplinin Amerikan psikolojisinin belirleyiciliği altında gelişmesi, ABD’den gelen çok sayıda misafir öğretim üyesinin rolünün ne derece önemli olduğunu da ortaya koymaktaydı.</p>
			<p>Gelen isimlere bakıldığında deneysel psikolojinin önemli ismi Walter Miles’ın Yale’den emekli olduktan hemen sonra İstanbul’a geldiği ve burada bir süre kalarak psikoloji alanındaki ilk ve önemli çalışmalardan birine imza attığı görülür.<a class="si-noteref" href="#f304" id="backref_304">304</a> Yine Fulbright desteğiyle İstanbul’a gelenler<a class="si-noteref" href="#f305" id="backref_305">305</a> arasında Gert<span id="page213" title="213"></span>rude Hildreth, Edwin Hollander, Nicholas Pronko bulunmaktaydı. Kendisi de Fulbright’tan yararlanarak Türkiye’ye gelen McKinney, yazdığı makalede Hildreth’in ismine yer vermemiş, ancak bir başka kişinin Homer Reed’in 1950’lerin sonlarında geldiğini belirtmiştir.<a class="si-noteref" href="#f306" id="backref_306">306</a> Psikoloji alanında Türkiye’de DTCF’de çalışmış ABD’li biliminsanları arasında Carroll C. Pratt öne çıkıyordu. Sonraları gelen ABD’liler arasında Spaulding Rogers<a class="si-noteref" href="#f307" id="backref_307">307</a>, Mark K. Allen ile yukarıda bahsedilen Fred McKinney gibi isimler vardı.<a class="si-noteref" href="#f308" id="backref_308">308</a> Thomas Reese ve John Volkmann ise Ankara Üniversitesi’nde görev yapmıştı. Allen, Reese ve Volkmann Fulbright desteğiyle, Rogers ise Smith-Mundt desteğiyle Türkiye’ye geldi. Victor Noll ODTÜ’de; John Rockwell ise Amerikan Kız Koleji’nde görev yaptı.<a class="si-noteref" href="#f309" id="backref_309">309</a> Bu kurumlar dışında Gazi Eğitim Enstitüsü de çok sayıda yabancı öğretim üyesini istihdam etti. Bunlar öğretmen yetiştirme programına ağırlıklı olarak pedagoji alanında katkıda bulundu. McKinney, ABD’den Delton C. Beier’in Gazi’de bir yıl geçirdiğini ve bir zekâ testi geliştirdiğini yazmaktadır.<a class="si-noteref" href="#f310" id="backref_310">310</a> Ayrıca Milli Eğitim Bakanlığı’nın da “uygulamalı psikoloji” alanında çok sayıda ABD’li uzman istihdam ettiğini belirtmektedir.<a class="si-noteref" href="#f311" id="backref_311">311</a> Fulbright’tan destek alarak Türkiye’ye gelen öğretim üyelerinin sayılarının disiplinlere göre dağılımına bakıldığında da 1950’ler boyunca psikolojinin açık ara önde olduğu görülür.</p>
			<p>Bu dönemde Türkiye’deki farklı kurumlarda görev yapan bu isimlerle birlikte deneysel psikolojide kayda değer <span id="page214" title="214"></span>bir ilerleme sağlandı, aralarında Milli Eğitim Bakanlığı’nın da bulunduğu kamu kurumlarında uygulamalı psikoloji alanında ABD’li psikologlar istihdam edildi. Üstelik Mümtaz Turhan’ın şu sözleri Türkiye’de psikolojinin gelişimi ile ilgilenenin sadece ABD olmadığını göstermektedir:</p>
			
			<blockquote>
			<p>Hakikatte geçenlerde Türkiye’de psikolojinin vaziyetini incelemek üzere bizimle görüşmeye gelen Amerika’nın Nato ilmî irtibat bürosu şefi, İsrail’de 200’den fazla birinci sınıf psikologun bulunduğunu ve bunların cemiyetin her sahasında fevkalade faal olduklarını(…)<a class="si-noteref" href="#f312" id="backref_312">312</a></p>
			</blockquote>
			
			<p>Sonuç olarak özellikle kurumların iyileştirilmesine yönelik çalışmalarda pek çok sorunun bireyden yola çıkarak düzeltebileceği fikri ile Soğuk Savaş ideolojik mücadelesi nedeniyle “halkla ilişkiler” ve “kamuoyu oluşturma” gibi başlıkların önem kazanması, ABD’de ve Amerikan hegemonyasının inşa edildiği Türkiye gibi ülkelerde psikolojinin yükselişine olanak sağladı. Öte yandan eğitim politikaları ve uygulamalarıyla ilgili alanlarda uzmanlıklarından yararlanılmak üzere çok sayıda ABD’li psikoloğun ve öğretim üyesinin Türkiye’ye gelmesi sağlandı. Böylece modernleşmecilerin toplumsal sorunların çözümünde kilit rol atfettikleri eğitime bir destek daha verilmiş oldu.</p>
			</div>
			<div class="si-footnotes">
			<div class="si-footnote" id="f292"><a class="si-backref" href="#backref_292">292</a><span>. Vassaf, Türkiye’de psikolojinin gelişiminin körü körüne bir Batı’ya bağımlı bir gelişme olduğunu, bunun birçok Üçüncü Dünya ülkesinde sosyal bilimlerin gelişmesi açısından da geçerli olduğunu belirtmektedir. Bkz. Gündüz Vassaf, “Bir Bağımsızlık Kavgası: ‘Dünden Yarına Türkiye’de Psikoloji’”, <em>Bilim ve Sanat</em>, Sayı 22, Ekim 1982, s. 30-31.</span></div>
			<div class="si-footnote" id="f293"><a class="si-backref" href="#backref_293">293</a><span>. Kağıtçıbaşı Amerikan etkisinin 1960’larda başladığını söylemektedir. Çiğdem Kağıtçıbaşı,  “Psychology in Turkey”, <em>International Journal of Psychology</em>, Cilt 29, Sayı 6, 1994, s. 731. Ancak 1950’ler boyunca Türkiye’ye gelen çok sayıda ABD’li öğretim üyesi ve uzman bu başlangıç tarihini daha önceye çekebileceğimizi göstermektedir.</span></div>
			<div class="si-footnote" id="f294"><a class="si-backref" href="#backref_294">294</a><span>. Gündüz Vassaf, “Turkey”, s. 384. Virgina S. Sexton ve John D. Hogan (Ed.) <em>International Psychology: Views From Around the World </em>içinde (383-389), Lincoln: University of Nebraska Press, 1992, s. 384.</span></div>
			<div class="si-footnote" id="f295"><a class="si-backref" href="#backref_295">295</a><span>. Age, s. 385.</span></div>
			<div class="si-footnote" id="f296"><a class="si-backref" href="#backref_296">296</a><span>. Fred McKinney, “Psychology in Turkey: Speculation Concerning Psychology’s Growth and Area Cultures”, <em>American Psychologist</em>, Sayı 15, 1960, s. 720.</span></div>
			<div class="si-footnote" id="f297"><a class="si-backref" href="#backref_297">297</a><span>. McKinney aynı çalışmasında yeni kurulmuş olan ve İngilizce eğitim veren Ortadoğu Teknik Üniversitesi’de psikolojinin Batılılaşma programında bir teknoloji olarak ele alınacağına ilişkin verilerden bahsetmektedir. Bkz. Age, s. 720.</span></div>
			<div class="si-footnote" id="f298"><a class="si-backref" href="#backref_298">298</a><span>. Bu eleştiriye yer verilen makalede Kuzey Amerika kaynaklı psikolojinin Üçüncü Dünya’ya sızmasının Batı paradigmalarının “azgelişmiş” ülkelere yayılmasına yol açtığına da dikkat çekilmektedir. Bkz. Sertan Batur ve Ersin Aslıtürk. “On critical psychology in Turkey”, <em>Annual Review of Critical Psychology</em>, Sayı 5, 2006, s. 21-41.</span></div>
			<div class="si-footnote" id="f299"><a class="si-backref" href="#backref_299">299</a><span>. Bu birikimin erken dönemine bakıldığında psikolojiye ilgi duyulmasını sağlayan çevirilerden ve M. Şekip Tunç, Muzaffer Şerif ve Mümtaz Turhan gibi isimlerin katkılarından bahsedilebilir.</span></div>
			<div class="si-footnote" id="f300"><a class="si-backref" href="#backref_300">300</a><span>. Osmanlı’da psikolojinin dinsel ve mistik kökenleri olduğunu söyleyen Boratav, 20. yüzyıl başından itibaren psikolojinin eğitimle ilişkili olarak ele alındığını belirtmektedir. Bkz. Hale Borak Boratav, “Psychology at the Crossroads: The View from Turkey”, Michael J. Stevens ve Danny Wedding (Ed.) <em>Handbook of International Sociology</em> içinde (311-330), New York, Brunner-Routledge, 2004, s. 312.</span></div>
			<div class="si-footnote" id="f301"><a class="si-backref" href="#backref_301">301</a><span>. “Psychology in Turkey”, s. 731.</span></div>
			<div class="si-footnote" id="f302"><a class="si-backref" href="#backref_302">302</a><span>. Mübeccel Kıray ve Fatma Başaran, Şerif’in izinden giden iki önemli sosyal bilimci olmuştur.</span></div>
			<div class="si-footnote" id="f303"><a class="si-backref" href="#backref_303">303</a><span>. Nail Şahin, “Psikoloji”, <em>Cumhuriyet Döneminde Türkiye’de Bilim ve “Sosyal Bilimler</em>” içinde (203-226), Ankara, Türkiye Bilimler Akademisi, 1997, s. 205.</span></div>
			<div class="si-footnote" id="f304"><a class="si-backref" href="#backref_304">304</a><span>. <em>Deneysel Psikoloji İstanbul Çalışmaları</em> başlığıyla basılan bu yayın dışında, doktora tezi de yönetmiştir. Bkz. Ernest R. Hilgard, “Walter Richard Miles: 1885-1978”, <em>American Journal of Psychology</em>, Cilt 93, Sayı 3, Eylül 1980, s. 565-568.</span></div>
			<div class="si-footnote" id="f305"><a class="si-backref" href="#backref_305">305</a><span>. Fulbright desteğiyle Türkiye’ye gelmiş yabancı öğretim üyelerinin listelerine Türkiye Fulbright Eğitim Komisyonu’nun liste kitapçığından ulaşılmıştır.</span></div>
			<div class="si-footnote" id="f306"><a class="si-backref" href="#backref_306">306</a><span>. “Psychology in Turkey: Speculation Concerning Psychology’s Growth and Area Cultures”, s. 717.</span></div>
			<div class="si-footnote" id="f307"><a class="si-backref" href="#backref_307">307</a><span>. Rogers, Smith-Mundt desteğiyle gelmiştir. Bkz. age, s. 718.</span></div>
			<div class="si-footnote" id="f308"><a class="si-backref" href="#backref_308">308</a><span>. Azmi Süslü, DTCF tarihi konusundaki çalışmasında fakülteden ayrılmış veya emekli olmuş yabancı öğretim elemanlarının bir listesini vermiştir. Bkz. Azmi Süslü, <em>Dil ve Tarih-Coğrafya Fakültesi’nin 50 Yıllık Tarihi</em>, Ankara, Ankara Üniversitesi Basımevi, 1986, s. 490-493.</span></div>
			<div class="si-footnote" id="f309"><a class="si-backref" href="#backref_309">309</a><span>. Fulbright listesinde bulunan bu iki isimden McKinney bahsetmemektedir.</span></div>
			<div class="si-footnote" id="f310"><a class="si-backref" href="#backref_310">310</a><span>. “Psychology in Turkey: Speculation Concerning Psychology’s Growth and Area Cultures”, s. 719.</span></div>
			<div class="si-footnote" id="f311"><a class="si-backref" href="#backref_311">311</a><span>. McKinney, MEB’in bu yıllarda çalıştırdığı çok sayıda isme ilişkin bilgi vermektedir. Bkz. age, s. 720.</span></div>
			<div class="si-footnote" id="f312"><a class="si-backref" href="#backref_312">312</a><span>. Turhan, bu bilgiyi 1958’de ilk cildi yayımlanmış olan <em>Garblılaşmanın Neresindeyiz?</em> başlıklı kitabında vermiştir. Bkz. Mümtaz Turhan, <em>Garblılaşmanın Neresindeyiz?,</em> İstanbul, Yağmur Yayınları, 1967, s. 78.</span></div>
			</div>
  </body>
</html>