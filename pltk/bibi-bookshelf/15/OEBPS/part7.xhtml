<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="part7">
<div class="part">
			<h1 class="chapter-num">VII. BÖLÜM:</h1>
			<h1 class="chapter-title">Maneviyatçılığın Soğuk Savaş Buluşması </h1>
			<p><span id="page308" title="308"></span>İslamcılık, Osmanlı’nın son döneminde ortaya çıkan etkili siyasal akımlardan biriyken Cumhuriyet’in laiklik uygulamaları nedeniyle bu cephe 1940’ların ikinci yarısına kadar sürecek bir sessizlik dönemine girdi. Özellikle 1950’lerde, din siyasetinde yumuşamaya gidilmesiyle İslamcı düşünce de yeniden canlandı. Radikal reformculuğun durakladığı, antikomünizminin tırmandığı ve sosyalist bloka karşı ABD’yle müttefiklik ilişkisinin kurulduğu bir dönemde gerçekleşen bu ikinci doğum, dönemin Türkiye ve dünya koşullarının izlerini taşıdı. Türkiye’nin siyasal, ideolojik ve ekonomik bakımdan dünya konjonktürünün yeni eğilimlerine açık olduğu bu dönemde İslamcılık da kendi dünyasına kapanmadı; özellikle dile getirdiği dinsel siyasal talepleri destekleyeceğini düşündüğü noktalarda dünyada ve Türkiye’de yapılan tartışmalardan güç almaya çalıştı.</p>
			<p>Soğuk Savaş ortamında İslamcıların, ABD liderliğindeki Batı dünyası karşısında kendilerini konumlandırırken bu konumun biri geçmişten diğeriyse güncellikten gelen iki etki altında şekillendiği görülür. Kaynakların ilki, İslamcılığın II. Meşrutiyet döneminde ortaya çıkan imparatorluğu kurtarma ve yeniden yapılandırma siyaseti olarak geçmişten taşıdığı mirastı. Diğeriyse II. Dünya Savaşı’nın hemen ardından Türkiye’nin siyasi ve ideolojik haritasında kendisine yer açmaya çalışan İslamcılığın, Türkiye siyasetinde ve dış siyasi gündem<span id="page309" title="309"></span>deki tartışma ve gelişmelere verdiği güncel tepkilerdi. İslamcıların Soğuk Savaş döneminde genel olarak Batı, özel olarak ise ABD karşısındaki tutumları ancak bu iki kaynağın birlikte değerlendirilmesi koşuluyla anlaşılabilir. Netice olarak Soğuk Savaş’ta komünizme karşı yürütülen mücadelede dinin önem kazanması, dinlerarası bir ortak cephe fikrini filizlendiren bazı girişimlerin gündeme gelmesi ve ABD’de Soğuk Savaş muhafazakârlığının güçlenmesi, İslamcıların ABD’yle birlikte hareket etmesinin zeminini oluşturdu.</p>
			<p>Bu bölümde ABD’yle II. Dünya Savaşı sonrasında gelişen ilişkilerin düşünce dünyasına yansıması, İslamcı ideoloji ve düşünürler merkeze alınarak incelenmektedir. Batıcı Kemalist çevrenin Amerikan etkisini nasıl karşıladığını ve yeni ideolojik ortama nasıl eklemlendiğini ele aldıktan sonra dönüp İslamcı çevreye bakma lüzumu duymanın birkaç nedeni var. Öncelikle Hıristiyanlıkla özdeşleştirilen Batı medeniyetiyle uyuşmazlığı nedeniyle İslamcılığın, Soğuk Savaş yıllarında Batı blokuyla ittifaka karşı potansiyel muhalefet odaklarından biri olacağı varsayılabilir. Bu bölümde, tam da bu zıtlaşma potansiyeli nedeniyle İslamcıların bakış açısı çözümlenmeye çalışılmaktadır. Öte yandan İslamcı ideoloji, 1950’lerden itibaren seküler Türk milliyetçiliğini de büyük oranda dönüştürmeye başlamıştı. Millet kavramının ve milliyetçi ideolojinin dinsel içerikle yeniden tanımlanması sayesinde İslamcılık, Türkiye’de genel olarak sağ ideolojiye rengini verdi. Bu gerçek dikkate alındığında, İslamcıların Soğuk Savaş mücadelesinde nasıl konumlandığı ve bu konumun dayanakları analiz edildiği oranda muhafazakâr milliyetçi Türkiye sağının duruşuna ilişkin çıkarımlarda bulunulabileceği de düşünülmektedir.</p>
			<p>19. yüzyılın ikinci yarısında Osmanlı İmparatorluğu’nun yıkımına tanık olan aydın kuşağı, sorunlara farklı siyasi çözüm arayışlarıyla yanıt verdi. Bu arayışlardan geriye Cumhuriyet dönemine de devrolan siyasi akımlarla bir türlü sonuçlandırılamayan siyasi ve ideolojik tartışma başlıkları kaldı. İslamcılık çözüm arayışlarının belirginleştiği birkaç siyasi-<span id="page310" title="310"></span>ideolojik hattan biriydi. II. Meşrutiyet döneminde tam anlamıyla bir tutarlılık ve bütünlük kazandığı söylenemese de İslamcı ideoloji genel anlamda Avrupa’nın Osmanlı üzerinde kurduğu tahakküme bir tepki olarak doğdu. İslamcılığın doğuşunu tetikleyen tek neden Batı’nın siyasi, ekonomik nüfuzu ya da 19. yüzyılda artık reddedilemez hale gelen askerî üstünlüğü değildi. Osmanlı İmparatorluğu ömrünü doldururken gündeme gelen modernleşme çabalarının, dinin siyasal ve toplumsal etki alanını daraltması da İslamcı tepkiyi besledi. Modernleşmenin bir Batılılaşma hareketi olarak yürütüldüğü düşünüldüğünde, bu cephede de İslamcılık Batı düşüncesiyle hesaplaşmak durumunda kaldı. İşte bu dönemin İslamcılık-Batıcılık gerilimi, İslamcı ideolojinin Cumhuriyet döneminde Batı’ya ve Soğuk Savaş’ta ABD’ye karşı tutumunu belirleyen parametrelerden biri olarak önem taşımaktaydı.</p>
			<p>Çalışmanın başında da belirtildiği gibi, Osmanlı’nın yıkıma doğru gittiği yıllarda imparatorluğun nasıl kurtulacağı üzerine kafa yoran kesimler, Batı karşısında çelişkili bir tutum sergiledi. Batı bir yandan, Osmanlı’yı yıkıma götüren esas güç olarak görülmekte, diğer yandan da Batılı güçler arasındaki çelişkilere oynamak ve Batılı güçlerden birine yaslanmak başlıca ayakta kalma stratejisi olarak benimsenmekteydi. İslamcılık, Batı karşıtı söylemine rağmen, siyasi gerçekçiliğin zorunlu kıldığı bu ikili stratejiden tamamen uzak duramadı. Bu durum, İslamcıların söz konusu dönemde yürüttüğü tartışmalarda da İslamcılığın bir tür “devlet ideolojisine dönüştüğü” II. Abdülhamit yıllarında da gözlenir.</p>
			<p>Askerî alanda başlayan, giderek diğer alanları da dönüştüren modernleşme süreci İslamcıları zor bir ikilemle karşı karşıya bırakmıştı. Modernleşmeci reformlar eliyle Batı düşüncesinin imparatorluğa hızla nüfuz etmesi karşısında olağan koşullarda gösterilmesi beklenen reddiyeci tutum, bu reformların devleti kurtardığı ölçüde dini de kurtaracağı varsayımıyla erteleniyordu. İsmail Kara’nın belirttiği gibi, bu mantık “devletin çöküşü ile dinin/İslâm’ın çöküşünün aynileş<span id="page311" title="311"></span>tirilmesi”nin bir sonucuydu.<a class="si-noteref" href="#f485" id="backref_485">485</a> Öte yandan, modernleşme girişimlerinin pek çoğunun dinin etki alanını da sınırlandırması ve açıkça dinsel öğretilere karşı olması İslamcıları sıkıştırıyordu. Bu durum, imparatorluğun kurtuluşu adına sürece onay vermek isteyen İslamcıların, modernleşmeyi dinsizlikle bir tutup reddetmekle, dinle uzlaştırmak olarak ifade edilebilecek iki uç arasında salınmalarına yol açıyordu. El çabukluğuyla bulunan formülasyonlardan biri, Batı’nın kat ettiği ilerlemenin esasının İslam dinine ait ilkeler olduğu iddiasıydı.<a class="si-noteref" href="#f486" id="backref_486">486</a> Avrupa’nın, İslam dünyasının zamanında terk ettiği bu ilkeleri sahiplendiği iddiası İslamcı cephede iki psikolojik eğilim üretti. Birincisi, İslam dünyasının tüm bu iyi şeyleri neden terk ettiğine yönelik bir sorgulamaydı. Bu sorgulamayla birlikte, tarihin yanlış yaşandığı kanaati yaygınlık kazandı. Böylece temel metinlere, yani “asr-ı saadet”e dönerek “bugünü” yeniden inşa etmek gerektiği savunulmaya başlandı.<a class="si-noteref" href="#f487" id="backref_487">487</a> İkinci eğilim ise modernleşme sürecinde Batı’dan alınan her şeyin zaten İslam’da olduğu, dolayısıyla “şeriata” aykırı olmadığı iddiasıyla reformları din adına “meşrulaştırma” girişimiydi.<a class="si-noteref" href="#f488" id="backref_488">488</a> Bu tür bir girişimler özellikle bürokraside görev alan veya devlet mekanizmasına yakın duran düşün çevrelerinden gelmekteydi. Ancak farklı İslamcı kesimlerde devlet merkezine mesafe büyüdükçe reformlara direniş artacak ve bu tür bir pragmatizmin sınırları ortaya çıkacaktı.</p>
			<p>Yine de denebilir ki, II. Meşrutiyet İslamcılarının yaşadığı tedirginlikler, karşılaştığı sorunlar, içine girdiği sorgulama<span id="page312" title="312"></span>lar hep Batı karşısında hissedilen aczin nedenlerini bulmaya dönüktü. Bu anlamda dönemin siyasi düşünce akımlarından biri olan İslamcılık, iki uzlaşmaz medeniyetten bahsetse de esas olarak kendisini Batı’ya göre konumlandırıyordu.<a class="si-noteref" href="#f489" id="backref_489">489</a></p>
			<p>Dolayısıyla yapılan reformlar devletin idari mekanizmasından başlamak üzere sekülerleşme sürecini hızlandırdığında; Batı’nın üstünlüğünün dinden arındırılmış, bilimsel-akılcı düşüncede yattığı fikri aydınlar arasında ve reformcu yönetim kademelerinde kabul görmeye başladığında iki eşzamanlı tepki peyda olmuştu. Bir yanda reformculuğu reddedemeyen ama onu “dinsel bir çerçeve”de yeniden üretmeye çalışan İslamcılık akımı, diğer yanda ise Berkes’in deyimiyle çağdaşlaşmaya eşlik eden bir dinselleşme sürecinin baş göstermesi.<a class="si-noteref" href="#f490" id="backref_490">490</a> Bu dinselleşme süreci dinin egemen olduğu alanları boşaltmamaya dönük bir tutunma ve yeniliğe karşı bir ayak direme hareketi olarak, imparatorluğun parçalanma sürecinin devam etmesi sonucunda özellikle Meşrutiyet’in ilk zamanlar yarattığı heyecanın hayal kırıklığına dönüşmesiyle güç kazandı.<a class="si-noteref" href="#f491" id="backref_491">491</a></p>
			<p>Sekülerleşme süreci, diğer Batılı olmayan toplumlarda olduğu gibi aynı zamanda bir Batılılaşma tarihiydi.<a class="si-noteref" href="#f492" id="backref_492">492</a> Zor bir denklemle karşı karşıya kalan İslamcılar, Batı’nın üstünlüğünü reddemezken Batılılaşmanın getirdiği sekülerleşmeye set çekme çabası içerisinde çözüm olarak maddi ve manevi me<span id="page313" title="313"></span>deniyet ayrımına sarıldı. Bu ayrım, Batı’nın tekniğinin alınabileceği ancak Osmanlı’nın Batı’dan farklı bir manevi dünyaya ait olduğu, dolayısıyla teknik dışındaki alanlardan iktibas olunamayacağı iddiasıyla oluşturuldu. Bazı Türkçüler tarafından da benimsenen böyle bir ayrımın mümkün olup olmadığı düşünce tarihine damgasını vuran bir tartışma başlattı.</p>
			<p>Bu sayede Batı’nın manevi tarafına özenilmeden teknik sahada Batı’ya erişilebileceğini savunan bazı İslamcılar, diğerlerini “taklitçilik”le suçlayabildi. Batı dünyası ile “biz” arasındaki uzlaşmaz karşıtlık fikrine sarılan ve yenilikçilerin Batı medeniyetini tanımadan taklit ettiğini iddia eden bu kesimler,<a class="si-noteref" href="#f493" id="backref_493">493</a> zaman içerisinde İstanbul’un günlük hayatında gözlemlenmeye başlanan tüketimci Batıcılığa karşı daha da bilendi. Bu kültürel tepki, özellikle kadınların sosyal yaşama katılmaları, kılık kıyafetleri ve gece hayatının renklenmesiyle şiddetlendi. Nitekim II. Dünya Savaşı’ndan sonra İslamcılık yeniden düşünce dünyasında yerini aldığında “taklitçilik” suçlaması hâlâ en popüler temalardan biriydi.</p>
			<p>Modernleşme girişimlerine rağmen, Osmanlı’nın Hıristiyan unsurlarının imparatorluktan kopuşunun önlenememesi ve imparatorluğun Uzak Asya’daki topraklarında sömürgeciliğe karşı mücadelenin yükselmesi nedeniyle 19. yüzyılın sonunda bir tepki olarak “ittihad-ı İslam” düşüncesi gündeme geldi. İttihat fikriyle imparatorluğun bileşeni olan Müslüman halkların bir ümmet halinde birleşmesi, Panislamizm ile de Osmanlı padişahının halifeliği etrafında dünya Müslümanlarının toplanması savunulmaktaydı. Özellikle sömürgelerdeki Müslümanların kurtuluş davası söz konusu olduğunda Müslümanların birleşmesi fikri sömürgeci Batı karşısında bir tepki olarak algılanabilirdi.<a class="si-noteref" href="#f494" id="backref_494">494</a></p>
			<p><span id="page314" title="314"></span>Halbuki İslamcılığın ilk kez resmî devlet politikası düzeyinde kabul gördüğü, imparatorluk içinde “ittihad” düşüncesinin, geniş bir coğrafyada ise Panislamizm politikasının öne çıktığı II. Abdülhamit dönemi boyunca, Batı’nın imparatorluk üzerindeki etkisi ortadan kalkmadı. Zaten II. Abdülhamit’in modernleşme çabalarını tamamen rafa kaldırmadığı, özellikle merkezî devlet otoritesini kuvvetlendirecek reformların hayata geçirildiği bilinmektedir. İkinci olarak, iktisadi alanda imparatorluğun Batı’ya olan bağımlılığı II. Abdülhamit döneminde de ivme kaybetmeden derinleşti. İmparatorluğun borçlarını tahsil etmek üzere 1882 yılında kurulan Düyun-u Umumiye, kısa sürede devlet gelirlerine el koydu. Dolayısıyla 19. yüzyılın sonunda Osmanlı’nın ekonomik egemenliği neredeyse tamamen Batılı güçlere terkedilmişti. Üçüncü bir noktaysa İngiltere’nin, özellikle Rusya’ya karşı Osmanlı’nın bütünlüğünü koruma politikasını terk etmeye başlamasıyla birlikte, imparatorluğun ayakta kalabilmek için Almanya’nın desteğine başvurmasıydı. Böylelikle Batı’yla ilişkiler yeni bir seyir aldı. Ünlü Bağdat demiryolu projesi bu dönemde Osmanlı-Alman yakınlaşmasının ve Batı karşısındaki yeni denge oyununun bir sembolü haline geldi.</p>
			<p>II. Abdülhamit’in dış siyasetini, Batılı güçlerin ellerindeki kartları Osmanlı’nın ayakta kalmasına oynamaktan vazgeçtiği bir dönemde Batı’ya sırt çevirmek olarak algılayanlar çıktı. Halbuki bu dönemde Avrupa ülkeleriyle eski bağımlılık ilişkileri derinleşti ve ek yeni ilişkiler kuruldu. Berkes’e göre kapılar Batılı güçlerin emperyalist müdahalelerine açık kalmış ancak Abdülhamit rejimi polis ve hafiye örgütleriyle dine dayanarak Batı uygarlığının yapacağı etkilere karşı Türk toplumunu soyutlama (tecrit etme) derdine düşmüştü.<a class="si-noteref" href="#f495" id="backref_495">495</a> Siyasal <span id="page315" title="315"></span>tartışmaların susturulması, Batı’yla temasın şüpheli görülerek kovuşturulması ve muhaliflere yapılan baskılar yine de Batı’dan gelen fikirlerin içeriye sızması karşısında kifayetsiz kaldı.</p>
			<p>Batı’yla ilişkilerin hız kesmediği bir çağda ortaya çıkan Panislamizmin gerçek bir siyasi hareket olup olmadığı konusunda da farklı görüşler öne sürülmüştür. Bazı yazarlar Avrupalı güçlerin Panislamizmi ciddiye almadığını savunurken, Panislamizmin Batılıların yarattığı bir öcü olduğunu savunurlar.<a class="si-noteref" href="#f496" id="backref_496">496</a> Her şeyden önce “Batı bloku karşısında İslam bloku” iddiasıyla propaganda düzeyinde ifade edilebilse de somut siyasi düzlemde iki dünyanın birbirinden bu şekilde ayrılması mümkün değildi. Zaten Osmanlı yönetimi de İngiltere’nin İslam dünyasında belirleyici güç olmayı sürdürdüğünü reddedecek kadar hayalperest olmamıştı. Bu nedenle II. Abdülhamit mümkün mertebe sömürge yönetimlerinin ayağına basmaktan kaçınmıştı.<a class="si-noteref" href="#f497" id="backref_497">497</a> Burada esas siyaset değişikliği, Almanya’nın Osmanlı üzerinden İslam dünyasıyla ilişki kurma niyetine kapıların açılmış olmasıydı. İngiltere’yi esas rahatsız edecek olan da buydu.</p>
			<p>Panislamizmin, Avrupa’daki diğer “Pan” siyasetlerine de bir tepki olarak doğması, özellikle Türk dünyasını doğrudan <span id="page316" title="316"></span>ilgilendiren Rusya’nın Panslavizm politikasına karşı siyasi bir alternatif olarak kabul görmesi önemliydi. Mardin, Panislamizmi tahlil ederken, “Ruslarca teşvik edilen Panslavizme Osmanlıların verdiği yanıtı oluşturuyordu,” demektedir. Özellikle Balkanlarda isyanların başladığı 1875’ten Osmanlı-Rus savaşının başladığı 1877’ye kadar imparatorluk içinde bu yönde bir kampanya başlatıldı. Bu yıllarda bürokratlar arasında Panislamizmi Rusya’ya karşı kullanma fikri taraftar buldu.<a class="si-noteref" href="#f498" id="backref_498">498</a></p>
			<p>Batılı güçlerden birine yaslanma siyaseti bir zaruret olarak kabul edilirken –aynı zamanda imparatorluk içinde Ortodoksların himayecisi olma iddiasındaki– Rusya’yla büyük bir çekişme içine girilmesi dikkat çekiciydi. Bu yıllardaki Rus karşıtı propaganda, Batı’ya karşı duyulandan çok daha düşmanca hislerin Rusya’ya karşı beslenmesine yol açtı. Özellikle İslamcıların ezelî düşman olarak kodladığı Rusya’ya karşı duydukları güvensizlik ve düşmanlık, daha sonra özellikle Soğuk Savaş yıllarında güçlenen antisovyetizmin tarihsel kaynaklarından biri oldu.</p>
			<p>Müslümanların yaşadığı coğrafyaların Avrupalı güçler tarafından sömürgeleştirildiği 19. yüzyılda, Osmanlı İslamcıları arasında yukarıda sayılan bir dizi nedenle ilkesel bir Batı karşıtlığından söz etmek mümkün değildi. Gerek resmî düzeyde gerekse aydınlar arasında, koşulların da dayatmasıyla pragmatizm, ilkelerin önüne geçti. Dolayısıyla “İslamcılığın Müslüman devletleri bağımsızlığa kavuşturmak amacıyla geliştirilmiş bir siyasal kurtuluş ideolojisi, bir siyasi proje olduğu”<a class="si-noteref" href="#f499" id="backref_499">499</a> fikri, Batı’ya verilen yanıtın “antisömürgeci”, <span id="page317" title="317"></span>“bağımsızlıkçı” bir içerik taşıdığını ima eder ki; Türkiye’de İslamcılığın en azından ana gövdesinin böyle bir tutumdan uzak durduğu rahatlıkla söylenebilir.<a class="si-noteref" href="#f500" id="backref_500">500</a> Bu yıllarda Batı’yla yaşanan çekişme, modernleşme tartışması bir tarafa bırakılacak olursa, daha çok dinî rekabet biçimini aldı. Bir diğer deyişle Batı’yla gerilimin merkezinde özgürleşme sorunu değil, dinsel üstünlük çekişmesi yatıyordu.</p>
			<p>Bu çerçeveden bakıldığında, Batılı güçlere karşı Batılıların sömürgecilik siyasetinden kaynaklanan ve sosyal boyut da içeren bir eleştiri, Osmanlı İslamcılığında sadece retorik düzeyde ve eser miktardaydı. Batılı güçlere Hıristiyan oldukları, içerideki gayrimüslim tebaayı “kışkırttıkları” ve Osmanlı’yı yıpratacak kadar güçlü oldukları için öfke duyulmaktaydı. Örneğin imparatorluğun özellikle Balkanlarda yaşadığı toprak kayıplarına neden olan milliyetçi ayaklanmalara Avrupalı güçlerin destek vermesi bir Hıristiyan dayanışması olarak yorumlandı. Balkanlardaki gelişmelerle birlikte, Tunaya’nın deyimiyle İslamcı cephe, Hıristiyan Avrupa’ya karşı daha kesin olarak vaziyet alınması lüzumuna inanmıştı.<a class="si-noteref" href="#f501" id="backref_501">501</a> İmparatorluğun dağılma sürecinin sonlarına doğru Hıristiyan Batı’nın Osmanlı’yı parçalamaya çalıştığı fikri, İslamcıların dinsel ve kültürel çatışmadan kaynaklanan tepkilerini radikalleştirmeye başladı.</p>
			<p>İsmail Kara’nın işaret ettiği bir nokta bu bağlamda önem taşımaktadır. Kara, modernleşme döneminde İslamcıların kuvvet kavramını çok sık kullandığına dikkat çekmekte ve, “Burada İslam dünyasının ‘kuvvet’ kavramı etrafında yeni <span id="page318" title="318"></span>bir güç ve iktidar arayışına şahit olmaktayız,” demektedir.<a class="si-noteref" href="#f502" id="backref_502">502</a> Kavramın benimsenmesiyle İslamcıların dünyaya imparatorluk merkezinden bakmaları arasında doğrudan bir bağlantı olduğu rahatlıkla savunulabilir. Kara, “kuvvet” vurgusuna paralel olarak bazı isimlerin “İslam sömürge modeli” arayışlarına girdiğini de vurgulamaktadır ki<a class="si-noteref" href="#f503" id="backref_503">503</a> İslamcıların ilkesel bir “antisömürgecilik”ten ziyade, imparatorluğun güç kazanması ve tahakküm kurmasıyla ilgilendiklerinin bir göstergesi de bu noktadır.</p>
			<p>Öte yandan “müsavat” kavramının yaygın bir biçimde kullanılmaya başlanmasından itibaren olumsuz çağrışım yapması da dikkat çekicidir. Kara, İslamcılığın bir siyasi ideoloji olarak çıkış noktasını Tanzimat’la birlikte gündeme gelen ve azınlıkların haklarını iyileştiren müsavat politikalarına bağlamaktadır. İyileştirmelerin (ıslahat) gayrimüslimleri imtiyazlı kıldığı ve millet-i hâkime olan Müslümanlarla kıyaslandığında avantajlı hale getirdiği düşüncesi Tanzimat ve Tanzimat’la gelen müsavat politikalarına karşı etkisi uzun yıllar devam edecek bir hoşnutsuzluk doğurdu. Bu hoşnutsuzluk sadece aydınlar tarafından işlenmekle kalmamış, askerlik hizmetini üstlenen Müslüman halkta da “müsavatçılığa” karşı bir soğukluk yaratmıştı. Müsavat kavramının entelektüel ve popüler düzeyde bu tartışmayla gündeme gelmesi, kavramın İslamcı düşüncede çok fazla muteber olmamasının nedenlerinden biri olsa gerek.</p>
			<p>İslamcı düşüncenin devlet merkezli düşünüşü ve “ehliyet” fikriyle sergilenen seçkinciliği, eşitlik fikrine soğuk bakılmasının bir diğer nedeniydi. Yöneten-yönetilen ayrımı, toplumsal hiyerarşi düşüncesi İslamcı ideolojiye içkin elitist öğelerdir. Bu nedenle İslamcı düşüncenin önemli isimlerinden Said Halim Paşa’nın şu sözleri bir istisna olmaktan ziyade, Osmanlı İslamcılığının eşitlik karşısındaki genel felsefesini yansıtmaktaydı:</p>

			<blockquote>
			<p><span id="page319" title="319"></span>(…) toplumu ızdıraba düşüren illet, fertler arasındaki eşitsizlik olacağı gibi, eşitlik de olabilir. (…) Bir cemiyette hukukta eşitlik olmakla beraber şahsî üstünlükler ortadan kalkar ve vazifelerin ifası hususunda herkes acze düşerse, böyle bir eşitsizlik de içtimaî bir felâket olur.<a class="si-noteref" href="#f504" id="backref_504">504</a></p>
			</blockquote>
			
			<p>Sonuç olarak denilebilir ki Osmanlı’da İslamcılığın, Batı dünyası ve düşüncesi karşısındaki tutumu, tahakküm fikrine değil tahakküm ilişkisinde altta kalmaya bir tepki içeriyordu. Bu tumumun bir diğer belirgin özelliği pragmatizmi idi. Bunun sayesinde Batı’dan alınacakların maneviyat eleğinden geçirilerek alınması savunulabildi. Böylece bilimsel düşünüşe set çekilerek ihtiyaç duyuluyorsa modern bilimin ürettiği teknik ithal edilebilecekti. Toplum ve devletin farklı kademelerinde ortaya çıkan Batı karşıtı tepkiye rağmen, İslamcı ideolojide Batı’yı tüm yönleriyle reddetmek ya da Batı’nın egemenliğine karşı bir bağımsızlık mücadelesi vermek yerine, imparatorluk unsurlarını bir araya getiren özgüven ve dayanışma ruhu yaratılması ön plandaydı. Diğer siyasal ideolojilerde olduğu gibi İslamcı ideolojide de sosyal Darwinizmin etkisiyle güç yüceltiliyor, ayakta kalmanın yolu olarak görülüyordu.<a class="si-noteref" href="#f505" id="backref_505">505</a> Hatta uzunca bir süre imparatorluğun Batılı devletlerle boy ölçüşebildiği eski günlere geri dönmek, yok olmamak için yeniden güçlü ülkeler liginde yer alabilmek hayalleri kuruldu. Böyle bir ideolojik evrende, doğal olarak, toplumsal düşünüş ya da adalet ve eşitlik kaygısı yer almıyordu.</p>
			</div>
			<div class="si-footnotes">
			<div class="si-footnote" id="f485"><a class="si-backref" href="#backref_485">485</a><span>. İsmail Kara, “İslâm Düşüncesinde Paradigma Değişimi”, Mehmet Ö. Alkan (Ed.), <em>Modern Türkiye’de Siyasi Düşünce Cilt 1: Cumhuriyet’e Devreden Düşünce Mirası: Tanzimat ve Meşrutiyet’in Birikimi</em> içinde (234-264) İstanbul, İletişim Yayınları, 2004, s. 237.</span></div>
			<div class="si-footnote" id="f486"><a class="si-backref" href="#backref_486">486</a><span>. Kara, İslamcıların Avrupalıların İslam’ın “mâni-i terakki” olduğu hükmünün baskısından kurtulmaya çalıştıklarını söylemektedir. İsmail Kara, <em>İslâmcıların Siyasi Görüşleri</em>, İstanbul, İz Yayıncılık, 1994, s. 24.</span></div>
			<div class="si-footnote" id="f487"><a class="si-backref" href="#backref_487">487</a><span>. Bu konuda bkz. “İslâm Düşüncesinde Paradigma Değişimi”, s. 238-239; <em>İslâmcıların Siyasi Görüşleri,</em> s. 39-45.</span></div>
			<div class="si-footnote" id="f488"><a class="si-backref" href="#backref_488">488</a><span>. Kara’nın yukarıda bahsedilen makalesi esas olarak başta Meşrutiyet fikri olmak üzere, modernleşmeci girişimlerin İslamcılar tarafından meşrulaştırılma biçimlerini anlatmaktadır. Bkz. “İslâm Düşüncesinde Paradigma Değişimi”.</span></div>
			<div class="si-footnote" id="f489"><a class="si-backref" href="#backref_489">489</a><span>. “Ancak, II. Meşrutiyetin İslamcılık akımı da klasik islam düşüncesini canlandırmak amacını gütmemiş, bilakis İslam’la çelişmeye düşmeden, Osmanlı devletinin temel sorunlarına çözüm yolları aramıştır. Bu anlamda İslamcılık adımı da II. Meşrutiyetin yarattığı fikir akımları gibi ‘garbça’dır.” Tarık Zafer Tunaya, <em>Hürriyetin İlanı</em>, s. 73. <em>Türk Devrimi: Tarihî Anlamı ve Felsefî Temelleri</em>, s. 85.</span></div>
			<div class="si-footnote" id="f490"><a class="si-backref" href="#backref_490">490</a><span>. Niyazi Berkes, <em>Türkiye’de Çağdaşlaşma</em>, İstanbul, Yapı Kredi Yayınları, 2006, s. 18-20. Berkes, kitabının hemen başında, “Dinselleşme, çağdaşlaşmaya karşı kaplumbağanın kabuğuna çekilmesi gibi bir korunma çabasıdır. Bu yapıtta göreceğimiz gibi her çağdaşlaşma döneminin arkasından bir dinselleşme humması başlar,” demektedir. Bkz. Age, s. 20.</span></div>
			<div class="si-footnote" id="f491"><a class="si-backref" href="#backref_491">491</a><span>. İslamcı düşüncenin bazı önemli isimleri Meşrutiyet fikrine başından itibaren sıcak bakmamıştır. Bu isimlerden Said Halim Paşa, Kanun-i Esasi’nin “içtimai hal ve mevkiimize uygun olmadığını” savunmuştur. Sait Halim Paşa’nın görüşleri için bkz. Said Halim Paşa. <em>Buhranlarımız</em>, <em>Tercüman 1001 Temel Eser</em>, 1970, s. 45-71.</span></div>
			<div class="si-footnote" id="f492"><a class="si-backref" href="#backref_492">492</a><span>. Nuray Mert, <em>Laiklik Tartışmasına Kavramsal Bir Bakış</em>, İstanbul, Bağlam, 1994, s. 55.</span></div>
			<div class="si-footnote" id="f493"><a class="si-backref" href="#backref_493">493</a><span>. Aydınların Batı’yı bilmeden taklide yeltendikleri fikrini öne süren Said Halim Paşa’nın şu sözleri bu kesimin görüşlerini özetlemektedir: “Batılıları taklit etmeye çalışıyorlar. Ama onlara tamamen zıt bir şekilde düşünüp hareket ettikleri, bu basit mukayese ile görülüyor.”, <em>Buhranlarımız</em>, s. 99.</span></div>
			<div class="si-footnote" id="f494"><a class="si-backref" href="#backref_494">494</a><span>. Panislamizmi, Panslavizm ve Pangermenizm gibi politikalar çevresinde değerlendirmek gerektiğini söyleyen Deringil’in şu sözleri bir tanım olarak kabul edilebilir: “Osmanlı Panislamizmi; savunmaya yönelik, meşru varlığını giderek tehlikede gören bir devletin politikasıdır. Ancak, bu hareketlerin tümü, saldırı veya savunmaya yönelik olsun, belirli bir milletin kendi imajını şu veya bu şekilde dünyaya aksettirme çabasıdır.” Selim Deringil, <em>Simgeden Millete: II. Abdülhamid’den Mustafa Kemal’e Devlet ve Millet</em>. İstanbul, İletişim Yayınları, 2007, s. 30.</span></div>
			<div class="si-footnote" id="f495"><a class="si-backref" href="#backref_495">495</a><span>. <em>Türk Düşününde Batı Sorunu</em>, s. 183.</span></div>
			<div class="si-footnote" id="f496"><a class="si-backref" href="#backref_496">496</a><span>. Orhan Koloğlu, “II. Abdülhamit’in Siyasal Düşüncesi”, <em>Modern Türkiye’de Siyasi Düşünce Cilt 1: Cumhuriyet’e devreden Düşünce Mirası: Tanzimat ve Meşrutiyet’in Birikimi</em> içinde (273-276), s. 276. Ancak Zürcher, büyük güçlerin birçok siyasetçisinin bu politikanın bir blöf olduğuna inandığını, ancak emin olamadıklarını, Hindistan’daki sömürge yöneticilerinin bu tehdidi çok ciddiye aldıklarını belirtmektedir. <em>Modernleşen Türkiye’nin Tarihi</em>, s. 124. Deringil ise II. Abdülhamit’i Müslümanları kurtarmaya soyunan ulu bir varlık gibi gösterenler karşısında tepki olarak Panislamizmin Batılıların yarattığı bir öcü olarak görme eğiliminin geliştiğini söylemekte, “Ancak abartılmış bir görüşü eleştirmek aynı oranda abartılı bir karşı görüşü gündeme getirmemelidir. Panislâmizmin Osmanlı İmparatorluğu’nca yürütülen gerçek bir politika olduğu açıktır” demektedir. <em>Simgeden Millete: II. Abdülhamid’den Mustafa Kemal’e Devlet ve Millet,</em> s. 48.</span></div>
			<div class="si-footnote" id="f497"><a class="si-backref" href="#backref_497">497</a><span>. “Abdülhamit ise basınında din konularının yayınını engellediği gibi ‘esir Müslümanlar’ için kampanya yaptırtmadığı da biliniyor. Hatta Rus-Mısır-Hint Müslümanlarının düzenledikleri bir dayanışma konferansının ülkesinde yapılmasını engellememiştir. Bütün yaptığı, keskin gözlemciliği ile fark ettiği bu korkuyu eylemlere başvurmadan körüklemekten ibaret kalmış, Paşa unvanı ve nişan dağıtımını bu için kullanmakla yetinmiştir.” “II. Abdülhamit’in Siyasal Düşüncesi”, s. 276.</span></div>
			<div class="si-footnote" id="f498"><a class="si-backref" href="#backref_498">498</a><span>. Gökhan Çetinsaya, “İslâmi Vatanseverlikten İslâm Siyasetine”, <em>Modern Türkiye’de Siyasi Düşünce Cilt 1:  Cumhuriyet’e Devreden Düşünce Mirası: Tanzimat ve Meşrutiyet’in Birikimi</em> içinde (265-272), s. 270.</span></div>
			<div class="si-footnote" id="f499"><a class="si-backref" href="#backref_499">499</a><span>. Zerrin Kurtoğlu, “Türkiye’de İslâmcılık Düşüncesi ve Siyaset, Pozitivist Yönetim İdeolojisinin İslâm’ın Siyasallaşmasına Katkısı”, Yasin Aktay (Ed.) <em>Modern Türkiye’de Siyasi Düşünce Cilt 6: İslamcılık</em> içinde (201-216), İstanbul, İletişim Yayınları, 2005, s. 201.</span></div>
			<div class="si-footnote" id="f500"><a class="si-backref" href="#backref_500">500</a><span>. Türköne, Osmanlı’da İslam’a sömürge yönetimi altında yaşayan İslamcılar’dan farklı bir misyon biçildiğini söylemektedir: “Diğer taraftan Osmanlı aydınları İslam’a, sömürge idaresi altında yaşayan İslamcıların yüklediği ilave bir görevi yüklememişlerdir. Bu, İslam’ın, antisömürgeci, bağımsızlık kazanmayı amaçlayan bir ‘cihad’ doktrini olarak görülmesidir. İslam, Osmanlı aydınlarının düşüncelerinde böylesine bir pekiştirici eleman olarak –I. Dünya Savaşı istisna edilirse– pek fazla görülmez.” Mümtaz’er Türköne, <em>Siyasî İdeoloji Olarak İslâmcılığın Doğuşu</em>, İstanbul, İletişim Yayınları, 1991, s. 278.</span></div>
			<div class="si-footnote" id="f501"><a class="si-backref" href="#backref_501">501</a><span>. Tarık Zafer Tunaya, <em>İslâmcılık Cereyanı</em>, İstanbul, Baha Matbaası, 1962, s. 68-69.</span></div>
			<div class="si-footnote" id="f502"><a class="si-backref" href="#backref_502">502</a><span>. <em>İslâmcıların Siyasi Görüşleri</em>, s. 26.</span></div>
			<div class="si-footnote" id="f503"><a class="si-backref" href="#backref_503">503</a><span>. Age, s. 26-27.</span></div>
			<div class="si-footnote" id="f504"><a class="si-backref" href="#backref_504">504</a><span>. <em>Buhranlarımız</em>, s. 129.</span></div>
			<div class="si-footnote" id="f505"><a class="si-backref" href="#backref_505">505</a><span>. Metin Çulhaoğlu çok yerinde bir tespitle Osmanlı ve Cumhuriyet Türkiye’sinin siyasi söyleminde hâkim olan bu türden bir “düşmanını örnek alma” yaklaşımının “sosyal Darwinizm” ideolojisinin sonucu olduğunu belirtir. Çulhaoğlu, “İdeolojik ve siyasal yönelimlerin arkaplanını oluşturan Darwinist anlayışa göre, Türkiye bu acımasız ve karmakarışık dünyada ayakta kalabilmek için diğer güçlülerin arasında yer almak zorundadır. Böyle bir dünyada güçsüz kalanların tarih sahnesinden silinmeleri de doğaldır. Yaşamı sürdürmenin tek aracı olarak güç, her zaman yüceltilmektedir.” Metin Çulhaoğlu, <em>İdeolojiler Alanı ve Türkiye Örneği</em>, İstanbul, Öteki Yayınevi, Özgür Üniversite Kitaplığı-17, 1999, s. 61.</span></div>
			</div>
  </body>
</html>