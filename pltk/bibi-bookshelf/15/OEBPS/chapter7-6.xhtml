<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="chapter7-6">
<div>
			<h2>Batı liderliğinde İslam Birliği</h2>
			<p>Daha önce de belirtildiği gibi, savaşın tahrip ettiği Avrupa kıtasında yükselen karamsarlık dalgası, İslamcılar arasında akılcı-ilerlemeci Avrupa düşüncesinin tarihsel mahkûmiyetine karşılık maneviyatçı ruhçu düşüncenin tarihsel haklılığının kanıtı olarak yorumlanmıştı. Bu tür yorumlar, İslam dünyasının geleceğinin parlak olduğuna ilişkin bir iyimserliğin de filizlenmesini sağladı. Bu iyimser bakış, Müslüman ülkelerde yürütülen antisömürgeci mücadelelerin pek çok örnekte başarıya ulaşması ve sömürge yönetimi altında kalan yerlerdeyse bağımsızlık mücadelelerinin hız kazanmasıyla perçinlenmekteydi. Bu koşullar altında İslamcı yayınlarda “İslam Birliği” fikri yeniden ısıtıldı. İslam Birliği, Müslüman ülkelerin iki kutuplu dünyaya bir üçüncü kutup olarak olmasa da üçüncü bir ağırlık noktası olarak yerleşebileceği fikriyle cazip kılınıyordu. Ancak bu tartışmayla birlikte yeniden gözde hale gelen “ümmet” fikrinin hangi oranda gerçek bir siyasi projenin yapı taşı, hangi oranda duygu ve fikir düzeyinde bir inanç birliği olarak gündeme geldiği belirsizdi. Belirsizlik perdesi ancak güncel siyasi gelişmelere ilişkin yorumlar incelendiğinde ortadan kalkmaktaydı.</p>
			<p><span id="page350" title="350"></span>1950’lerde “İslam Birliği” fikrini işleyen yayınların başında <em>İslâm</em> dergisi gelmekteydi. Bu derginin dışında Ömer Rıza Doğrul<a class="si-noteref" href="#f569" id="backref_569">569</a> tarafından çıkarılan <em>Selâmet</em> dergisi, dış dünyadaki Müslüman yazarlardan yaptığı çevirilerle, İslam dünyasındaki düşünce hareketleri konusundaki analizleriyle, İslam Birliği’ni siyasi olarak da propaganda eden yazılarıyla<a class="si-noteref" href="#f570" id="backref_570">570</a> konunun derinleşmesine katkıda bulundu.<a class="si-noteref" href="#f571" id="backref_571">571</a> Ayrıca biri Taceddin Öney, diğeri de M. Raif Ogan tarafından çıkarılan <em>İslâm Dünyası</em> isimli iki dergi bu konu bağlamında öne çıkan yayınlardı. Özellikle Ogan’ın çıkardığı <em>İslâm Dünyası</em>’nda Müslüman ülkelerden verilen haberler sayesinde İslamcılar arasında bir tür iç iletişim sağlanmış oldu. M. Raif Ogan, diğer İslamcı dergilere de uluslararası siyaset ve Müslüman ülkelerin bu siyaset içerisindeki yerini konu alan yazılar yazarak “İslam Birliği” fikrini canlı tutmaktaydı. Ancak bu kısa ömürlü dergilerin etkisi sınırlı kaldı. Hiçbiri, uzun bir yayın hayatına sahip <em>İslâm</em> dergisinin bu başlıktaki iddialı çıkışıyla yarattığı etkiye ulaşamadı.<a class="si-noteref" href="#f572" id="backref_572">572</a> 1956’da çıkarılmaya başlanan <em>İslâm</em> dergisi özellikle ilk sayılarında, Müslüman dünyasından haberler aktaran sayfalar hazırladı. Müslüman ülkelerin bağımsız birer birim olarak dünya tarih sahnesine yeniden çıkışını işleyen yazılara yer verdi. <em>İslâm</em> dergisinin birinci sayısındaki şu ifadeler derginin bu konuya verdiği önemi ve gelişmelerden duyulan heyecanı yansıtmaktaydı:</p>
			
			<blockquote>
			<p><span id="page351" title="351"></span>Müslümanlık dünyası ilk izlerini XIX uncu asrın ortalarında görülen bir uyanış hamlesi içindedir. Daha 40 yıl evvel Osmanlı İmparatorluğunun inkirazı ile dünyada bir tane bile müstakil ve medeni İslam devleti kalmamıştı. Halbuki bugün 15 kadar Müslüman devleti vardır ve bu sayı nihaî değildir.<a class="si-noteref" href="#f573" id="backref_573">573</a></p>
			</blockquote>
			
			<p>Bu satırlar Batı’ya karşı verilen antisömürgeci mücadelenin başarılarından duyulan heyecanın göstergesiydi. <em>İslâm</em> dergisinin İslam Birliği fikrini heyecanla destekleyen çizgisi yıllar içerisinde sönümlendi. Derginin, Türkiye iç siyasetinde din başlığında yürütülen tartışmalara verdiği ağırlık ise zamanla arttı, İslam dünyasından haberler aktaran köşeleri düzensizleşmeye ve seyrekleşmeye başladı. İslam Birliği fikrinin bu şekilde geriye çekilmesi İslam coğrafyasının gerçeklerine daha uygundu. Çünkü Türkiye’deki İslamcıların ABD yanlısı yönelimlerinden farklı olarak Ortadoğu’da “Arap sosyalizmi”, “üçüncü yolculuk” gibi alternatifler büyük ilgi görmekteydi. Müslüman nüfusun yaşadığı birçok ülkenin iki kutup arasındaki dengelere oynadığı, hatta kimi dönemlerde Sovyetler Birliği’ne yakınlaştığı koşullarda İslam Birliği’nden bahsetmek gerçekçi değildi. Bu nedenle Türkiyeli İslamcılar, Ortadoğu’ya yüzlerini döndüklerinde bir birlik zemini değil, tersine kavga etmeleri gereken eğilimler görmüş olmalıydı.</p>
			<p>Bu süreç boyunca İslamcı dergilerin sürekli olarak ilgi gösterdiği tek ülke Pakistan’dı. Aslında Pakistan’ın kuruluşundan hemen önce Hindistan’daki antisömürgeci muhalefet ve özellikle Gandhi’nin kişiliği İslamcı dergilerin sayfalarına taşınmaktaydı. Bu tür yazılarda sömürge karşıtı mücadelesinden ziyade, Gandhi’nin milli değerlere ve kültüre verdiği önem vurgulanmaktaydı. Ancak 1947’de Pakistan’ın Hindistan topraklarının bir bölümü üzerinde kurulmasından sonra Pakistan sürekli olarak gündemde tutuldu. Türkiye’yle <span id="page352" title="352"></span>Pakistan’ın Batı ittifakına dahil iki ülke olarak ABD ve İngiltere aracılığıyla geliştirdiği “tarihsel dostluk” bu ilginin kaynağıydı.<a class="si-noteref" href="#f574" id="backref_574">574</a> Nitekim iki ülkenin bir süre sonra Bağdat Paktı’nda buluşması İslamcılar arasında memnuniyetle karşılandı.</p>
			<p>Bu yıllarda Pakistan’ın sembol ismi, şair Muhammed İkbal’in Hindistan’da yaşayan Müslümanlar için ayrı bir ülke istemiş olması İslamcı yayınlarda büyük bir hayranlıkla anlatılmaktaydı.<a class="si-noteref" href="#f575" id="backref_575">575</a> İkbal’in beğenilen fikirleri, 1950’lerde İslamcı düşüncenin İslam Birliği tasavvuruna ilişkin de ipuçları vermekteydi. Nitekim İslam Birliği’ni bir ideal olarak isteyen İkbal, bu ideale varıncaya kadar her Müslüman milletin kendi ülkesine sahip olmasını ve milli benliğini yaşatmasını savunmuştu.<a class="si-noteref" href="#f576" id="backref_576">576</a></p>
			<p>Arap Ortadoğu’su söz konusu olduğunda ise İslamcıların, Arap topraklarının Osmanlı İmparatorluğu’nun hâkimiyeti altında bulunduğu geçmiş günlerin ruh halinden çıkamamış oldukları anlaşılmaktaydı. Osmanlıcı reflekslerinin yanı sıra, Türklerin İslamiyet’e hizmetleri söylemiyle sergilenen böbürlenmeci tavır, yabancılaşmayı artırmaktaydı. Dönemin İslamcı dergilerinde, her fırsatta Arapların Osmanlı <span id="page353" title="353"></span>İmparatorluğu’nu “arkadan vurduğu” iddiası gündeme getirilmekteydi. İslamcılar, Arap halkını Filistin konusunda da suçluyordu. Filistin sorununun Müslümanların el ele vermesiyle aşılacağı söylense de satır aralarında Filistin topraklarının II. Abdülhamit tarafından imparatorluğun en zor zamanlarında dahi savunulduğu, daha sonra Siyonizmin bu toprakları ele geçirmesinde Arapların zafiyetlerinin rol oynadığı iddia edilmekteydi.<a class="si-noteref" href="#f577" id="backref_577">577</a> Bu suçlamaların bir nedeni Arapların imparatorluktan kopmasını sindiremeyen ruh haliyken, bir nedeni de Soğuk Savaş’ta Arap ülkelerinde boy veren antisömürgeci, milliyetçi Arap sosyalizmi fikrine duyulan tepkiydi. Ortadoğu’ya ilişkin değerlendirmelerde etkisini alttan alta hissettiren bu olumsuz bakış, 1958’de Irak’ta gerçekleşen darbe ya da Mısır’da Nasır yönetiminin zaman zaman Sovyetlere yaklaşan siyaseti<a class="si-noteref" href="#f578" id="backref_578">578</a> gibi gelişmeler üzerine ayyuka çıkmaktaydı.</p>
			<p>Ortadoğu’daki güncel gelişmeleri tartışan yazılar dikkatli bir gözle okunduğunda, İslam Birliği fikrinin, bir süre sonra İngiltere’nin öncülüğünde ve ABD’nin de desteğiyle bir antikomünist birlik olarak tasarlanan Bağdat Paktı’yla örtüştürüldüğü fark edilir. Paktın kuruluşundan itibaren, özellikle Pakistan’ın da pakt üyesi olması dolayısıyla, Türkiye’nin DP yönetimi altında Müslüman ülkeleri bir araya getirmekteki başarısından övgüyle söz edildi.<a class="si-noteref" href="#f579" id="backref_579">579</a> İslam Birliği fikrini samimi <span id="page354" title="354"></span>olarak savunan herkesin, bu fikrin Bağdat Paktı’yla hayata geçtiğini düşündüğü söylenemez ancak Bağdat Paktı’na bu misyonu yükleyen bir eğilim de belirgindi. Bu eğilim sayesinde ümmetçilik düşüncesi bizzat İslamcılar tarafından Soğuk Savaş politikları uğruna araçsallaştırılmaktaydı. Aslında İslam Birliği fikrinin Bağdat Paktı savunuculuğuna dönüşmesinden çok önce, bu fikrin Batı’ya karşı geliştirilmediğini ya da en azından ABD’yle yakınlaşmayı dışlamadığını ortaya koyan analizler yapılmaktaydı. Muharrem Feyzi Togay, <em>Büyük Doğu</em>’da yayımlanan bir yazısında Türkiye’nin mahvolmuş Avrupa devletlerinden medet ummak yerine İslam âlemiyle işbirliği yapması telkin edilirken, “Böylece meydana gelecek olan kuvvetli siyasî birliğe genç ve kuvvetli Amerikan cumhuriyetinin de geniş ölçüde müzaheret edeceğine şüphe edilemez,”<a class="si-noteref" href="#f580" id="backref_580">580</a> deniliyordu.</p>
			<p>Müslüman dünyaya Soğuk Savaş gözlükleriyle bakan İslamcıları siyasi olarak en fazla sıkıştırması beklenen başlık Cezayir’deki ulusal kurtuluş mücadelesiydi. Bilindiği gibi 1950’lerin başından itibaren güç kazanan bu mücadele, Fransa tarafından büyük bir şiddetle bastırılmaya çalışılmıştı. Dünya çapında konuya yönelik ilgi büyüktü. Cezayir’de Fransızlar tarafından yapılan katliamlar ve Cezayir halkının direnişi İslamcı yayınların sayfalarında da geniş yer buldu. Ancak yapılan yayınlarda direniş, antisömürgeci karakterinden çok İslamcı milliyetçi bir içerikle tasvir edilmekteydi.</p>
			<p>Bunun ötesinde, konu, Batı’yı sorunu çözmeye çağıran bir tavırla ele alındı. İslamcıların bu mücadeleye duyduğu sempatinin ve verdiği desteğin, Soğuk Savaş hassasiyetleriyle sınırlandırıldığını görmek ilginçtir. Konuyla ilgili yazılarda Fransa’nın izlediği baskıcı politikaya duyulan öfkenin Batı <span id="page355" title="355"></span>blokuna zarar vermesinden endişe duyulduğu ifade edilerek ABD’nin Fransa’yı defalarca uyardığı<a class="si-noteref" href="#f581" id="backref_581">581</a> vurgulanmaktaydı. Dahası, DP yönetiminin Cezayir’in bağımsızlığına ilişkin BM oylamalarında Fransa’dan yana oy kullanması bile aynı kaygılarla meşrulaştırılmaya çalışılmaktaydı:</p>
			
			<blockquote>
			<p>Türkiye’yi Cezayir’e bağlıyan din, tarih, his gibi bağlar mevcuttur ve aynı zamanda Türkiye, beynelmilel komünizm tehlikesi karşısında, NATO çerçevesinde Fransa ile yan yana yer almış, onunla demokratik milletler arasında kader birliği yapmış bulunmaktadır. Bugünkü Cezayir harbinin sürüp gitmesi, bir hal çaresi bulunmaması komünist propagandasına bir yeni mevzu daha kazandırmakta ve demokrasi cephesine bir hücum vesilesi teşkil etmektedir.<a class="si-noteref" href="#f582" id="backref_582">582</a></p>
			</blockquote>
			
			<p>Somut olaylar karşındaki tutumdan da anlaşılmaktadır ki, bir yandan İslam Birliği idealinin Bağdat Paktı’nda somutlaştırılmasına kadar varan Soğuk Savaş zihniyeti, diğer yandan dünyaya milliyetçi ve emperyal bir çerçeveden bakma eğilimi İslamcıları ele alınan dönem içerisinde özellikle uluslararası ilişkiler alanında sürekli olarak ABD’ye yakınlaştırmaktaydı. Bu bağlamda aşağıdaki yorum dönemin İslamcılığının bu yönünü özetler niteliktedir:</p>
			
			<blockquote>
			<p>O dönemlerde bu çevrelere bakıldığı zaman egemen olan zihniyetin, ümmetçi dozu ciddi şekilde seyreltilmiş, yer yer aşırı ırkçı denilebilecek kadar milliyetçi, en azından Türkiye Türkleri merkezli, uluslararası sistemi analizden uzak, görünüşte batılılaşmayı aşağılayan ama uluslararası politika<span id="page356" title="356"></span>da Amerikancı sayılabilecek bir yaklaşıma sahip olduğunu söylemek çok da yanlış olmayacaktır.<a class="si-noteref" href="#f583" id="backref_583">583</a></p>
			</blockquote>
			
			<p>İmparatorluğun son döneminde şekillenen İslamcılığın güç odaklı dünya görüşü, sosyal eşitsizliklere gözünü kapayan toplum kurgusu, toplumu devlete tabi kılan kutsal devlet anlayışı, imparatorluk merkeziyle özdeşleşmekten kaynaklanan “ulusal kurtuluşçu” hareketlere mesafeli yaklaşımı, Soğuk Savaş tavrının tarihsel ve düşünsel arka planını oluşturmaktaydı. İslamcı ideoloji kendisini güçsüzlerin dünyasına değil güçlüler âlemine yakın hisseden kuşakların katkılarıyla şekillendi. Tüm bu ideolojik öğeler Soğuk Savaş koşullarında ortaya otoriter, pragmatik ve büyük sosyal eşitsizlikler yaratsa da kapitalizmle derdi olmayan bir çizgi çıkardı.</p>
			<p>Bu bölümde incelenen İslamcı çevrelerin Amerikan etkisi karşısında her dönem aynı ortak tavrı sergilediğini iddia etmek mümkün değildir. Keza, pragmatizmin bu derece belirlediği bir düşünce dünyasından sürekli bir iç tutarlılık beklemek hata olur. Yine de Kemalist modernleşmecilerle karşılaştırıldığında İslamcıların Batı düşüncesine daha az ilgi gösterdiği ve dünya meselelerine bakarken büyük ölçüde Kemalizmle yürüttükleri mücadeleyi merkeze aldıklarını belirtmek gerekir. Bu içe dönüklük ABD’yle gelişen ilişkileri olumlamalarına ve hatta ABD liderliğindeki Batı dünyasıyla komünizme karşı bir maneviyat cephesinde buluşmalarına ve bu ülkeyi Türkiye’ye örnek göstermelerine mani olmadı. Rus karşıtlığı, antikomünizm ve özellikle dinsel pratikler bakımından Anglosakson düşüncesini yeğ tutmaları, ABD’ye verilen desteğin ideolojik evrenini tanımlar.</p>
			</div>
			<div class="si-footnotes">
			<div class="si-footnote" id="f569"><a class="si-backref" href="#backref_569">569</a><span>. Ömer Rıza Doğrul, yaptığı çok sayıda tercümeyle Avrupa ve ABD matbuatının dinî düşünce konusundaki yazılarını Türkiye’ye taşımıştır. Ancak M. Raif Ogan tarafından çıkarılan <em>İslâm Dünyası</em> dergisinde Doğrul’un mason olduğu iddia edilmiştir. Bkz. “Mason Âleminin Büyük Kaybı”, <em>İslâm Dünyası </em>(M. Raif Ogan), Sayı 8, 16 Mayıs 1952, s. 12-13.</span></div>
			<div class="si-footnote" id="f570"><a class="si-backref" href="#backref_570">570</a><span>. Bu tür yazılara bir örnek: “İslâm Milletlerinin Birliğini Belirten Muhteşem Bir Manzara”, <em>Selâmet</em>, Sayı 29, 5 Aralık 1947, s. 2-16.</span></div>
			<div class="si-footnote" id="f571"><a class="si-backref" href="#backref_571">571</a><span>. Necdet Subaşı, “1960 Öncesi İslâmî Neşriyat: Sindirilme, Tahayyül ve Tefekkür”, <em>Modern Türkiye’de Siyasi Düşünce, Cilt 6:  İslamcılık</em> içinde (217-235) s. 227.</span></div>
			<div class="si-footnote" id="f572"><a class="si-backref" href="#backref_572">572</a><span>. Necdet Subaşı, <em>İslâm</em> dergisinin Türkiye’deki İslami eğilimlere etkisini şu şekilde açıklamaktadır: “İlk kez bu dergi aracılığıyla Türkiye Müslümanlığının entelektüel sınırları genişlemeye başlamış, dünyadaki İslâmî oluşumlarla zaman zaman kontak kurmaya kadar varan bir iletişim ağı oluşturulmuştur.” Age, s. 227.</span></div>
			<div class="si-footnote" id="f573"><a class="si-backref" href="#backref_573">573</a><span>. “Muasır Dünya ve İslâmiyet”, <em>İslâm</em>, Cilt 1, Sayı 1, Nisan 1956, s. 3-4.</span></div>
			<div class="si-footnote" id="f574"><a class="si-backref" href="#backref_574">574</a><span>. Landau, “Pakistan kurulduktan kısa bir süre sonra Panislâmî politikalarda liderlik görevi gördü,” demektedir. Jacob M. Landau, <em>Pan-İslâm Politikaları –İdeoloji ve Örgütlenme-</em>, İstanbul, Anka Yayınları, 2001, s. 303. Bu da Pakistan’a gösterilen ilgilinin bir nedeni olmalıdır.</span></div>
			<div class="si-footnote" id="f575"><a class="si-backref" href="#backref_575">575</a><span>. Hasan Zafer Aybek, “Pakistan’ın Millî Şairi: Dr. Muhammed İkbal”, <em>Sebilürreşad</em>, Sayı 226, Ağustos 1956, s. 11-13.</span></div>
			<div class="si-footnote" id="f576"><a class="si-backref" href="#backref_576">576</a><span>. Milletin ulusal bir bütünlüğü tanımlamasına itiraz eden az sayıdaki örnekten birinde şöyle denmektedir: “Öyleyse bir Türk, bir Arap, bir Fars, bir Hint milleti yok, tek ve yekpare bir İslâm milleti vardır. Bunlardan her biri de şu veya bu kavmin fertleridir.” Vâiz, “Din, Millet, Şeriat”, <em>Büyük Doğu</em>, Yıl 5, Sayı 3, 28 Ekim 1949, s. 7. <em>Büyük Doğu</em>’nun bu ifadelere yer verilen sayısında ünlü Türkçü Nihal Atsız’ın toplatılmış eserinden (Dalkavuklar Gecesi) parçalar yayımlanmaya başlanması ilginç bir tezat teşkil etmiştir. Bkz. “Atsızın Toplatılmış Eserinden: Yamzu Kraliçe Olmak İstiyor! (8 inci Fasıl)”, <em>Büyük Doğu</em>, Yıl 5, Sayı 3, 28 Ekim 1949, s. 10-13. <em>Sebilürreşad</em>’da ise milliyet fikri şöyle savunulmaktaydı: “Yirminci asrın zaruretleri; dinî birlik ideali, yerine millî varlıkları yarattığı muhakkaktır. Fakat ayrı ayrı millî varlıklar, bu mefkûre ister din, ister milliyet olsun, topluluk kuvvetini yaratan bir bağlılığın yerini alınca; artık mazinin satvet ve saltanatına da veda etmek iktiza eyliyor.”, M. Raif Ogan, “Trablusgarp Vilayetimizi Satan Yahudi Masonlar”, <em>Sebilürreşad</em>, Cilt 2, Sayı 35, Mart 1949, s. 153.</span></div>
			<div class="si-footnote" id="f577"><a class="si-backref" href="#backref_577">577</a><span>. Filistin’de yaşananların Türkler eski günlerinde olsaydı yaşanmayacağını söyleyerek Osmanlıcı bir tavır takınılmıştır: “Türkler tarihin bütün devirlerinde olduğu gibi önderlik, mutavassıtlık ve delilik vazifelerini yaparak, cesur ve dindar kuvvetini ekleyerek İslamiyeti Beni İsrail istila ve tecavüzünden kurtarabilirdi.”, Cevat Rifat Atilhan, “Yahudi Siyaseti: Türkleri İslamdan Uzaklaştırmak!”, <em>Sebilürreşad</em>, Cilt 3, Sayı 51, Temmuz 1949, s. 11.</span></div>
			<div class="si-footnote" id="f578"><a class="si-backref" href="#backref_578">578</a><span>. Bkz. Arif Sultan, “Müslüman Arap Dünyasında Sovyet Propagandasının Dış Şekilleri”, <em>Sebilürreşad</em>, Cilt 10, Sayı 237, Ocak 1957, s. 190-192 ve yazının devamı için Bkz. Arif Sultan, “Müslüman Arap Dünyasında Sovyet Propagandasının Dış Şekilleri”, <em>Sebilürreşad</em>, Cilt 10, Sayı 239, Şubat 1957, s. 222-224.</span></div>
			<div class="si-footnote" id="f579"><a class="si-backref" href="#backref_579">579</a><span>. Bağdat Paktı çerçevesinde Pakistan’la anlaşılmış olması, Irak’tan da anlaşma yönünde olumlu sinyaller gelmesi memnuniyetle karşılanmıştır: “Bu çok mühim, çok muazzam olan iş nasıl temin edilebilecekti? Bunu ancak asırlarca İslâm dünyasına önderlik eden ve demokrasi cephesinde yer alan Türkiye yapabilirdi. (…)</span>
				<span>Çünkü komünizm yanardağına karşı şarktan, garptan tehaffüz tedbirleri alınırken, açıkta kalan cenup cephesi büyük tehlike arzediyordu.” Eşref Edib, “Orta Şark İslâm Camiası: Dünya Müvazenesinde Üçüncü Kuvvet”, <em>Sebilürreşad</em>, Cilt 8, Sayı 190, Şubat 1955, s. 227.</span></div>
			<div class="si-footnote" id="f580"><a class="si-backref" href="#backref_580">580</a><span>. Muharrem Feyzi Togay, “Kızıl Tehlikeye Karşı Müttefikimiz”, <em>Büyük Doğu</em>, Yıl 2, Cilt 3, Sayı 64, 23 Mayıs 1947, s. 9.</span></div>
			<div class="si-footnote" id="f581"><a class="si-backref" href="#backref_581">581</a><span>. İzzet Mühürdaroğlu, Fransa’nın Batılı güçler tarafından eleştirilmesini önemli buluyor: “En mühimi, Fransa’nın müttefikleri de onu haksız buluyor ve Birleşmiş Milletler’de zorakî şekilde sırf Sovyet Blokunu karşı tesanüdü muhafaza kaygusile Fransa lehine rey veriyordu.”, İzzet Mühürdaroğlu, “Cezayir Dâvası”, İslâm, Cilt 1, Sayı 4, Temmuz 1956, s. 24.</span></div>
			<div class="si-footnote" id="f582"><a class="si-backref" href="#backref_582">582</a><span>. Nevzat Yalçıntaş, “Cezayir Meselesi”, <em>İslâm</em>, Cilt 1, Sayı 12, Ağustos 1957, s. 11-14.</span></div>
			<div class="si-footnote" id="f583"><a class="si-backref" href="#backref_583">583</a><span>. Şaban H. Çalış, “İslâmcıların Dünyası, Uluslararası İlişkilerin Dinî-Politiği”, <em>Modern Türkiye’de Siyasi Düşünce Cilt 6: İslamcılık</em> içinde (887-902), s. 893.</span></div>
			</div>
  </body>
</html>