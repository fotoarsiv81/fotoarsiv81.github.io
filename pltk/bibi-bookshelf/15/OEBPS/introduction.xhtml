<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body>
		<div id="introduction">
			<h1><span id="page17" title="17"></span>Giriş</h1>
			<p>Bu kitap Soğuk Savaş’ın en heveskâr yönetici sınıflarından birine sahip Türkiye’nin, Soğuk Savaş koşullarında yaşadığı entelektüel dönüşümü anlama çabasının bir ürünüdür. En genel haliyle ifade edilecek olursa, bu çalışmada Soğuk Savaş’ın ilk yıllarında Türkiye fikir hayatının farklı kesimlerinin ABD’yle kurulan ilişkiye, Soğuk Savaş antikomünizmine ve Anglosakson düşüncesinin artan ektisine yaklaşımları ele alınmaktadır. Soğuk Savaş mücadelelerinin Türkiye toplumunda bıraktığı derin izleri açıklayabilmek için, kuşkusuz daha uzun bir dönemin siyasi, iktisadi, sosyal ve kültürel yönlerden incelenmesi gerekir. 1950’ler fikir hayatına ve başlıca ideolojik konumlara odaklanan bu çalışma ise bu açıdan mütevazı bir deneme olarak görülmelidir.</p>
			<p>Türkiye başından itibaren Soğuk Savaş cepheleşmesinde ABD liderliğindeki kapitalist Batı blokuna büyük bir şevkle angaje olan ve bu angajmanını Soğuk Savaş bitimine kadar esnetmeden sürdüren az sayıdaki ülkeden biri oldu. Üstelik sadece dış ilişkilerinde değil, ülke içinde de Soğuk Savaş taraflaşmasını en uç haliyle yeniden üretti. Antikomünizm, Türkiye’nin siyasi hayatının genlerine işlerken ideolojiler alanı, bir bütün olarak bu atmosfer içerisinde yeniden şekillendi. Bu bağlamda 1940’lardan 1990’lara kadarki tarih diliminde Türkiye’yi ilgilendiren herhangi bir olguyu Soğuk Savaş etkisini dikkate almadan açıklamanın mümkün olma<span id="page18" title="18"></span>dığına çok az kişi karşı çıkacaktır. Fikir ve ideolojilerin, siyasi tarihin koyduğu sınırlara riayet etmek zorunda olmadığı açık olduğuna göre, Soğuk Savaş etkisinin 1990’larla son bulmadığı, çeşitli fikir akımlarının ve ideolojik pozisyonların geri dönülmez biçimde değiştiği de kabul edilmelidir.</p>
			<p>Durum buyken, Soğuk Savaş’ın özellikle sosyokültürel dinamikler üzerindeki dönüştürücü etkisini ele alan kapsamlı çalışmaların azlığı, Türkiye analizlerinde önemli bir eksiklik yaratmıştır. Soğuk Savaş’la doğrudan ilişkili temel ideolojik başlıklarda bile –antikomünizmin sosyal tabanı ya da antiamerikanizmin tarihi gibi– elimizdeki analitik çalışmalar oldukça yetersizdir. Halbuki bu başlıklara yoğunlaşan bir araştırma inceleme faaliyeti, sadece Türkiye’nin geçirdiği dönüşümü değil, Soğuk Savaş’ın farklı coğrafyalarda nasıl yerel nitelikler kazandığını ya da Soğuk Savaş ideolojisinin sınıf mücadelelerinin özgünlüğüne göre nasıl yeniden üretildiğini anlamamıza yardımcı olabilirdi.</p>
			<p>Henüz bu tarihin araştırılmasına mütevazı bir giriş yapmış bulunuyoruz. Ancak bu, elimizdeki az sayıdaki incelemenin eleştiriden muaf olduğu anlamına gelmiyor. Soğuk Savaş’ın Türkiye seyrini ele alan bazı çalışmalarda bugüne kadar pek sorunsallaştırılmamış, ancak önemli bir yaklaşım problemiyle karşılaşıyoruz. Bu başlıkta raflarımızı dolduran kitaplar, az sayıda istisna dışında Batı merkezli bir yaklaşımı tekrar eden siyasi tarih çalışmalarından ibaret. Birçoğunu üniversitelerde ders kitabı olarak okuduğumuz ve okuttuğumuz, aralarında genel siyasi tarih kitaplarının yanı sıra özel olarak Türk-Amerikan ilişkilerini ele alan çalışmaların bulunduğu bu külliyatın önemli bir bölümü, Batılı tarihçilerin nüanslı Soğuk Savaş analizlerini dahi dikkate almayan tek yönlü bir yaklaşımın ürünü. Böyle bakıldığında, aslında bu literatürü büyük oranda Soğuk Savaş ideolojisinin etkisi altında ortaya konulmuş ve bu ideolojiyi yeniden üreten çalışmalar saymak lazım.</p>
			<p>Bu literatür içinde az sayıda da olsa yukarıda açıklanan yaklaşıma istisna teşkil eden özgün çalışmalardan söz edile<span id="page19" title="19"></span>bilir. Bunların bazıları, literatürün ortalamasından farklılaşan bir yaklaşıma sahip olmasalar da inceledikleri başlığı resmî arşiv belgeleri, gazete, dergi arşivleri veya görsel malzemeler gibi zengin materyaller kullanarak ele almaları bakımından diğer çalışmalardan ayrışmaktadır. Özellikle Soğuk Savaş ideolojisine ilişkin ayrıksı nitelikte analizlere yer veren ama çoğunlukla dikkatlerden kaçan yararlı bir derleme Ferhat Telli tarafından hazırlanan, içinde Yalçın Küçük’ün makalelerinin yanı sıra George Kennan’ın “X” müstear adıyla yayımladığı ünlü “Uzun Telgraf” makalesinin çevirisinin de yer aldığı <em>İdeolojilerin Dünya Savaşı: Soğuk Savaş</em> başlıklı kitaptır. Bunun dışında Nur Bilge Criss, Selçuk Esenbel, Tony Greenwood ve Louis Mazzari editörlüğünde hazırlanan <em>American Turkish Encounters: Politics and Culture 1830-1989</em> başlıklı kitap, Türk-Amerikan ilişkilerinin çeşitli kültür sanat dallarındaki yansımalarıyla bu çok boyutlu ilişkinin yürütüldüğü resmî ve sivil kurumları inceleyen makaleleri bir araya getirmesiyle özgün bir çalışmadır. Türkiye’de ideoloji ve kültür alanının Soğuk Savaş etkisiyle nasıl dönüştüğünü ele alan, editörlüğünü Cangül Örnek ve Çağdaş Üngör’ün yaptığı <em>Turkey in the Cold War: Ideology and Culture</em>, Türkiye’nin ideolojik ve kültürel Soğuk Savaş’ını ele alan ve böylece yerel dinamiklerle eklemlenme biçimini tartışan makalelere yer vermektedir. Özellikle son iki kitap, dünyada hızla genişleyen “kültürel Soğuk Savaş” literatürüne Türkiye’den yapılan istisnai katkılar olmaları ve Soğuk Savaş’ın Türkiye’deki ideoloji cephesine dair fikir vermeleri bakımından önem taşımaktadır. Ancak ikisinin de İngilizce olması, Türkçe literatürün bu tür analizlerden çok daha yoksun olduğunu ortaya koymaktadır.</p>
			<p>Bu istisnalar dışarıda tutulacak olursa var olan Soğuk Savaş literatürünün en sorunlu yanlarından biri, yukarıda da kısmen değinildiği gibi, Soğuk Savaş konusundaki ana akım görüşleri tekrarlaması ve konuya ilişkin eleştirel yorumları, bu yorumların kaynağı Batılı tarihçiler bile olsa dikkate almamasıdır. Türkiye, onlarca yıl Soğuk Savaş’ın adeta göbe<span id="page20" title="20"></span>ğinde yaşamış; ancak bu konuda Türkiye dışında yapılan alternatif incelemeler ve eleştirel yaklaşımlar, akademik dünyada ya da genel olarak aydınlar arasında neredeyse hiç ilgi uyandırmamıştır. Bu tavır nedeniyle Batı’da üretilen ana akım fikirler neredeyse sorgulanmaksızın kabul görmüştür. Halbuki Batı’da gerek akademik tarihçiler gerekse bağımsız araştırmacılar tarafından konuya ciddi yenilikler getiren, eleştirel ve çok boyutlu birçok eser verilmiştir. Bu araştırmaların bir bölümü yoğun tartışmalara konu olmuş ve Soğuk Savaş’ın incelenmesinde paradigma değişikliklerine yol açmıştır. Bu açıdan dönüm noktası 1960’ların sonlarıdır.</p>
			<p>Esasen 1960’ların ikinci yarısına kadar ABD ve Avrupa’ nın hâkim akademik ve entelektüel çevrelerinde de Soğuk Savaş’ın neden ve nasıl başladığına ilişkin açıklamalar, neredeyse tamamen antisovyetik bir perspektifin ürünüydü. Bu açıklama biçimine göre Soğuk Savaş’ın başlamasının ve yıkıcı bir dünya savaşının ardından dünyanın bu kez de bir nükleer savaş tehlikesinin eşiğine gelmesinin temel nedeni Sovyetler Birliği’nin yayılmacı güdüleriydi. Sovyet ideolojisinin etkisinden Stalin’in kişisel hırslarına kadar bir dizi destekleyici argüman ileri sürülerek bu güdüler açıklanmaya çalışılıyordu.</p>
			<p>Bu yaklaşımın köklü biçimde sorgulanmasında Vietnam Savaşı’yla ortaya çıkan yeni ideolojik ortamın payı büyüktür. ABD’nin Vietnam’a saldırması, “yayılmacı komünizm karşısında Batı değerlerinin savunulması” olarak kodlanan temel Soğuk Savaş argümanının kökten sorgulanmasına yol açtı. Aslında bu eleştirel dönemden daha önce ana akım tezlere şüpheyle yaklaşan kimi araştırmacılar, önemi tartışılmaz eserler vermişti. Bu açıdan Sovyetler Birliği tarihini antikomünist ideolojik perdeyi aşarak ele almayı başaran İngiliz tarihçi E. H. Carr’ın on dört ciltlik ünlü <em>Bolşevik Devrimi</em> tarihi başlıklı yapıtının müstesna yerine işaret etmek gerekir. Ancak Soğuk Savaş’ın açıklanmasında antikomünist propagandanın etkisinden bağımsız bir yaklaşımın geliştirilmesi revizyonist tarih yazımının ortaya çıkmasıyla gerçekleşti. Bu ekolün akademik ya da akademik olmayan tarihçileri, olabildiğince farklı kay<span id="page21" title="21"></span>nağa dayanarak II. Dünya Savaşı’nda ve sonrasında tarafların izledikleri politikaları ve Sovyetler Birliği’nin endişe ve korkularını açıklamaya çalıştılar. Bunu yaparken karşılaştıkları zorluklardan biri, savaş bitiminde ABD ve İngiltere’nin, ele geçirdikleri mihver devletlerine ait resmî belgeleri kontrollü biçimde yayımlatmalarıydı. Bu, tüm belgelere serbestçe ulaşılmasına engeldi.</p>
			<p>Revizyonist tarih çalışmaları arasında öne çıkanlardan biri Walter Lafeber’in 1967’de yayımlanan <em>America, Russia and the Cold War</em> başlıklı kitabıdır. Soğuk Savaş’ı “kötüler ve iyiler” arasındaki kutsal savaş olarak paketlemeye çalışan Soğuk Savaşçıların (<em>Cold Warriors</em>, Soğuk Savaş’ta atak ve sert bir antisovyet politika uygulanmasını isteyenleri tanımlamak için kullanılmaktadır) iddialarına karşın Lafeber gibi revizyonistler, ABD’nin kapitalist çıkar ve nüfuz mücadelesini temel belirleyen olarak görürler. Revizyonist tarih yazıcıları, savaşın ardından Sovyetler Birliği’nin içinde bulunduğu büyük yıkıma ve Sovyet yönetimine hâkim olan savunmacı anlayışa ilişkin kanıtlar sunarak Soğuk Savaş’ın başlamasından sorumlu olan tarafın ABD olduğunu açıklamaya çalıştılar.</p>
			<p>Bu minvaldeki bir başka çalışma olan Gar Alperovitz’in 1965 tarihli <em>Atomic Diplomacy: Hiroshima and Potsdam</em> başlıklı kitabıysa Soğuk Savaş’ın ne zaman ve nasıl başladığı konusundaki görüşler açısından çığır açıcı tezler barındırmaktadır. Alperovitz; Hiroşima ve Nagazaki’ye atılan atom bombalarının, teslim olmak üzere olan Japonya’yı değil Sovyetler Birliği’ni hedef aldığını yazmıştır. Alperovitz’in bu çalışmasıyla birlikte Soğuk Savaş’ın 1947’den çok önce başladığı ve fitilin, atom bombasının kullanılmasıyla yakıldığı şeklindeki açıklamalar yaygınlık kazandı.</p>
			<p><span id="page22" title="22"></span>Revizyonistlerin Soğuk Savaş’ın başlamasında esas sorumluluğun ABD’ye ait olduğu yönündeki iddialarına daha sonraki yıllarda postrevizyonistlerden itiraz geldi. Yeni arşiv kayıtlarından yararlanan postrevizyonistler eskisine oranla daha dengeli açıklamalar yapmaya özen gösterse de Sovyetler Birliği’nin esas sorumlu olduğu tezini savunmayı sürdürdüler.</p>
			<p>Revizyonist yazının Soğuk Savaş’ın çıkış nedenlerine ilişkin açıklamaları kadar ideolojik mücadelelerini yorumlama biçimi de özgündür. Robert LeFevre, Soğuk Savaş’ın vurucu gücünün muhafazakârlar değil liberaller olduğunu söylerken<a class="si-noteref" href="#f1" id="backref_1">1</a> liberallerin Soğuk Savaş’taki rolüne ilişkin Türkiye’de bugün bile pek bilinmeyen bir olguya işaret etmekteydi. Bu dönem ABD’de kurulan baskı mekanizmasından söz edildiğinde Türkiye’de hemen herkesin aklına yalnızca muhafazakâr Senatör Joseph McCarthy’nin adıyla bilenen sorgulamalar ve bu esnada yürütülen “cadı avı” gelmektedir. Aşağıda biraz daha geniş anlatılacağı üzere, Soğuk Savaş ideolojik mücadelelerinin anlaşılabilmesinin birinci koşulu bu tür ezberlerden uzak durmaktır.</p>
			<p>Liberallerin, diğer tüm kesimlerden daha etkili Soğuk Savaşçılar olabilmelerinin nedenini, öncelikle Soğuk Savaş’ın karakterinde aramak gerekir. Sovyetler Birliği’yle ABD liderliğinde sürdürülen mücadele pek çok kez dile getirildiği gibi iki dünya görüşü arasında sürdürülen ve esas sahası ideolojiler olan bir mücadeleydi. Bu nedenle tarihin nasıl yorumlanacağından kavramların nasıl tanımlanacağına kadar uzanan bir hegemonya mücadelesi olarak anlaşılması gerekir. Bu kapsama, II. Dünya Savaşı’nın seyrinde Batılı güçlerin sorumluluğu olup olmadığı tartışması, özgürlük ve demokrasi kavramlarının içeriği ve kapsamı ya da özellikle 1970’lerden itibaren insan hakları tartışmasının sosyalist ülkelere karşı daha etkili biçimde kullanılacak şekilde ele alınması gibi pek çok başlık girer.</p>
			<p>Hatta denilebilir ki, tüm Soğuk Savaş mücadelesinin kalbinde ve özellikle kavramlar üzerine yapılan tartışmaların özünde “özgürlük” tartışması durmaktaydı. Batı blokunun bir süre sonra ideolojik üstünlüğü ele geçirmesinin önemli nedenlerinden biri, Soğuk Savaş ideolojik mücadelesinde eksenin “özgürlüğe karşı esaret” düzleminde tarif edilebilmiş olmasıydı. Özgürlük kavramının ise liberal siyaset felsefesi<span id="page23" title="23"></span>nin hukuk önünde eşitlik nosyonuyla sergilediği pozitif içerikle bile değil; kamu otoritesi ya da ortak iyi adına bireysel alana yapılan her türlü müdahalenin reddi anlamında negatif, bireyci-anarşizan bir içerikle tanımlandığı görülür. Kavramın, Soğuk Savaş boyunca ne tür bir içerik değişimine uğradığı, özellikle 68 Hareketi’nin bu içeriğe nasıl katkı yaptığı gibi sorulara ancak kapsamlı çalışmalarla yanıt verilebilir. Şimdilik şu notu ekleyebiliriz: Özellikle 1980’lere doğru yoğunlaşan “tüketim özgürlüğü” söyleminin bu tartışmada dikkate alınması gerekir. Sosyalist blok ülkelerinde insanların jean pantolon, makyaj malzemesi, radyo ya da çiklet, vb. türden metalara ulaşamadığı söylemi; bir diğer deyişle iktisadi ve ideolojik gerilik iddiasının tüketim nesnelerinin kısıtlılığı üzerinden propaganda edilmesi oldukça yaygın biçimde kabul gördü. Diğer tarafından bakacak olursak, örneğin, sosyalist ideolojinin daha güçlü olduğu “eşitlik” kavramı ve bu kavramın somut ifadesi olarak işsizliğin ve yoksulluğun ortadan kaldırılması, konut sorunun çözülmesi ya da kadınların annelik rollerinin onları işgücüne katılmaya alıkoymasını önlemek için geliştirilen sosyal uygulamalar, vb. başlıklar Soğuk Savaş tartışmalarında aynı ağırlığa ulaşamadı. Kuşkusuz bunun bir nedeni Batı Avrupa’da bu gelişmelerin refah devleti modeliyle karşılanmaya çalışılmasıydı. Ancak yine de iki dünya görüşü arasında kıyaslamanın hangi kriterlere göre yapıldığı ve bu kriterlerin –örneğin özgürlüğün– içeriğinin nasıl doldurulduğu ideolojik mücadelenin konusuydu.</p>
			<p>Soğuk Savaş’ı Soğuk Savaş yapan gelişmelerden bir diğeri, kapitalist blokun lideri olarak hegemonyasını dünya çapında inşa etmeye başlayan ABD’nin bilim ve sanat alanında bir merkez haline gelmiş olmasıydı. Yüzyıllara dayanan bir birikim üzerine oturan Avrupa, savaşta yaşadığı yıkımın ağır koşullarını göğüslemeye çalışırken eğitime ve kültürel faaliyetlere büyük kaynaklar aktarabilen ABD karşısında bilimsel ve sanatsal üretimin merkezi olma niteliğini yitirmeye başladı. Avrupa düşünce hayatında sol ideolojilerin taşıdığı ağırlık ve örneğin Fransa’da Louis Aragon, Jean-Paul Sartre gibi entelektüellerin saygınlıkları göz önüne alındığında ABD’nin yeni <span id="page24" title="24"></span>merkez olarak yükselmesiyle yaşanan kırılmanın niteliği anlaşılabilir. ABD’nin bu yükselişi, kültür ve sanat faaliyetlerinden fen ve sosyal bilimler alanındaki çalışmalara kadar farklı alanlardaki üretimi Anglosakson geleneğinin ve ABD’deki hâkim Soğuk Savaş atmosferinin etkisi altına soktu.</p>
			<p>Tam da yukarıda sayılan nedenlerle revizyonist tarih tartışmalarından esinlenen ve gittikçe artan sayıda çalışmayla zenginleşen “kültürel Soğuk Savaş” literatürü son derece yol açıcıdır. Strateji severler tarafından çoğunlukla “tali” konuları ele aldıkları düşüncesiyle örtük biçimde küçümsenen “kültürel Soğuk Savaş” çalışmaları; gündelik hayat, edebiyat, sanat ve diğer kültürel alanlarda verilen ideolojik mücadeleyi ve aydınların bu mücadeledeki rollerini anlamayı sağlayan renkli ve çok boyutlu bir malzemeyle Soğuk Savaş konusundaki ezberlerin sorgulanmasını sağlayan yeni bir perspektif sunmaktadır. Bu kapıyı açan çalışma, Frances Stonor Saunders’ın dilimize <em>Parayı Verdi Düdüğü Çaldı</em> adıyla çevrilen, Soğuk Savaş mücadelesinin fikir-sanat alanındaki ünlü dergilerinin ve bu dergi kadrolarının düzenledikleri konferansların CIA tarafından nasıl desteklendiğini ayrıntılı ve alaycı bir dille anlatan kitabıdır. Kitap boyunca aralarında şairlerin, ressamların, orkestra şeflerinin, yazarların bulunduğu ünlü simalar arzıendam ederken Saunders, aydınlar ve Soğuk Savaş arasındaki ilişkiyi tartışır. Bu konuda yine Türkçede bulunabilen bir diğer önemli çalışmaysa <em>New York Modern Sanat Düşüncesi’ni Nasıl Çaldı</em> başlığıyla yayımlanmıştır. Serge Guilbaut’nun bu başarılı kitabı, soyut dışavurumcu resmin MOMA gibi New York’un modern sanat kurumlarınca sosyalist gerçekçiliğe ve Avrupa sanatına karşı nasıl desteklendiğini anlatırken savaş sonrasında sanatın merkezinin Paris’ten New York’a taşınmasının arkasındaki Soğuk Savaş rasyonalitesini tartışır.<a class="si-noteref" href="#f2" id="backref_2">2</a> Sanat alanından fikir tarihine geçtiğimizdeyse önümüze <span id="page25" title="25"></span>çıkan dikkat çekici çalışmalardan biri, Abbott Gleason’un kaleme aldığı <em>Totalitarianism: The Inner History of the Cold War</em> başlıklı kitaptır. Gleason bu kitapta totalitarizm kavramının özellikle tarih ve siyaset felsefesi çalışmalarında Soğuk Savaş boyunca nasıl tanımlandığını ve kavramın kapsamının nasıl değiştiğini yetkin bir biçimde açıklar. Gleason böylece kavramın faşizm ve reel sosyalizm deneyimini mutlak biçimde eşitleyen, aynı şekilde işlenmiş günahlar olarak kodlayan bir ideolojik kafese dönüşme seyrini takip etmemizi sağlar.</p>
			<p>Kuşkusuz, her gün biraz daha büyüyen bir külliyatın tamamına ilişkin değerlendirme yapılması için bu kitaplar yeterli örneklemi sunmuyor. Ancak şu söylenebilir; bu literatürün iyi örnekleri, liberal aydınlarla devlet kurumları arasındaki ilişki ağlarının ne tür ideolojik ortaklıklar etrafında kurulabildiğini komplocu olmayan ama var olan somut bağları göstermekten geri durmayan bir yaklaşımla ortaya koyarak önemli bir boşluğu doldurabilmiş ve Soğuk Savaş’ın tam olarak nasıl bir mücadele verildiğinin anlaşılmasına büyük katkıda bulunmuşlardır.</p>
			<p>Bu bağlamda, ABD’de liberallerin ve sol liberallerin Soğuk Savaş’ın ilk yıllarında düşünce dünyasındaki kurdukları tahakkümün anlaşılması, yukarıda bahsedildiği gibi bu ülkenin fikir, sanat ve edebiyat ortamının soldan arındırılmasında, Soğuk Savaş politikalarına karşı çıkan akademisyen, yazar ve sanatçıların sesinin kısılmasında sadece zor mekanizmasının rolüne işaret edilemeyeceğini gösterir. Üstelik birkaç yıl süren McCarthy soruşturmalarına, sorumluluğun büyüğünü yüklemek ideolojik mücadelenin karmaşıklığını küçümsemek olurdu. Fikirler söz konusuysa tarihin bazı dönemlerinde ideolojik hegemonya, siyasi ya da fiziki baskıdan daha boğucu ve faşizan bir bastırma mekanizmasına dönüşebilir. 1950’lerin ortalarına gelindiğinde ABD’de yaşayıp Sovyetler Birliği’nin kırda kolektif çiftlikler kurarak doğru bir tarım politikası yürüttüğünü savunan bir akademisyen çok büyük ihtimalle, söylediğinin doğru ya da yanlış olmasından bağım<span id="page26" title="26"></span>sız olarak, kendisini gözleri fal taşı gibi açılmış meslektaşlarıyla çevrili bulurdu. Hiçbir koşulda savunulmaz olanın savunulması, kullandığı kavramların bile büyük bir günahın işaretleri olarak algılanması ve bunların steril akademik metinlerde olumlu bir içerikle belirmesinin dahi hayretle karşılanacağını bilmek... Baskı, esas olarak böyle işliyordu. Fiziki baskı, faşist ya da otoriter rejimlerde görüldüğü gibi bir fikri yasadışı ilan ederek bastırmaya çalışırken liberal faşizan baskı gayrimeşru ilan ederek dile getirilmesini bile absürdleştiriyordu. Soğuk Savaş yıllarında bunu öğrenmek zorunda kalan çok sayıda aydın, susturulmayı beklemek yerine suskunluğu ya da otosansürü bir tercih eder hale geldiklerinde mekanizma başarıyla çalışmaya başladı.</p>
			<p>ABD’li liberallerin Soğuk Savaş’taki kilit konumları ideolojik mücadelenin etkili özneleri olmalarıyla sınırlı kalmadı. II. Dünya Savaşı’nın hemen ardından ABD’nin egemen çevreleri içinde başlayan ve Soğuk Savaş politikalarının kabul görmesiyle sonuçlanan tartışma sürecinde, muhafazakârların dar görüşlü dışa kapanma yanlısı pozisyonları karşısında, liberallerin dışa açılma ve müdahale yanlısı politikaları büyük bir hararetle savundukları gözlenir. Uluslararası kapitalizmin çıkarları gereği ABD’nin, Sovyetler Birliği tehlikesi varken sorumluluktan kaçamayacağını savunan liberaller, özellikle Avrupa’daki yıkımın giderilmesi amacıyla kurgulandığı ileri sürülen yeniden yapılandırma programlarını hem iktisadi hem insani gerekçelerle savunarak dış müdahalenin bir insani sorumluluk olduğu tezini işlemekteydiler. Üstelik savaşın yaralarının sarılması gereğinden başlayarak geliştirilen müdahale yanlısı söylem, kısa sürede sömürgeci güçlere karşı bağımsızlığını yeni kazanan ya da savaştan sonraki yıllarda yol arayışında olan Batı dışı toplumlara kapitalist dünya adına yol gösterilmesini de içermeye başladı. Kısa bir kararsızlık döneminden sonra ABD politikalarının bu söylem ekseninde şekillenmeye başlaması sonucu ortaya yeni ihtiyaçlar çıktı. Bunların başında yol gösterilecek ve yardım edilecek olan Batı dışı toplumların tanınması, bu toplumla<span id="page27" title="27"></span>rın tarihsel ve güncel dinamikleriyle araştırılması için gereken altyapının oluşması gelmekteydi. Üniversiteler ve çeşitli araştırma kurumlarında başlatılan çalışmalar, bu kültürleri tanımaya ve anlamaya daha açık olan liberal aydın ve akademisyenlere, muhafazakârlara göre daha fazla alan açtı. Bölge çalışmaları olarak bilinen bu araştırma inceleme faaliyetlerinin yıldızı Sovyetoloji’ydi. Kısa sürede tarih dil araştırmaları merkezli olarak gelişen Ortadoğu çalışmalarına Osmanlı ve Türkiye çalışmaları da eklendi. Böylece, Doğu’ nun Batı’ya benzememesini mutlaklaştıran klasik oryantalizmin yerini, Batı’nın norm ve model kabul edildiği, değişimin Batı’ya benzemek olarak uygulandığı oranda olumlandığı Soğuk Savaş oryantalizmi almaya başladı.</p>
			
			<h2>Türkiye’nin Soğuk Savaş’ı</h2>
			<p>Soğuk Savaş’ın girift ideolojik ilişki ve çatışmaları bağlamında değerlendirildiğinde, Türkiye’de Soğuk Savaş konusundaki bilgi birikimi ve hâkim perspektif sadece tek yanlı değil, neredeyse tamamen siyasi askerî düzleme hapsolduğu için aynı zamanda tek boyutludur.</p>
			<p>Halbuki Soğuk Savaş ya da antikomünizmin gündelik hayatta yeniden üretilmesi denince pek çok kişinin aklına Rus salatasının adının Amerikan salatasına çevrilmesi, NATO ismiyle bugün hâlâ hizmet veren restoranlar açılması, aşk temalı Sovyet filmlerinin gösterilmesi bile sakıncalı sayılırken bir kuşağın <em>James Bond</em> ya da <em>Rocky</em> serileriyle büyümesi, Beyoğlu’ndaki Sovyet Konsolosluğu önünde birkaç saniyeden fazla duraklamanın bile insanları zanlı durumuna düşürmesi gibi ifrata varan uygumalar gelir. Dönemin gazetelerine bir göz atmak bile gündelik hayatta ifratın olağanlaştığı bir rejim altında yaşandığını gösterir.</p>
			<p>Buna rağmen Türkiye’de Soğuk Savaş başlığında üretilen yazına bakıldığında neredeyse sadece strateji boyutuna indirgenmiş bir anlayışın hâkimiyeti göze çarpar. Bunun bir nedeni bu konudaki çalışmaların “yüksek politika” odaklı aka<span id="page28" title="28"></span>demisyenlere ve stratejistlere bırakılmış olmasıdır. Böyle olunca, Marshall Planı gibi savaş sonrası Türkiye’nin sadece iktisat politikalarını değil, teknik yardım yoluyla kamu kurumlarının örgütlenmesinden ulaşım projeleri gibi altyapı yatırımlarına kadar pek çok politikayı belirleyen kapsamlı bir olgu hakkında bile çok az sayıda çalışma yapılmıştır.</p>
			<p>Bu durumun yol açtığı sorunlardan biri, Türkiye’de devlet ve toplum yapısını ilgilendiren önemli konularda tarihsel bilgimizin, Soğuk Savaş halkasının eksik olması nedeniyle sakat kalmasıdır. Bu konuların başında Türkiye’deki devlet teşkilatı ve bürokrasinin gelişimi gelir. 1950’li yıllardan itibaren her bakanlıkta ve belli başlı kamu kuruluşunda ABD’li uzmanlar istihdam edildi ve bu uzmanlar bulundukları teşkilatın örgütlenme şemasından, personel istihdamına kadar her konuda söz sahibi oldular. Ancak hangi kurumda kimlerin uzman olarak görev yaptığı ve bu uzmanlarla birlikte hangi perspektifle ne tür işler yapıldığı konusunda neredeyse hiçbir sistematik bilgi yoktur. Aynı şey üniversiteler için de geçerlidir. 1930’lu yıllarda üniversitelere gelen Alman biliminsanlarının yarattığı etkiyi anlamak yönünde belli bir mesafe kat edilmişse de 1940’ların ikinci yarısından itibaren onların yerini alan çok sayıda ABD’li öğretim üyesinin üniversitelerde bıraktığı izler neredeyse hiç incelenmemiştir. Türkiye’de üniversitelerin kurumsal ve disipliner tarihleri, hâlâ ana şekillendiricilerden biri olan Amerikan etkisi dikkate alınmadan anlatılmaktadır. II. Dünya Savaşı sonrasından başlayarak çeşitli burs programları ve araştırma destekleriyle ABD’ye binlerce öğrenci, bürokrat, gazeteci, biliminsanı gönderildi; Türkiye’de İngilizce eğitim veren üniversiteler açıldı. Bunların Türkiye’nin yetişmiş insan kaynağının niteliklerini nasıl değiştirdiğiyse hiçbir incelemenin konusu olmamıştır.</p>
			<p>Genel olarak düşünce dünyası ve ideolojiler alanını ilgilendiren konularda da benzer bir eksiklikten bahsedilebilir. Örneğin 20. yüzyılın önemlice bir bölümünde Türkiye’de resmî çevrelerin adeta kutsal ilan ettiği, partiler ve hükümet<span id="page29" title="29"></span>lerüstü görülen antisovyetizmin ve antikomünizmin Türkiye’de nasıl örgütlendiği, hangi ideolojik temalarla eklemlendiği, daha çok hangi sınıf ideolojileri aracılığıyla yeniden üretildiği gibi başlıklarda pek az derinleşme sağlamış bulunuyoruz. Bağlantılı olarak komünizmle mücadele dernekleri gibi özellikle Türkiye’nin taşrasında, pek çoğu bugün siyasetin önemli simalarından olan sağcı kadroların yetişmesine, birbirleriyle ve yerel kamu otoriteleriyle ilişki kurmasına olanak sağlamış girişimler konusunda da çok az şey biliyoruz.</p>
			<p>Bu eksikliğin bir nedeni, Türkiye’de tarih yazımının ve ideoloji tartışmalarının, eleştirel çalışmalar üzerinde hegemonya kuran liberal paradigmanın Kemalist söylem ve pratikle hesaplaşma gündemi nedeniyle erken Cumhuriyet dönemine yoğunlaşmasıdır. Bu dönemi ele alan pek çok kapsamlı çalışmadan söz edilebilir. Ancak 1930’lardan günümüze doğru geldikçe farklı dönemleri ve başlıkları ele alan eleştirel çalışmalar seyrelir. Liberal paradigmanın, özellikle 1980 sonrası dönemde sosyal bilimlerde hegemonik hale gelmesiyle birlikte iktisadi bağımlılık, kültürel emperyalizm veya Amerikan etkisi gibi aslında bu ülkedeki yapı ve ilişkilere içsel hale gelen fenomenlerin eleştirel bir gözle incelenmesinin pek muteber sayılmadığı bir düşünsel atmosfer oluşmuştur. Bu tür çalışmaların gözden düşmesiyle birlikte bu alanlar ya büyük ölçüde bakir bırakılmış ya da bu bakirliğin yarattığı boşluk nedeniyle bu başlıklar komplocu fikirlerin rahatlıkla dile getirildiği ve alıcı bulduğu alanlar haline gelmiştir.</p>
			<p>Sonuç olarak tüm bu boşlukların kapatılması ancak bu hegemonyadan sıyrılarak Türkiye’yi anlamaya çalışan geniş bir külliyatın oluşmasıyla mümkündür. Dolayısıyla bu çalışmada, dile getirilen eksiklerin tamamının giderilmesi gibi, altından kalkılması imkânsız bir işe girişilmemiştir. Çalışmanın odak noktası, Soğuk Savaş’ın ve özel olarak ABD’yle yakınlaşma sürecinin Türkiye’nin entelektüel hayatında yarattığı tartışmaların ve değişimin irdelenmesidir. Bu değişim hem farklı fikir çevrelerine hem de Türkiye fikir hayatını doğrudan belirleyen kurumlardan biri olarak üniversitelere <span id="page30" title="30"></span>bakılarak tartışılmaktadır. Bu çalışmanın esin kaynağıysa özellikle erken Cumhuriyet döneminde yönetici sınıfların ve Kemalist aydınların Batı’yla angajmana girmekten imtina eden kuşkucu bir Batıcılık geliştirdikleri teziyle savaş sonrası ABD’yle kurulan frensiz ilişkilerin uzun süre yaygın biçimde eleştirilmeden sürdürülebilmesi arasındaki çelişkidir. Başından beri bu tür bir bağımlılık ilişkisinin tesisine ve gidişatına karşı çıkanlarsa neredeyse birkaç solcu aydından ibaret kalmıştır. 1950’lerin ikinci yarısına kadar ne bürokrasi içerisinden ne de solcular dışındaki aydınlardan bu gidişatı yadırgayıcı bir tepki geldi. Tersine Kemalistlerden İslamcı sağcılara kadar birbirleriyle birçok başlıkta çatışma içerisinde olan kesimler, bu konuda farklı saiklerle de olsa ortak bir zeminde buluşabilmişdi. Soğuk Savaş’ın Türkiye’deki özgünlüklerinden biri ABD’yle ilişkilerin köklü biçimde eleştirilmemesi konusunda sergilenen bu adı konmamış mutabakat ya da ideolojik ortaklaşmadır.</p>
			<p>Soğuk Savaş’ın Türkiye’deki seyriyle ilgili bir başka özgünlükse Türkiye’de Soğuk Savaş’ın Batı’ya kıyasla daha erken başlamış ve daha geç bitmiş olmasıdır. Osmanlı-Rus çekişmesinden miras kalan Rus düşmanlığı, Osmanlı modernleşme hareketlerinin sınıfsal analizden kaçınan yekpare toplum kurgusu, Kemalist kadroların Sovyet Rusya’yla yakınlaşma siyasetinin mecburi doğasından ve bu ilişkinin hızla koparılmasından kaynaklanan antisovyetizmi, tek parti iktidarının sınıf reddiyeciliğine dayanan antihalkçı halkçılığı ve ulusçuluk ideolojisi, II. Abdülhamit döneminden itibaren yaygınlaşan Alman hayranlığı ve pek tabii ki Batı’yla kurulan kuşkucu ancak güç politikasının gerektirdiği pragmatik temelli ilişkiler, Türkiye’de Soğuk Savaş’ın “yerli” karakterinin çözümlenmesi için göz önünde bulundurulması gereken ideolojik tarihsel öğelerdir.</p>
			<p>Soğuk Savaş’ın Batı bloku tarafından benimsenen hâkim temaları olarak antisovyetizm ve sosyalizm karşıtlığı, 1940’ların başından itibaren Türkiye’deki resmî ve sivil çevrelerde yaygın görüş haline geldi. Bu bağlamda Soğuk Savaş’ın do<span id="page31" title="31"></span>ruk yaptığı ilk tarihsel moment, Nazi Almanya’sının Sovyetler Birliği’ne saldırmasıyla başlayan ve savaş sonuna kadar süren dönemdi. Bu yıllarda Türkiye’de Almanya’nın Sovyetlere saldırmasını samimiyetle destekleyen bir kesimin sesi duyulurken, örneğin ABD kamuoyunda yaygın bir Stalin ve Sovyet sempatisi hüküm sürmekteydi.</p>
			<p>Sovyet tarihinde “Büyük Anayurt Savunması” olarak bilinen Nazi işgaline karşı mücadele günlerinde, Türkiye’de Almanların attığı oltaya gelerek Kafkas hâkimiyeti ve Turan hayali kuran Pantürkçü gruplar faaliyetlerini artırmış bulunuyordu. Basına uygulanan sansüre rağmen Nazilerin bu girişimlerini destekleyen Türkçü dergiler, serbestçe Sovyet karşıtı propaganda yapabilmekteydiler. Şayet bu Alman yanlısı havanın yaratılması birkaç ırkçının işi olsaydı ya da Hitler bıyığı üst düzey bürokrat ve siyasetçiler arasında bu kadar rağbet görmeseydi, belki Sovyetler Birliği de savaş sona erdiğinde Türkiye’ye karşı daha dostane duygular besleyebilirdi. Üstelik 1944’te bu ırkçı gruba karşı açılan davanın bile göstermelik olmaktan öteye geçmeyeceği daha başından anlaşılmaktaydı. Savaş sona erip de yeni uluslararası ortamın şekillenmesi gündeme geldiğinde, 20 milyondan fazla insan kaybı olan Sovyetler Birliği’nin, işgal sırasında Nazi propagandasının serbestçe yapılabildiği Türkiye’ye dost eli uzatması beklenmiyordu. İnönü başta olmak üzere Türkiye’deki yönetici kadrolar, Sovyetler Birliği’nin Türkiye’yi savaş politikaları nedeniyle hırpalamasını beklediklerinden Almanya’nın kayıtsız şartsız teslimine de, Batı’nın Sovyetler Birliği’yle iyi ilişkiler geliştirmesine de baştan karşı çıkıyorlardı. Hatta sürekli olarak gündemde tuttukları bir Sovyet tehdidi söylemiyle Batı’yı bu “tehdide” karşı tavır almaya çağırmaktaydılar. Bu tarihsel veriler göz önüne alındığında Türkiye’nin II. Dünya Savaşı sırasındaki tutumuyla Soğuk Savaş politikalarının bir süreklilik arz ettiği, dolayısıyla Soğuk Savaş’ın zannedilenden erken başladığı söylenebilir.</p>
			<p>Tarih olarak bu çalışmanın dışında kalmakla beraber, erken başlayan Soğuk Savaş’ın geç bitişine dair kısa bir not düş<span id="page32" title="32"></span>mek yerinde olur. 1989-1991’de sosyalist blokun ortadan kalkmasının zafer sarhoşluğunu yaşayan kapitalist blokta, tarihin doyum noktasına ve ideolojilerin sonuna gelindiği ilan edilirken Türkiye’de yönetici sınıflara endişe hâkimdi. Bu kesimler, tıpkı henüz pişmemiş Soğuk Savaş aşını erkenden servis ederken yaptıkları gibi, Türkiye’ye uluslararası sistemde biçilecek yerin ve ülke güvenliğinin Sovyet tehdidi karşısında Batı’nın Türkiye’ye ihtiyaç duymasına bağlı olduğu düşüncesiyle aynı aşın sürekli sofrada tutulmasından yanaydılar. Sovyetlerin ortadan kalkmasıysa alışkanlıkların değişmesini gerektirmiş, Türkiye’yi belirsizlik içinde bırakmıştı. Bu nedenle yönetici sınıflar, uzun süre Soğuk Savaş kodlarını terk ederek yeni politikalar üretmekte zorlandı. İçeride sosyalist hareketlere ve sendikal mücadeleye karşı üretilen resmî söylem ve uygulamalar yoluyla Soğuk Savaş zihniyetinin baki kaldığı kısa sürede anlaşıldı. “Uzatmalı” Soğuk Savaş’ın bir diğer göstergesi solun ve işçi sınıfı hareketinin zayıflatılmaya çalışıldığı 1970’li yıllarda yoğun olarak kullanılan kontrgerilla mekanizmasının tasfiyesinde yaşanan gecikmeydi. Her şeyden önce yükselen Kürt hareketine karşı yürütülen örtülü operasyonlarda kullanılmaları nedeniyle bu mekanizma uzun süre tasfiye edilmedi. 1990’lı yılların ikinci yarısında Türkiye, Soğuk Savaş yıllarından artakalan kontrgerilla kadrolarının hâlâ devlet için iş yapmayı sürdürdüğü, isimlerinin her gün gündeme geldiği bir ülkeydi. Tek başına bu uzatmalı Soğuk Savaş koşullarının yakın döneme kadar siyasetine açıktan egemen olmayı sürdürmesi bile, Türkiye’nin düşünsel ve kurumsal Soğuk Savaş yapılanmasını etraflıca bilmek ve tartışmak için yeterli bir nedendir.</p>
			<p>Soğuk Savaş boyunca gündeme gelen politikaların ve işlenen ideolojik temaların resmî alanla sınırlı kalmayıp özellikle düşünce dünyasında güçlü izdüşümler yaratabilmesi ve kalıcılaşabilmesi, resmî ideoloji dışında farklı ideolojik pozisyonlar tarafından yeniden üretilmeleriyle yakından ilgilidir. Sistem karşıtı olmamakla birlikte Türkiye’de ideolojik yelpazenin farklı uçlarına tekabül ettikleri varsayılan siyasi <span id="page33" title="33"></span>akımların Soğuk Savaş’ın kritik siyasi ideolojik başlıklarında resmî politikanın yakınına düşmeleri dikkate değer bir durumdur. Bu çalışmada Cumhuriyet projesinin sahiplenicisi ve karşıtı olarak nitelenebilecek iki kesimin görüşlerine mercek tutularak Soğuk Savaş ve Amerikan etkisi söz konusu olduğunda ulaşılan mutabakat zemininin ideolojik nitelikleri açıklanmaya çalışılmaktadır.</p>
			<p>Devlet merkeziyle kendilerini daha rahat özdeşleştiren Kemalist ya da Kemalist olarak nitelenemeyecek modernleşmeci çevreler, partiler üstü bir politika olarak gördükleri Soğuk Savaş siyasetini benimsemekte ciddi bir tereddüt göstermedi. Türkiye’deki yaygın ezberin aksine bu yıllarda ABD’nin artan etkinliğinin içselleştirilme hızı ve kolaylığına bakıldığında Kemalistlerin “bağımsızlık” hassasiyetleri nedeniyle Batılı güçlerle yakınlaşmaya alerji duyduklarını söylemek için bir gerekçe görünmüyor. Üstelik örneğin, Türkiye’nin NATO üyeliği ve üyelik düzenlemeleri kapsamında ordunun yeniden yapılandırılması gibi gelişmelerin de bu kesimleri rahatsız ettiğine ilişkin elimizde güçlü bir veri bulunmuyor. Bu kesimde ABD’ye karşı daha ikircikli ya da mesafeli bir tutuma ilişkin ilk belirtilerin ortaya çıkması, bu çalışmada açıklanmaya çalışılan bir dizi nedenle 1950’lerin ikinci yarısına tekabül eder. Demokrat Parti (DP) hükümetinin artan otoriterliğine rağmen 1950’lerin sonlarına kadar ABD’den destek görmeye devam etmesi soğukluğun nedenlerinden biriydi. Birinciyle bağlantılı ikinci nedense 1950’lerin ikinci yarısında Türkiye ekonomisinde yaşanmaya başlanan ciddi sorunlarla birlikte, ABD belirleyiciliğindeki uluslararası finans kuruluşlarının Türkiye’ye önerdikleri ekonomi politikalarının sonuçlarının gözlenmesiydi. Ancak bu çevreler bir süre daha iktisadi çöküşten ABD reçetelerini değil, bunları uygulamakla yükümlü hükümetin beceriksizliğini sorumlu tutacaktı. Bu nedenlere, başta Kıbrıs olmak üzere bazı dış politika başlığının da eklenmesiyle birlikte, 1960’larda antiamerikan tutumun Kemalist aydınlar arasında yaygınlaşmaya başladığı görülür. Dolayısıyla ABD’yle kurulan bağımlılık <span id="page34" title="34"></span>ilişkilerini şiddetli bir biçimde eleştiren bir aydın hareketi olarak Yön Hareketi’nin doğuşu ve Türkiye entelektüel hayatında yarattığı büyük etki, bir dizi tarihsel gelişmenin bir sonucu olarak okunmalıdır. Özellikle 1950’lerde Kemalist aydınların bağımlılık politikalarına ilişkin fikir ve tutumları, bu kesimin ideolojik yapısal nedenlerden ziyade tarihsel gelişmelerin bir sonucu olarak başlangıçta herhangi bir rezerv koymadıkları ABD’ye, bir süre sonra daha eleştirel bakmaya başladığını göstermektedir. Ancak ABD’ye bakıştaki bu değişimin Kemalistlerin Soğuk Savaş mücadelelerindeki ideolojik konumunu birebir etkilediğini öne sürmek de doğru değildir. Ötesinde, Kemalist-modernleşmeci kesim bu bakımdan homojen değildi. Sosyalist hareketin etkisinde kalan kesim dışında ABD’ye sempati sürmekteydi. Bu ideolojik konumu, Kemalizmin ve genel olarak Türkiye’deki modernleşmeci ideolojinin antikomünizmle ilişkisini ve Sovyetlere karşı tutumunu dikkate almadan tartışmak yanlış olur.</p>
			<p>İslamcılar başta olmak üzere muhafazakâr sağın tereddütsüz ABD yanlılığıysa Türkiye ideolojiler alanının dikkat çekici bir başka özelliğidir. Bu bağlamda İslamcı siyasal hareketlerin Soğuk Savaş’taki Batı yanlısı tutumunu anlatmak için başvurulan örneklerden biri, Sovyet coğrafyasının Türkiye’den Afganistan’a antikomünist ve Batı yanlısı İslamcıların kontrolü altındaki rejimler tarafından çevrelenmesini öngören “Yeşil Kuşak” projesidir. Bu proje siyasal İslamın Türkiye’deki yükselişinin nedenleri konusundaki tartışmalarda çok sık gündeme gelmektedir ancak İslamcılığın bu tür projelerde yer almayı mümkün kılan ideolojik örüntüsü hakkında derinliği olan analizler bulmak zordur. Oysaki her dönem bu kadar somut projelere dökülmese de Soğuk Savaş’ın başından itibaren İslamcı hareketin ABD etkisini kabullenmekte zorlanmadığı ve hatta bu sürece hızlı adapte olabildiği tarihsel bir vakadır. II. Dünya Savaşı sonrası yıllara ait İslamcı yayınlara bakıldığında modernleşme karşıtlığı olarak Batı medeniyeti eleştirisine sık rastlanmakla birlikte, Türkiye’nin sosyal kültürel hayatındaki ABD etkisinin eleştirilerden bü<span id="page35" title="35"></span>yük ölçüde azade kılındığı görülür. Bu çalışmada İslamcıların yorum ve tartışmaları incelenerek İslamcı fikir çevrelerinin bu tutumu hangi gerekçelerle ve nasıl meşrulaştırdıkları açıklanmaya çalışılmaktadır. Bu bağlamda, Osmanlı modernleşme hareketleri içinden doğan bir fikir akımı olarak İslamcılığın, Batı dünyasına ve Batılılaşma tartışmasına ilişkin olarak Soğuk Savaş dönemine taşıdığı miras, bu dönemin İslamcılarını anlamaya yardımcı olduğu oranda çalışmada yer bulmuştur. Buna ek olarak döneme has iç ve dış gelişmeler, yeni fikirler ve tartışmalar çerçevesinde İslamcıların Soğuk Savaş politikalarına ve ABD etkisine bakış açıları çözümlenmeye çalışılmaktadır.</p>
			<p>Bu tutumun düşünsel düzeyde nasıl meşrulaştırıldığının sorgulanması, İslamcıların arkaik ve dar bir medeniyet anlayışına veya inanç temelli bir Batı karşıtlığına saplanıp kaldıkları şeklindeki varsayımların yanıltıcı olduğunu anlamak açısından önemlidir. Böyle bir çaba, İslamcılığın Türkiye’de ABD yanlısı bir sağcılığı ideolojik düzeyde nasıl beslediğini açıklayabilmek veya bağlantılı olarak, ABD protestolarına ya da antiemperyalist gösterilere karşı İslamcı milliyetçi sokak gücünün hangi ideolojik temalarla harekete geçirildiğini kavrayabilmek için gereklidir. Böylece örneğin, ABD Deniz Kuvvetleri’ne bağlı 6. Filo’nun ziyaretlerini protesto eden öğrencilere saldırırken namaz kılan grubun bunu nasıl meşrulaştırdığını açıklamaya yaklaşabiliriz. Benzer şekilde, tarihe Kanlı Pazar olarak geçen ve 6. Filo protestosuna katılan iki kişiyi sadece devlet müsaade ettiği için değil, imanı için de öldürenlerin nasıl bir siyasi ideolojik dünyayla çevrelendikleri biraz daha açığa kavuşabilir. Böylece o günün mirasını gurur vesilesi olarak gören bugünkü siyasal İslamı, sağcı muhafazakârlığı çözümlerken elimizde daha fazla tarihsel veri olur.</p>
			<p>Osmanlı-erken Cumhuriyet mirasını tartışarak başlayan bu kitap, II. Dünya Savaşı’nın bitişinden 1960’lara kadarki bir döneme yoğunlaşmıştır. 1960 sonrası, Türkiye’de yükselen ABD karşıtlığının aydın hareketine yansımaları ve toplumsal düzlemde Soğuk Savaş tartışmalarının tek yönlülük<span id="page36" title="36"></span>ten çıkması nedeniyle yeni bir dönem olarak görülmelidir. Bu çalışma yöntemsel bakımdan bir fikir tarihi çalışması olarak “eylem”in analizinden ziyade “fikir”lerin analizine ağırlık vermektedir. Çalışmada farklı ideolojik pozisyonları yorumlamak için kullanılan malzemenin kaynağı, bu yıllarda belli çevrelerinin takip ettiği, ürettiği, tartıştığı etkili dergilerdir. Bu dergiler iki grupta ele alınmıştır: Kemalist modernleşmeci aydınların düşüncelerini temsil edenler ve İslamcı muhafazakâr kesimler tarafından çıkarılan dergiler. Böylece söz konusu dönemde, içeride Cumhuriyet rejimine yaklaşım farklılıkları nedeniyle karşıtlık içerisinde olan ve bu nedenle birbirlerine karşı farklı uçlarda konumlandıkları düşünülen fikir çevrelerinin; Soğuk Savaş tartışmalarına, ABD’yle yakınlaşmanın farklı veçhelerine ve Anglosakson düşünsel geleneğine bakış açılarının çözümlenmesi amaçlanmıştır.</p>
			<p>Öncelikle şu iki başlığın ele alınmasıyla böyle bir tartışmanın yapılabilmesi için gerekli zeminin oluşturulmasına çalışılmıştır. Birincisi, aynı dönemde ABD’nin geçirdiği dönüşümün ve bu ülkedeki Soğuk Savaş tartışmasının ideolojiler, fikirler düzeyinde nasıl ifade edildiğinin anlaşılmasıdır. Böylece iki ülke arasında oluşan bağlantılar, kurulan ilişkiler kadar yerel dinamiklerin farklılaştırıcı etkisi de görülebilecektir. İkincisi ise ABD’nin Soğuk Savaş politikalarının bir ayağı olarak geliştirilen kültürel çalışmaların Türkiye’de hangi kesimlere hitaben ve nasıl tasarlandığını incelemektir. Burada kültürel çalışmalar denilirken geniş anlamda Türkiye’de eğitim, kültür, iletişim, sanat, vb. alanlarda yürütülen faaliyetler kastedilmektedir. Böyle bir inceleme sadece hangi araç ve amaçlarla kültürel çalışmaların şekillendirildiğini belirlemek bakımından değil, Türkiye’nin dışarıdan nasıl algılandığını ve diğer ülkelerden nasıl ayrıştığını anlamak bakımından da önemlidir.</p>
			<p>Bu analizin yapılabilmesi için gerekli belgeler, ABD’nin Maryland eyaletinde College Park’ta bulunan Ulusal Arşiv’ den (The National Archives) elde edilmiştir. Büyük çoğunluğu ABD Dışişleri Bakanlığı’nın Kültürel İşler Yakındoğu (US <span id="page37" title="37"></span>Deparment of States Decimal Files, Cultural Affairs Near East) başlığı altında sınıflandırılan bu belgeler, 1950’lerde Türkiye’de yürütülen kültürel faaliyetlere, bu faaliyetlerin hangi amaçla planlandığına ve hangi kesimleri hedeflediğine ilişkin zengin bir malzeme sunmaktadır. Buna ek olarak, New York eyaletinde bulunan Rockefeller Vakfı arşivindeki Türkiye’ye ilişkin belgelerden yararlanılmıştır. Rockefeller Vakfı, 19. yüzyıldan itibaren Osmanlı İmparatorluğu sınırları içerisinde, özellikle eğitim ve sağlık alanlarında yardım faaliyetleri örgütlemiş; bu faaliyetlere ilişkin yazışma ve raporlar arşivlenmiştir. Bu çalışmada, Rockefeller arşivinin özel olarak 1950’li yıllarda Türkiye’de sosyal bilimler araştırmalarına ve üniversitelere verilen desteğe ilişkin belgeleri incelenmiştir.</p>
			<p><em>Birinci bölüm</em>de, Soğuk Savaş mücadelesinin Türkiye’de fikir çevrelerine ve genel olarak ideolojiler alanına nasıl yansıdığının incelenmesine; Osmanlı modernleşme döneminde Batılı güçler ve Batılılaşmaya ilişkin yaklaşımlar ele alınarak ve bu yaklaşımların erken Soğuk Savaş dönemine nasıl bir miras devrettiği tartışılarak başlanmaktadır. Böylece Osmanlı’dan Cumhuriyet’e, Avrupa’dan ABD’ye düşünce çevrelerinin “Batı sorununa” ilişkin ana meselelerine değinilmektedir. Osmanlı İmparatorluğu’nun içinde bulunduğu bağımlılık mekanizmalarının nasıl çözümlendiği, bu çözümlemede reel politiğin ve kuramın tuttuğu yer gibi meselelere de çalışmanın konusuyla ilişkili olduğu oranda bu bölümde tartışılmıştır. Söz konusu mirasın bir diğer yüzü olan antikomünist birikimin modernleşme tarihindeki kaynaklarına yine aynı bölümde değinilmekte; böylece Türkiye’de Soğuk Savaş mücadelelerinin sürdürüleceği tarihsel zemin tanımlanmaya çalışılmaktadır.</p>
			<p><em>İkinci bölüm</em>ün konusu Soğuk Savaş’ın ABD’deki gelişiminin ve bu sürecin düşünce hayatı üzerindeki etkisinin kısaca ortaya konulmasıdır. Soğuk Savaş politikalarının benimsenmesi, ABD’de düşünce ve ifade özgürlüğünü kısıtlayan oldukça baskıcı bir atmosfer yaratmıştır. Bu bölümde <span id="page38" title="38"></span>McCarthy soruşturmalarından çok daha kapsamlı bir baskı rejiminin nasıl inşa edildiği ve bu rejimin ne tür sonuçlar doğurduğu tartışılmıştır. Bu sonuçlardan biri olarak Soğuk Savaş antikomünizminin, bazı aydınları sustururken aynı süreçte özellikle liberal aydınların entelektüel Soğuk Savaşçılar haline gelmeleri üzerinde durulmuştur. Kuramsal tartışmalara da yansıyan bu dönüşümün, Amerikan sosyal bilimlerinin Soğuk Savaş politikalarına uyumlu hale gelmesindeki rolü ele alınmıştır.</p>
			<p>Bu bölümde ABD’de özelinde düşünsel gelişmelerin daha sonraki bölümlerde Türkiye’ye yansımaları üzerinde durulacaktır. Bu bölümde ortaya konan resim, savaş sonrası yıllarda Türkiye’de bazı aydınların, ABD’nin Türkiye’ye demokratik hakların genişletilmesi ve katılım kanallarının açılması için baskı yapacağı yönünde beklentiler taşımalarının, dönemin gerçekleriyle ne kadar uyuşmaz olduğunu da göstermektedir.</p>
			<p><em>Üçüncü bölüm</em>ün konusunu, ABD’nin Türkiye’deki aydın yönetici çevreyle ilişki kurmak ve ABD’yi tanıtmak için geliştirdiği yöntemlerle bu yöntemlere temel teşkil eden yaklaşımların açıklanması oluşturmaktadır. Bu çerçevede ABD’nin Türkiye’de yürüttüğü “kültürel program”a odaklanılmakta ve bu programın çeşitli öğeleri ele alınmaktadır. Bu analiz ABD’ nin Türkiye’ye, Türkiye’de aydın ve yönetici sınıflara ilişkin değerlendirmelerini de kapsamaktadır. ABD, Marshall Planı’nın başlatılmasıyla ağırlık verdiği “kültürel program”ı büyük ölçüde Türkiye’ye ilişkin gözlemleri ve bilgi birikimiyle şekillendirmiştir. Bu nedenle ABD diplomatlarının bilgi birikiminin kaynağı olan ve Amerikan sosyal bilimlerinin Soğuk Savaş’la birlikte gelişen uzvu olarak nitelenebilecek bölge çalışmaları üzerinde durulmuş, Osmanlı ve Türkiye çalışmalarının nasıl bir Türkiye portresi çizdiği yine bu bölümde ele alınmıştır. Yapılan sadece var olanın betimlenmesi değil, aynı zamanda “akılları ve gönülleri kazanılacak” Türkiyeli aydın ve bürokratların önüne hayata geçirilecek bir kapitalist model konulmasıdır. Bu model 1950’li yıllarda Amerikan sosyal bi<span id="page39" title="39"></span>limlerinde, özellikle bölge çalışmalarında giderek popülerleşen “modernleşme teorisi”ne dayanmaktadır. Modernleşme teorisinin Türkiye’yi nasıl analiz ettiği ve bu bağlamda ne tür bir model öngördüğü bölümün alt başlıklarından biridir.</p>
			<p>Çalışmanın son üç bölümünde Türkiye düşünce dünyasının farklı bölmelerinin; Soğuk Savaş’ı, ABD politikalarını, ABD’deki fikir tartışmalarını nasıl yorumladıkları ve Türkiye’de hemen her alanda varlığını hissettiren ABD’nin bu etkisini nasıl karşıladıkları üzerinde durulmaktadır.</p>
			<p>Bu bağlamda <em>dördüncü bölüm</em>de, Türkiye’de siyasi düşüncenin önemli kaynaklarından biri olagelmiş üniversiteler ve özellikle sosyal bilimler üzerinde durulmaktadır. Üniversite bileşenleri, ABD’nin kültürel programı tasarlanırken hedef kitle olarak belirlenen başlıca kesimler arasında sayılmıştı. Öte yandan Türkiye’deki farklı aydın hareketlerine yakından bakıldığında bu hareketlerde öne çıkanlar arasında üniversite öğretim üyelerinin yer aldığı görülür. Bu nedenle Türkiye düşünce dünyasını üniversitelerdeki gelişmeleri dikkate almadan incelemek eksik ve hatalı bir yaklaşım olur. Aynı zamanda, Amerikan sosyal bilimlerinin Avrupa başta olmak üzere hegemonya kurduğu bu yıllarda, Türkiye gibi Amerikan etkisine olabildiğince açık bir ülkede bu hegemonyanın sosyal bilim disiplinlerini etkilememesi düşünülemezdi. Tüm bu nedenlerle üniversitelerin ABD’yle etkileşimini sağlayan resmî kanallar, özellikle sosyal bilimlerde kurulan yöntemsel kuramsal ilişki ve somut işbirliği örnekleri bu bölümde ele alınmış; böylece üniversitelerin Soğuk Savaş tartışmaları ve artan Amerikan etkisi eşliğinde dönüşümü açıklanmaya çalışılmıştır.</p>
			<p>Bu bölümde gösterileceği gibi savaş sonrası yıllarda Türkiye’de sosyal bilimlerin evrimi incelenecekse bunun ABD’de geliştirilen yöntem, konu ve yaklaşımların etkisinden bağımsız olarak ele alınması mümkün değildir. Hatta, bu açıdan, bazı sosyal bilim disiplinlerinin kuruluşuna o disiplindeki hâkim Amerikan yaklaşımının damga vurulduğu görülür. Bu tür olgular ortaya konulmadan üniversitelerin Soğuk Savaş tartışmalarına nasıl dahil oldukları anlaşılamaz.</p>
			<p><span id="page40" title="40"></span><em>Beşinci bölüm</em>ün konusu, bu çalışmada genellikle “modernleşmeci aydınlar” olarak adlandırılan, Kemalist ya da –rejime eleştiriler getirmekle birlikte– Kemalist paradigmayı reddetmeyen kesimlerin ABD karşısındaki tutumudur. Bu analiz, üç dergiye, diğer bir deyişle üç aydın ya da aydın çevresine odaklanılarak yapılmıştır. Türkiye’yi, Avrupa’daki tartışmalarla tanıştıran Hüseyin Cahit Yalçın ve Yalçın’ın <em>Fikir Hareketleri</em> dergisi bunlardan biridir. Soğuk Savaş öncesinde çıkan bir yayın olmakla birlikte <em>Fikir Hareketleri</em>, erken bir dönemde sayfalarına taşıdığı totalitarizm tartışması ve antimarksist yazılarıyla Soğuk Savaş ideolojisinin öncü taşıyıcılarından biri oldu. Ali Fuat Başgil ve Ahmet Emin Yalman işbirliğinin ürünü olan <em>Hür Fikirler </em>dergisiyse “Hür Dünya” iddiasının, Soğuk Savaş’ın diliyle “hürriyet” kavramının işlenmesi bakımından önemli bir yayındır. Son olarak 1950’lerin düşünce hayatına damgasını vuran <em>Forum</em> dergisi ayrıntılı olarak incelenmektedir. <em>Forum</em>, birçok açıdan istisnai niteliklere sahipti. Kemalist aydınların ABD’ye yaklaşımlarını çok yönlü bir biçimde ortaya koyan <em>Forum</em>, güçlü bir antikomünist vurguya da sahipti. ABD’deki pek çok fikir tartışmasından Türkiye’deki okuyucuyu haberdar ediyordu. Bu yönüyle <em>Forum</em> hem Türkiye’deki demokrasi tartışmalarına ilişkin önemli bir birikim oluşturdu hem de etkili bir Soğuk Savaş yayıncılığı yaptı. Bölümün ana eksenini de <em>Forum</em>’da yapılan bu tartışmalar oluşturmaktadır.</p>
			<p>Türkiye düşünce dünyasının geleneksel kanadında yer alan İslamcı düşünürlerin ya da fikir çevrelerinin ABD konusundaki görüşleri, Soğuk Savaş ve “Hür Dünya” algıları <em>altıncı bölüm</em>de ele alınmaktadır. Modernleşmeci Kemalist kesimlerden sonra, Kemalist reformları şiddetli bir biçimde eleştiren İslamcıların fikirlerinin incelenmesi, içeride çatışma içerisinde olan iki farklı kesimin Amerikan etkisine neden olumlu tepki verdiklerini açıklayabilmek için tercih edilmiştir. II. Dünya Savaşı sonrasında yeni bir canlanma dönemine giren İslamcı düşüncenin temel tezlerinin ve ele aldıkları konuların incelenmesinde, dönemin öne çıkan bazı isimlerinin yanı <span id="page41" title="41"></span>sıra, bu isimlerin yazılarının yayımlandığı dergilerden de yararlanılmaktadır. Bu dergiler <em>Büyük Doğu</em>, <em>Sebilürreşad</em>, <em>İslâm</em>, <em>Türk Düşüncesi</em>, <em>Selâmet</em>, Taceddin Öney’in <em>İslâm Dünyası</em> ile Raif Ogan’ın <em>İslâm Dünyası</em>’dır. Bu bölümde İslamcı ideoloji merkeze alınmış olsa da yapılan çözümleme, İslamcılığın, dönemin milliyetçiliğini ve genel olarak sağcı düşünceyi etkileme kapasitesi göz önüne alındığında, aslında daha geniş bir çevrenin ABD karşısındaki tutumlarının anlaşılmasına yardımcı olacak niteliktedir.</p>
			<p>Son olarak şunu not etmek gerekir: Türkiyeli aydınların Soğuk Savaş’ın amansız ideolojik mücadelesinde tuttuğu yerle bu dönem yoğunlaşan Amerikan etkisini ve Soğuk Savaş antikomünizminin etkisini birbirinden kopararak ele almak mümkün değildir. Bu nedenle bu çalışmada ABD’yle kurulan yakın ilişkinin entelektüel hayattaki izdüşümleri takip edilmeye çalışılırken Soğuk Savaş’ın ideolojiler alanına nasıl da geri dönülmez bir şekilde nüfuz ettiği de anlatılmaktadır.</p>
		</div>
			<div class="si-footnotes">
			<div class="si-footnote" id="f1"><a class="si-backref" href="#backref_1">1</a><span>. Robert LeFevre, “On the Other Hand”, <em>Rampart Journal</em>, Spring 1966, s. 83-85.</span></div>
			<div class="si-footnote" id="f2"><a class="si-backref" href="#backref_2">2</a><span>. New York’un modern sanatın merkezi olarak bilinen Paris’ten nasıl rol çaldığını anlatan <em>How New York Stole the Idea of Modern Art</em>, ABD’nin yükselişini çarpıcı bir biçimde anlatmaktadır. Bkz. Guilbaut Serge, <em>How New York Stole the Idea of Modern Art</em>, Chicago, London, University of Chicago Press, 1983.</span></div>
			</div>
	</body>
</html>