<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="chapter6-1">
<div>
			<h2><em>Fikir Hareketleri</em>: Soğuk Savaş ideolojisinin ayak sesleri</h2>
			<p>Soğuk Savaş’ın başlangıç yıllarında ideolojik mücadelede dengeleri değiştiren tartışmalardan biri, dünyanın yaşadığı büyük dehşetin, faşizmin nasıl açıklanacağıydı. Genel hatlarıyla ifade edilecek olursa taraflardan biri faşizmle sermaye iktidarının kriz koşullarındaki ihtiyaçlarını örtüştürmekte ve liberalizmin çöküşüyle faşizmin yükselişi arasındaki korelasyona işaret etmekteydi. Diğer tarafsa faşizmle aydınlanma <span id="page259" title="259"></span>geleneği ve kitlesel politizasyon arasında güçlü bir ilişki olduğunu savunmaktaydı. Faşizmin yükselişini, ideolojilerin harekete geçirdiği kitlelere ve kapsamlı toplumsal dönüşüm projelerine bağlayan tezler, iki savaş arası dönemden başlayarak yoğun olarak “totalitarizm” kavramıyla ifade edilmekteydi. Bilindiği gibi bu kavramı merkeze alarak geliştirilen analiz, Soğuk Savaş’ta Batı blokunun sıkça işlediği “faşizmle ve komünizmin aynılığı” iddiasının temel teorik dayanaklarından biriydi.</p>
			<p>Türkiye’ye iki savaş arası dönemin tartışmalarını Avrupa’dan iktibas eden Hüseyin Cahit Yalçın’ın çıkardığı <em>Fikir Hareketleri</em> dergisiydi. Henüz Soğuk Savaş’ın ufukta görünmediği yıllarda; liberalizmin krizini dert edinen, totalitarizmin tehlikelerine işaret eden bir yayın olarak <em>Fikir Hareketleri</em>, Türkiye düşünce tarihinde özgün bir yer edindi.</p>
			<p>Hüseyin Cahit Yalçın, Türkiye siyaset ve düşünce hayatının farklı evrelerinde önemli roller üstlenmiştir. İstiklal Mahkemeleri’nde yargılanmaktan, CHP’nin sözcülüğünü yapmaya kadar farklı konumlarda yer alabilmesi, onun, Türkiye tarihinin ilginç siyasi kişiliklerinden biri olarak anılmasını sağlamıştır. Hüseyin Cahit’in en önemli kişisel özelliklerinden biri çalışkanlığıydı. Bu özelliği sayesinde <em>Fikir Hareketleri</em>’ni neredeyse tek başına uzun yıllar çıkarmayı başarabildi. Hüseyin Cahit’in bir diğer özelliği, Batı düşüncesini daima yakından takip etmesiydi. <em>Fikir Hareketleri</em> Batılı aydınların yürüttüğü tartışmaları sayfalarına taşıyan bir dergi olarak Hüseyin Cahit’in Batı’daki güncel tartışmalara duyduğu alakayı da göstermekteydi. <em>Fikir Hareketleri</em>’nde Gaetano Mosca, Georges Sorel, Andre Gidé, Emile Labarthe, Alfred Cobban, Francesco Nitti, Edvard Beneš gibi önemli aydın ve devlet adamlarının yazılarına sıkça yer verildi. Derginin kimliğini de telif yazılardan ziyade Batı’yla Türkiye arasında sürdürülen bu düşünsel “aktarım” faaliyeti belirledi. Haftalık bir yayın olan <em>Fikir Hareketleri,</em> büyük oranda bir çeviri dergisi görünümündeydi. 1933 ile 1940 arasında toplam 364 sayı çıkan dergi, Türkiye yayıncılık tarihi içerisinde <span id="page260" title="260"></span>değerlendirildiğinde uzun soluklu bir dergiydi. Türkiye’deki aydınların, Batı’daki tartışmaları takip edebilmelerini sağlaması ve Hüseyin Cahit’in düşünsel gündeme ilişkin telif yazılarına yer vermesi nedeniyle önemli bir dergiydi. Ancak kendi döneminde, örneğin sonraki yılların <em>Forum</em> dergisiyle kıyaslandığında, bir entelektüel tartışma platformu işlevi üstlenmedi.</p>
			<p><em>Fikir Hareketleri</em>’nin düşünce dünyasına etkisini incelemeden önce Hüseyin Cahit’in yaşamındaki yerine kısaca bahsetmek yerinde olur. 1925 öncesi <em>Tanin</em>’de dönemin önemli muhalif isimlerinden biri olarak öne çıkan Hüseyin Cahit, İstiklal Mahkemesi yargılamalarının ardından Ankara’nın kucak açmadığı kişilerden biriydi. Bu süreç zarfında yaşamını güç koşullarda sürdürmek zorunda kaldı. Nahit Yüksel, <em>Fikir Hareketleri</em>’nin onun için bir ekmek kapısı olduğu yönündeki sözlerine, derginin düşünsel önemini kimi zaman gölgeleyen bir önem atfedildiğini söyler.<a class="si-noteref" href="#f406" id="backref_406">406</a> Gerçekten de derginin çıkmasıyla birlikte Hüseyin Cahit’in bir siyasi figür olarak dirildiği gözlenir. Gerek kendisinin ifade ettiği gibi maddi olarak ama daha önemlisi yönetimin gözünde kaybettiği meşruiyetini yeniden kazanması<a class="si-noteref" href="#f407" id="backref_407">407</a> anlamında tekrar yükselmeye başladı. Nitekim derginin çıktığı yıllarda ciddi bir siyasi baskıyla karşılaşmayan Hüseyin Cahit, nihayet 1939’da elde ettiği mebusluk sandalyesiyle küskünlük döneminin zorluklarının üstesinden gelmiş oldu.</p>
			<p><em>Fikir Hareketleri</em>’nin yayın çizgisi incelendiğinde derginin neredeyse tek tema etrafında yürütülen tartışmaları aktardığı görülür: demokrasi ve diktatörlük tartışması. İngiliz demokrasisine beslediği sempatiyle bilinen Hüseyin Cahit özetle; bir bunalım döneminden geçmekte olduğunu söylediği liberalizmin bir ideoloji olarak hâlâ geçerli olduğunu ile<span id="page261" title="261"></span>ri sürmekte, liberal demokrasiyle özdeş tuttuğu demokrasinin üstünlüğünü savunmakta ya da bu fikirleri işleyen çeviri makaleler yayımlamaktaydı. Liberalizmin bunalımı tartışması, 1930’lar Avrupa fikir ve siyaset dünyasının en can alıcı meselelerinden biriydi. Kapitalizmin 1800’lerin ikinci yarısından itibaren hız kazanan yayılma ve tekelleşme eğilimi dünyayı derin buhranlara ve görülmemiş yıkımlara sürüklemekte; bu koşullar altında yükselen toplumsal tepkiyi kontrol altında tutmak için sert önlemlere başvurmak gerekmekteydi. Siyasal ve iktisadi düzeyde liberalizmin yaşadığı sıkışmışlığın faşizme kapı aralaması, özellikle sosyalist aydınların etkisiyle “liberalizmin ikiyüzlülüğü” üzerine uzun tartışmalar yapılmaya başlandı. İşte, <em>Fikir Hareketleri</em>’nde bu sava karşı yazılmış liberalizm savunularına yer verilmekteydi.</p>
			<p><em>Fikir Hareketleri</em>’ndeki demokrasi tartışmasının, içeride baskıcılaşan Halk Partisi iktidarına ilişkin mesajlar içerdiği de öne sürülebilir. Lakin bu tür mesajlar verildiyse bile bunun için dolaylı yollar seçilmiş olmalı; çünkü iç politik gelişmeler neredeyse hiç eleştirilmemiş, hatta konusu geçtiğinde Halk Partisi yönetiminin demokratik olduğu ileri sürülmüştü. Hüseyin Cahit’in siyasal meşruiyetini yeniden kazanmaya gayret ettiği bir dönemde iç politikaya az yer vermesi kendi açısından anlaşılabilir bir tutumdur.</p>
			<p>Hüseyin Cahit’in dergide öne çıkardığı az sayıdaki iç politika başlığından biri, Türkiye’de sesi gür çıkmaya başlayan ırkçı Turancı akımın yanlışları ve yarattığı tehlikeydi. Milliyetçilik, ırkçılık, faşizm konularında çeviriler yayımladığı gibi kendisi de yazılar yazdı. Bu yazılarda Türkiye’de olduğu gibi Avrupa’da da güç kazanan ırkçılığın ve iktidara gelmekte olan faşizmin, liberal demokrasinin başlıca düşmanlarından biri olduğunu savundu.</p>
			<p>Hüseyin Cahit’in Avrupa’da kan kaybeden liberal demokrasiyi olumlayan tavrının arkasında, farklı diktatörlük biçimlerine, özellikle faşist iktidarlara duyduğu antipatinin yanı sıra, İngiltere ve Fransa’ya duyduğu sempatinin yattığını söylemek yanlış olmaz. ABD ise gündeminde değildi. <span id="page262" title="262"></span>Çünkü ABD, henüz demokrasi ve hürriyet cephesinin yıldızı olarak Soğuk Savaş’ta kazanacağı parlaklıktan uzaktı. Hüseyin Cahit’in Batı Avrupa’ya duyduğu yakınlık, savaşın başlamasıyla birlikte Türkiye’de artan Alman hayranlığına karşı, İngiltere yanlısı bir karşı propaganda başlatmasıyla somut desteğe dönüştü. Savaş boyunca, savaşın inişli çıkışlı seyrine rağmen Hüseyin Cahit’in bu tutumunda kayda değer bir değişiklik gözlenmez.<a class="si-noteref" href="#f408" id="backref_408">408</a> Kuşkusuz, Hüseyin Cahit’in açıkça ve ısrarla İngiltere’yle yakınlaşmayı savunabilmesi, kendisinin kişisel görüşleri kadar, İnönü iktidarının İngiltere ve Almanya arasında bir denge oyunu oynamasıyla da mümkün olabildi.<a class="si-noteref" href="#f409" id="backref_409">409</a> İnönü iktidarının “denge politikası” basında Alman yanlıları kadar İngiliz dostlarının da ses çıkarmasını cesaretlendirmekteydi.</p>
			<p>Yılmaz bir Batı savunucusu olarak bilinen Hüseyin Cahit, bu konuda <em>Kadro</em> dergisiyle bir polemiğe girişti. <em>Fikir Hareketleri</em>’nin polemik yürüttüğü az sayıdaki yayından<a class="si-noteref" href="#f410" id="backref_410">410</a> biri olan <em>Kadro</em> ile Türk devriminin niteliği, Avrupa hayranlığı gibi başlıklarda ciddi görüş ayrılıkları vardı. Hüseyin Cahit ile Şevket Süreyya’nın yürüttüğü tartışmada <em>Kadro</em>, “Türk devriminin nevi şahsına münhasır bir niteliği olduğunu” savunmakta ve dünyadaki Batı karşıtı ulusal kurtuluş hareketlerine esin kaynağı olabileceğini iddia etmekteydi. Hüseyin Cahit ise Türk devriminin kendisine has tarihsel koşulları olmakla birlikte yine de Batılı anlamda bir demokrasi devrimi olduğunu öne sürmekteydi.<a class="si-noteref" href="#f411" id="backref_411">411</a> <em>Kadro</em>’nun antibatıcılığına karşı <em>Fikir Hareketleri</em> rezervsiz Batı yanlılığı yapmaktaydı.</p>
			<p><span id="page263" title="263"></span>Hem sosyalizme hem de Batı kapitalizmine mesafeli, ulusal kurtuluşçu bir paradigmadan bakan <em>Kadro</em>, bu görüşleri nedeniyle Hüseyin Cahit’i Avrupa hayranlığıyla suçlamaktaydı. Hüseyin Cahit bu eleştirilere verdiği yanıtta kendisinin Avrupa hayranı olduğunu, ancak zevk ile sefa Avrupa’sına ya da siyaset Avrupa’sına hayranlık duymadığını; bilim, uygarlık ve düşünce Avrupa’sına hayran olduğunu söylemekteydi.<a class="si-noteref" href="#f412" id="backref_412">412</a> Hüseyin Cahit, bu ayrımla nasyonalist, emperyalist ve istismarcı Avrupa’nın varlığından haberdar olduğunu göstermek istedi.<a class="si-noteref" href="#f413" id="backref_413">413</a> Ancak açıkça dile getirilen olumsuz nitelemeler, <em>Fikir Hareketleri</em>’nde Avrupa’ya ciddi eleştiriler yöneltildiği manasına gelmemeli. Tersine Hüseyin Cahit’e göre Batı, sorunlarına rağmen hep öykünülmesi gereken bir medeniyet beşiğiydi.</p>
			<p>Bu tartışmanın dikkat çekici yönlerinden bir diğeri, Hüseyin Cahit’in, Şevket Süreyya ve Kadrocuları da Avrupa hayranı olmakla, ancak tedavülden kalktığını öne sürdüğü Marksizme ve tarihi maddeciliğe dayanmakla suçlamasıydı.<a class="si-noteref" href="#f414" id="backref_414">414</a> Koçak, Hüseyin Cahit’in <em>Kadro</em>’yu bu şekilde suçlayabilmesini, başta tam olarak bilmese de <em>Kadro</em>’nun resmî görüş olmadığını fark etmesine bağlamaktadır.<a class="si-noteref" href="#f415" id="backref_415">415</a> Böylece Hüseyin Cahit, iktidardan uzak düştüğünü sezdiği muarızına, Türkiye’de bir yaftalama geleneğine dönüşen ve ileriki yıllarda daha da sık kullanılacak olan “komünistlik” suçlamasıyla vurmaya başladı.</p>
			<p><em>Kadro</em>’yla giriştiği polemikte Hüseyin Cahit, Batıcı modernleşmeci aydınlar arasında yaygın olan antimarksist Batıcılığın bir örneğini vermekteydi. Aynı dönemde çıkan <em>Kadro</em> ve <em>Fikir Hareketleri</em>’nin geleceği, Türkiye’deki ideolojik dengelere ilişkin de ipucu sunmaktadır. Kemalizmin sınıfsız top<span id="page264" title="264"></span>lum kurgusunu benimseyen ve bu minvalde Türkiye’nin mücadelesinin dışarıdan bağımsız olma mücadelesi olduğunu savunan Kadrocular irtifa kaybederken, sınıfsız toplum kurgusunu paylaşmakla beraber liberal, Batı yanlısı fikirleriyle sivrilen Hüseyin Cahit’e ikbal yolları yeniden açılmaktaydı.</p>
			<p><em>Fikir Hareketleri</em> koleksiyonuna bakıldığında 1950’lerde daha yoğun olarak gündeme gelecek iki iddianın baskınlığı dikkat çekicidir. Bunlardan biri faşizm ile komünizmin benzerliği tezi; ikincisi demokrasinin, Batı Avrupa uygulamalarıyla özdeşleştirilmesiydi. Yukarıda da belirtildiği gibi, <em>Fikir Hareketleri</em> dergisinin neredeyse tüm yayın hayatı boyunca demokrasi ve diktatörlük ikiliği içeriği önemli ölçüde belirledi. Bu yıllarda “totalitarizm” kavramı pek kullanılmasa da daha sonra bu kavramla ifade edilecek yaklaşımı <em>Fikir Hareketleri</em>’nin yer verdiği çeviri makalelelerde bulmak mümkündü.<a class="si-noteref" href="#f416" id="backref_416">416</a>  Tabii, bunda, Hüseyin Cahit’in dünyaya bu ikilik penceresinden bakması kadar, çevirilerle Türkiye’ye aktardığı Avrupa’daki tartışmaların bu eksende yürütülüyor olmasının da payı vardı. Soğuk Savaş’ta bu ikiliğin yeniden üretilmesiyle “Hür Dünya” ve “Demir Perde” ayrımına varılacaktır.</p>
			<p><em>Fikir Hareketleri,</em> Marksizmi eleştirmek ve komünizmini “kötülükleri”ni sergilemek maksadıyla bu konularda çok sayıda çeviri makale yayımlamaktaydı. <a class="si-noteref" href="#f417" id="backref_417">417</a> Ancak bu antikomünist yayıncılığın öngörülemeyen sonuçları da oldu. Bunun bir örneğini, sol kimliğiyle bilinen Büyükelçi Mahmut Dikerdem anılarında vermektedir. Türkiye’de o yıllarda Marksist klasikleri bulmanın çok güç olduğunu belirten Dikerdem, Hüseyin Cahit’in yayıncılığı hakkında, “Marksizmi eleş<span id="page265" title="265"></span>tiren Batılı yazarlardan yaptığı derlemeler aslında Marksist düşünceyi tanıtmaya yaramıştır,”<a class="si-noteref" href="#f418" id="backref_418">418</a> demiştir. Gerçi Hüseyin Cahit de amacının, bu konudaki fikirleri farklı boyutlarıyla okuyucuya ulaştırmak olduğunu ve böylece kulaktan duyma bilgiler yerine nesnel ölçütlerle tartışmalara yaklaşılacağını öne sürmekteydi. Hatta Georges Sorel’den yaptığı çevirileri nesnelliğinin kanıtı olarak göstermekteydi. Tahmin edilebileceği üzere, sosyalizmin bazı versiyonları daha kabul edilebilir bulunsa da “amele diktatörlüğü” diye anılan Sovyetler Birliği söz konusu olduğunda eleştiriler sert ve tahammülsüzdü. Bu yayın çizgisi sayesinde Hüseyin Cahit, Alman yanlısı antisovyetizmin güç kazandığı yıllarda, İngiliz yanlısı bir antikomünizmin ve antisovyetizm temsilcisi haline geldi.</p>
			<p>Dergide demokrasi konusundaki birçok yazıda ABD’den bahsedildiği, az sayıdaki yazının da doğrudan ABD hakkında olduğu görülür. Bu yazılar incelendiğinde ABD’de kapitalizmin aldığı şeklin Marksizmi çürüttüğüne ilişkin iddia dikkat çekicidir. Buna kanıt olarak işçi ücretlerinin ABD’de, Avrupa’nın genelinden yüksek olması ve mülkiyetin işçiler de dahil olmak üzere tüm kesimlere dağılması gösterilmekteydi.<a class="si-noteref" href="#f419" id="backref_419">419</a> Albert Einstein’in ABD gözlemlerini anlattığı bir yazısı da dergide yayımlanmıştı.<a class="si-noteref" href="#f420" id="backref_420">420</a> Einstein yazısında ABD hakkındaki olumlu intibalarını anlatmış, sadece yazının sonunda Avrupa’yla karşılaştırıldığında bu ülkede plastik sanatlara ve müziğe halk ilgisinin daha az olduğunu not düşmekteydi. ABD hakkında yazılan yazılardan biri ise Francesco Nitti’ye aittir ve bu yazıda ABD’ye sert eleştiriler yöneltilmektedir. <span id="page266" title="266"></span>“1933 senesinde Robinson’un Amerika’ya seyahati”<a class="si-noteref" href="#f421" id="backref_421">421</a> başlıklı yazısında Nitti, Robinson’a hayalî bir ABD ziyareti yaptırmakta, bu seyahatte Robinson’un karşılaşacağı zorlukları ve yaşayacağı hayal kırıklıklarını anlatmaktaydı. Zorlukların kaynaklarından biri, yanında Cuma’yı da götürecek olan Robinson’un ABD’nin zencileri, sarıları ve hatta Avrupalıları bu ülkeye girmekten meneden kanunlarıydı. Nitti, ayrıca, eski dönemlerin tersine Robinson’un I. Dünya Savaşı’na giren ABD’nin ne kadar emperyalist ve militarist olduğunu müşahede ederek hayrete düşeceğini eklemişti. Bu eleştirilerin, ABD’nin dünya siyasetine henüz ağırlığını koymadığı bir dönemde yapıldığı ve yayımlandığı unutulmamalıdır. ABD’nin komünizmin karşısında bir kale olarak algılanmaya başlamasıyla birlikte, Türkiye’de sosyalist yayınlar dışında ABD hakkında yorumlanan olumsuz yorumlar sadece “kültürel eleştiriler”den ibaret kalacaktır.</p>
			<p>ABD hakkında Hüseyin Cahit’in şahsi yorumlarına pek rastlanmaz. O yorumlarından birinde demokrasinin istisnai durumlarda başvurmak zorunda kalabileceği olağanüstü tedbirlerden, kendisinin deyimiyle “hukuki diktatörlükler” meselesinden bahsetmekteydi. Bu istisnai durumlardan biri, ABD gibi büyük ekonomileri çökerten ekonomik buhrandır. 1930’lar boyunca demokrasiye yönelik kuşkuların yoğunlaştığını söyleyen Hüseyin Cahit, parlamenter demokrasiyle yönetilen ülkelerde, buhran karşısında kapitalizmin bekası için alınan tedbirlerin demokrasiyle bağdaşmasa dahi kabul edilebilir olduğunu savunmaktaydı:</p>
			
			<blockquote>
			<p>Bir kere, Amerika iktisadî diktatörlük sistemile idare olunmağa başladı diye onu demokrasiden ayrılmış zannetmek pek acele bir hüküm vermek ve demokrasinin çerçevesini çok dar telâkki eylemek olur.<a class="si-noteref" href="#f422" id="backref_422">422</a></p>
			</blockquote>

			<p><span id="page267" title="267"></span>Dolayısıyla Hüseyin Cahit’e göre sistemin devamlılığını sağlamak için kimi zaman demokrasi dışına çıkmak demokrasiye aykırı bir durum oluşturmamaktaydı. Nitekim ABD başkanına olağanüstü yetkiler verilse de Hüseyin Cahit’e göre bu demokrasiden ayrılmak değildi; tersine “demokrasi rejiminin silâhlarından birini kullanmaktır.”<a class="si-noteref" href="#f423" id="backref_423">423</a> ABD’deki uygulamalar hakkında yapılan bu değerlendirme, Hüseyin Cahit’in pragmatik ve sistemin bekası açısından her türlü istisnai duruma kapıyı açık bırakan bir demokrasi anlayışı benimsemiş olduğunu göstermekteydi. Tabii, böyle bir anlayışın benimsenmesinde Türkiye’deki tartışmaların etkisi de göz ardı edilmemelidir.<a class="si-noteref" href="#f424" id="backref_424">424</a></p>
			<p><em>Fikir Hareketleri</em>’nde Marksizm, sosyalist ülkelerle demokrasi ilişkisine dair birbiriyle çelişen yorumlara rastlanır. Yayımlanan yazılarda Marksizmin komünizmle aynı şey olmadığı<a class="si-noteref" href="#f425" id="backref_425">425</a> ya da komünizmin, özünde demokrasiye aykırı olmadığı ancak Rusya’daki uygulamanın bir diktatörlük olduğu gibi savlar ileri sürülmekteydi.<a class="si-noteref" href="#f426" id="backref_426">426</a> Hüseyin Cahit’in kendisiyse komünizmin özü itibarıyla demokrasiye düşman olduğunu kanaatindeydi. Marksizm, komünizm ya da Rusya’daki uygulama arasında farklar gözeten Avrupa solunun tartışmaları, Hüseyin Cahit’i pek ilgilendirmiyordu. Bu tür tartışma ancak farklı sol kesimlerin ve dolayısıyla farklı Marksizm ve sosyalizm yorumlarının var olabildiği bir ülkede anlam taşı<span id="page268" title="268"></span>yabilirdi. Türkiye’nin yekpare antikomünizmi ise örneğin antisovyetik sola ya da reform yanlısı sosyal demokrasiye bile tahammül göstermiyordu. Bu nedenle uzunca bir süre Avrupa’daki benzer tartışmaların Türkiye’de karşılığı olmadı. Bu konuda gerçek bir esneme ancak <em>Forum</em> dergisi çevresinin tartışmalarında gözlemlenmeye başlanacaktır.</p>
			<p>Antikomünist yayıncılığıyla fikir hayatında erken Soğuk Savaş rüzgârları estiren Hüseyin Cahit, bu konudaki mücadelesini sadece fikir tartışmalarıyla sınırlı tutmadı. Türkiye’de oldukça erken bir tarihten itibaren başlayan Soğuk Savaş baskıcılığına sokak şiddetinin eşlik etmesinde Hüseyin Cahit’in de rolü vardı. <em>Tanin</em> sayfalarında Sabiha Sertel’le giriştiği mücadele ve bu esnada yazdığı tahrik edici yazılar Tan Matbaası’nın tahrip edilmesiyle sonuçlanan sokak şiddetini kışkırttı. Serteller bu baskından şans eseri yara almadan kurtuldular.</p>
			<p>Bu yazılarında Hüseyin Cahit, Halk Partisi eliyle faşizm uygulandığını yazan Sertel’e yanıt verirken kendisinin eskiden beri liberal olduğunu ancak Türkiye’de faşizmin etkinliğini sürdürdüğünü öne süren Sertel’in ağzının esas faşist ağzı olduğunu yazabilmekteydi.<a class="si-noteref" href="#f427" id="backref_427">427</a> Hüseyin Cahit’e göre kendisinin ve Sertel’in savunduğu demokrasi anlayışı sonuçta Batılı anlamdaki demokrasiydi. Aralarındaki fark, Sertel’in solcu ve devrimci bir ileri rejimi savunmasına karşılık, kendisinin Roosevelt’in dört özgürlüğünün<a class="si-noteref" href="#f428" id="backref_428">428</a> tam ve kesin olarak sağlanmasından yana olmasıydı.<a class="si-noteref" href="#f429" id="backref_429">429</a> Sertel’in demokrasi konusundaki görüşlerini soğukkanlılıkla kendi görüşlerinden ayırdığı görülen Hüseyin Cahit, aslında bu tür bir demokrasi anlayışına karşı tam manasıyla tahammülsüzdü. Tan Matba<span id="page269" title="269"></span>ası baskınını anlatan yazılarını bir araya getirdiği bir broşürde yer alan, “Komünistlerin ağzında demokrasi ve demokrat kelimelerinin mânası sadece Bolşeviklik ve Bolşevikliktir,”<a class="si-noteref" href="#f430" id="backref_430">430</a> sözleri bu tahammülsüzlüğün sadece bir göstergesidir. Bu açıdan Sabiha Sertel’le yaptığı demokrasi tartışması ve <em>Tan</em> gazetesiyle <em>Görüşler</em> dergisine karşı takındığı tavır “Soğuk Savaş demokrasisi”nin baskıcı karakterinin ilk örnekleri arasında değerlendirilebilir.</p>
			<p>Hüseyin Cahit bununla da kalmadı, kısa süre sonra Soğuk Savaş’ta ABD’nin baş savunucularından biri oldu. 1940’larda iktidarın basındaki en önemli kalemlerinden biri olarak görülen Hüseyin Cahit, gazete yazılarında, Türkiye-ABD dostluğunun önemini konu etmeye başladı.<a class="si-noteref" href="#f431" id="backref_431">431</a> Faşizmin yenilgisinin ardından yeni düşmanın “kızıl faşizm” olduğunu öne süren Hüseyin Cahit, hiçbir gücün Türkiye’yi, İngiltere ve ABD’nin demokrasi ideallerinden ayıramayacağını öne sürmekteydi.<a class="si-noteref" href="#f432" id="backref_432">432</a> Yazılarında Amerikan dostluğunu ifade ederken işi bazen ifrata götürmekteydi. Örneğin biliminsanlarının ABD’nin atom bombasını “caydırıcı bir güç olarak kullanılmasına” itiraz etmelerine bile karşı çıkmaktaydı.<a class="si-noteref" href="#f433" id="backref_433">433</a> Türkiye’nin gündemine Soğuk Savaş’ın başlamasıyla birlikte giren abartılı Amerikan dostluğu söylemini zaman yitirmeden benimseyen Hüseyin Cahit’in,  <em>Fikir Hareketleri</em>’nde sergilediği çizgiden saptığını söylemek mümkün değildir. Olsa olsa demagojiden uzak, serinkanlı değerlendirmelerinin yerini, Soğuk Savaş saldırganlığına ve sağduyu yoksunluğuna bıraktığı söylenebilir.</p>
			<p>Hüseyin Cahit’in <em>Fikir Hareketleri</em> dergisi üzerine yazılan az sayıdaki incelemeden birinin sahibi olan Cemil Ko<span id="page270" title="270"></span>çak, Hüseyin Cahit’in liberal-demokratlığını överken,<a class="si-noteref" href="#f434" id="backref_434">434</a> Yalçın’ın asıl amacının ideolojilerin tanıtılması vesilesiyle İtalyan ve Alman faşizminin, kısaca diktatörlüklerin zayıflıklarını gösterip liberal parlamenter sistemlerin tüm sorunlarına karşın diktatörlüklerden ve kişisel yönetimlerden üstünlüğünü savunmak olduğunu söylemektedir.<a class="si-noteref" href="#f435" id="backref_435">435</a> Gerçekten de <em>Fikir Hareketleri</em>’nde liberal demokrasinin üstünlüğünü savunduğu çok sayıda yazı yazdı. Ancak Hüseyin Cahit’in liberalizmi, Sabiha Sertel’i farklı demokrasi anlayışı nedeniyle mahkûm etmesine ve antikomünist baskı kampanyalarını cansiperane desteklemesine engel teşkil etmedi. Bu açıdan bakıldığında 1930 ve 1940’lar Türkiye’sinde Hüseyin Cahit, Anglosakson demokrasisine hayranlığı nedeniyle Alman yanlılarıyla faşizm konusunda uzlaşamayan ama antikomünizmde buluşan isimlerden biriydi.</p>
			<p>Son olarak, belirtmek gerekir ki, <em>Fikir Hareketleri</em>’nde Anglosakson modeli liberal demokrasi övgüsüne geniş yer veren Hüseyin Cahit, iç siyasette liberal demokrasiyle kimi noktalarda uzlaşmayan cumhuriyetçi pratikleri savunmaktan geri durmadı. Yazılarında bu çelişkiyi açıklamaya çalışan kapsamlı bir tartışmaya rastlanmaz. “Cumhuriyetçi” paradigmaya mesafeli, “özgürlükçü” Anglosakson modeline daha sadık bir demokrasi yaklaşımı sergileyen ise <em>Hür Fikirler</em> dergisi olmuştur.</p>
			</div>
			<div class="si-footnotes">
			<div class="si-footnote" id="f406"><a class="si-backref" href="#backref_406">406</a><span>. Nahit Yüksel, “Fikir Hareketleri Dergisi”, Yayımlanmamış Doktora Tezi, Ankara Üniversitesi SBE, 2004, s. 349.</span></div>
			<div class="si-footnote" id="f407"><a class="si-backref" href="#backref_407">407</a><span>. Cemil Koçak, “Hüseyin Cahit Yalçın ve Fikir Hareketleri”, <em>Tarih ve Toplum</em>,  Cilt 12, Sayı 68, Ağustos 1989, s. 88.</span></div>
			<div class="si-footnote" id="f408"><a class="si-backref" href="#backref_408">408</a><span>. “Fikir Hareketleri Dergisi”, s. 133-153.</span></div>
			<div class="si-footnote" id="f409"><a class="si-backref" href="#backref_409">409</a><span>. İnönü iktidarının İngiltere-Almanya mücadelesine eşit uzaklıkta durma politikasına paralel olarak basının bir kesimini İngiliz yanlılığı, diğer kesiminiyse Alman yanlısı yayınlar yapma konusunda özellikle cesaretlendirdiği söylenmektedir. Bkz. O. Murat Güvenir, <em>2. Dünya Savaşında Türk Basını</em>, İstanbul, Gazeteciler Cemiyeti Yayınları, 1991, s. 177-181.</span></div>
			<div class="si-footnote" id="f410"><a class="si-backref" href="#backref_410">410</a><span>. Polemik yürüttüğü diğer dergilere bakıldığında Ahmet Hamdi Başar’ın çıkardığı <em>Kooperatif</em> ve İzmir’de çıkan <em>Kültür</em> dergisi dikkat çekmektedir.</span></div>
			<div class="si-footnote" id="f411"><a class="si-backref" href="#backref_411">411</a><span>. “Fikir Hareketleri Dergisi”, s. 214-216.</span></div>
			<div class="si-footnote" id="f412"><a class="si-backref" href="#backref_412">412</a><span>. Hüseyin Cahit, “Matbuat Hayatı: Avrupa’ya Hayranlık”, <em>Fikir Hareketleri</em>, Cilt 2, Sayı 27, 26 Nisan 1934, s. 11.</span></div>
			<div class="si-footnote" id="f413"><a class="si-backref" href="#backref_413">413</a><span>. Age, s. 11.</span></div>
			<div class="si-footnote" id="f414"><a class="si-backref" href="#backref_414">414</a><span>. Age, s. 12.</span></div>
			<div class="si-footnote" id="f415"><a class="si-backref" href="#backref_415">415</a><span>. “Hüseyin Cahit Yalçın ve Fikir Hareketleri”, s. 94.</span></div>
			<div class="si-footnote" id="f416"><a class="si-backref" href="#backref_416">416</a><span>. Bu açıdan özellikle Chamberlin’in yazıları dikkat çekicidir. Bunlardan bazıları: W. Henry Chamberlin, “Yeni İstibdad Tekniği”, <em>Fikir Hareketleri</em>, Cilt 9, Sayı 222, 22 Kânunisani 1938, s. 211-213; “Modern Diktatörlüklerin Bariz Vasıfları”, <em>Fikir Hareketleri</em>, Cilt 9, Sayı 224, 5 Şubat 1938, s. 243-244; “Diktatörlüklerin Farkları ve Müşabehetleri”, <em>Fikir Hareketleri</em>, Cilt 9, Sayı 226, 19 Şubat 1938, s. 275-277.</span></div>
			<div class="si-footnote" id="f417"><a class="si-backref" href="#backref_417">417</a><span>. Yüksel, <em>Fikir Hareketleri</em>’nin diktatörlük çözümlemeleri içinde ve hatta tüm çözümlemeleri içinde en geniş yer tutanın komünizm çözümlemeleri olduğunu söyledikten sonra komünizmi konu edinen makalelerin toplam makalelerin yüzde 13’ünü oluşturduğunu kanıt olarak vermektedir. “Fikir Hareketleri Dergisi”, s. 287.</span></div>
			<div class="si-footnote" id="f418"><a class="si-backref" href="#backref_418">418</a><span>. Dikerdem söz konusu ifadelere <em>Hariciye Çarkı</em> isimli kitabının dipnotunda yer vermiştir. Bkz. Mahmut Dikerdem, <em>Hariciye Çarkı</em>, İstanbul, Cem Yayınevi, 1989, s. 45.</span></div>
			<div class="si-footnote" id="f419"><a class="si-backref" href="#backref_419">419</a><span>. Bir örnek olarak şu sözler verilebilir: “Marx, komünist beyannamesini yazdığı tarihte Prusya’nın milî serveti ne kadardı? Şüphesiz ki, arazinin, binaların, sinaî teşebbüslerinin, bankaların hep bir arada arz ettikleri servet bugün Amerika amelelerinin bankada sakladıkları paraların ve sigortalarının teşkil ettiği servetten çok azdır.” Francesco Nitti, “Komünistliğin Hatalarından”, <em>Fikir Hareketleri</em>, Cilt 1, Sayı 8, 14 Kânunuevvel 1933, s. 8.</span></div>
			<div class="si-footnote" id="f420"><a class="si-backref" href="#backref_420">420</a><span>. Bkz. Albert Einstein, “Bugünkü Amerika İntibaları”, <em>Fikir Hareketleri</em>, Cilt 3, Sayı 59, 6 Kânunuevvel 1934, s. 104-105.</span></div>
			<div class="si-footnote" id="f421"><a class="si-backref" href="#backref_421">421</a><span>. Francesco Nitti, “1933 Senesinde Robinson’un Amerikaya Seyahati”, <em>Fikir Hareketleri</em>, Cilt 3, Sayı 55, 8 Teşrinisani 1934, s. 39-40.</span></div>
			<div class="si-footnote" id="f422"><a class="si-backref" href="#backref_422">422</a><span>. Hüseyin Cahit Yalçın, “Demokrasi ve Diktatörlükler”, <em>Fikir Hareketleri</em>, Cilt 1, Sayı 10, 28 Kanunuevvel 1933, s. 1-2.</span></div>
			<div class="si-footnote" id="f423"><a class="si-backref" href="#backref_423">423</a><span>. Age, s. 2.</span></div>
			<div class="si-footnote" id="f424"><a class="si-backref" href="#backref_424">424</a><span>. Ahmed Hamdi Bey’e verdiği yanıtta “İktisadî hürriyetin bir demokrasiden katiyen ayrılmaz bir esas addedilemiyeceği derhal anlaşılır” demektedir. Bugün en demokrat hükümetlerin bile iktisadi hürriyetten uzaklaştığını söylemekte, bunları demokrasi memleketleri saymayacak mıyız, diye sormaktadır. Hüseyin Cahit’in Türkiye’deki uygulamaları da göz önünde bulundurarak, Batı’daki devlet müdahaleciliğinin bu ülkelerin demokratik hüviyetini silmeyeceğini söylerken, daha ziyade müdahaleciliğin çağrıştırdığı sosyalist bir modele karşı çıktığı anlaşılmaktadır. Bkz. Hüseyin Cahit Yalçın, “İnkılâba ve Hürriyete Dair”, <em>Fikir Hareketleri</em>, Cilt 2, Sayı 11, 4 Kanunusani 1934, s. 4.</span></div>
			<div class="si-footnote" id="f425"><a class="si-backref" href="#backref_425">425</a><span>. Örneğin, bkz. Francesco Nitti, “Bolşeviklik ve Çarlık”, <em>Fikir Hareketleri</em>, Cilt 2, Sayı 44, 23 Ağustos 1934, s. 273.</span></div>
			<div class="si-footnote" id="f426"><a class="si-backref" href="#backref_426">426</a><span>. Örneğin, bkz. Francesco Nitti, “Dünya Hürriyete Doğru mu Yürüyor”, <em>Fikir Hareketleri</em>, Cilt 8, Sayı 203, 11 Eylül 1937, s. 321-323.</span></div>
			<div class="si-footnote" id="f427"><a class="si-backref" href="#backref_427">427</a><span>. Hüseyin Cahit Yalçın, “Türkiye’de Faşistlik Davası Üzerine-I”, <em>Tanin</em>, 21.10.1945’ten aktaran Ayşe Azman, “Türk Basınında Siyasi Bir Gazeteci Hüseyin Cahit Yalçın”, Yayımlanmamış Doktora Tezi, İstanbul Üniversitesi SBE, 1994. s. 148.</span></div>
			<div class="si-footnote" id="f428"><a class="si-backref" href="#backref_428">428</a><span>. Roosevelt’in 6 Ocak 1941’deki kongre konuşmasında değindiği bu dört özgürlük; ifade özgürlüğü, inanç özgürlüğü, yoksulluktan kurtulma özgürlüğü, korkusuz yaşama özgürlüğüdür.</span></div>
			<div class="si-footnote" id="f429"><a class="si-backref" href="#backref_429">429</a><span>. Age, s. 149: Hüseyin Cahit Yalçın, “Hükümetde İnkılapçılık”, <em>Tanin</em>, 23.11.1945.</span></div>
			<div class="si-footnote" id="f430"><a class="si-backref" href="#backref_430">430</a><span>. Hüseyin Cahit Yalçın, <em>Komünist Tahrikleri Karşısında</em>, Ankara, 1947, s. 14.</span></div>
			<div class="si-footnote" id="f431"><a class="si-backref" href="#backref_431">431</a><span>. Hüseyin Cahit Yalçın, “San Francisco Dönüşü”, <em>Tanin</em>, 16.6.1945’ten aktaran Ayşe Azman, “Türk Basınında Siyasi Bir Gazeteci Hüseyin Cahit Yalçın”, s. 143.</span></div>
			<div class="si-footnote" id="f432"><a class="si-backref" href="#backref_432">432</a><span>. Age, s. 144: Hüseyin Cahit Yalçın, “Üçüncü Cihan Harbi Karşısında Türkiye”, <em>Tanin</em>, 27.6.1945.</span></div>
			<div class="si-footnote" id="f433"><a class="si-backref" href="#backref_433">433</a><span>. Age, s. 147: Hüseyin Cahit Yalçın, “Atom Bombası Münasebetiyle Bir Düşünce”, <em>Tanin</em>, 9.10.1945.</span></div>
			<div class="si-footnote" id="f434"><a class="si-backref" href="#backref_434">434</a><span>. “Hüseyin Cahit Yalçın ve Fikir Hareketleri”, s. 86.</span></div>
			<div class="si-footnote" id="f435"><a class="si-backref" href="#backref_435">435</a><span>. Age, s. 92. <em>Fikir Hareketleri</em> üzerine doktora tezi yazmış olan Nahit Yalçın, Hüseyin Cahit’in liberal demokrasi savunusu yaptığını, ancak özellikle halkçılık ilkesiyle örtüşen sınıfsız toplum iddiasıyla dönemin otoriter yönetimini onayladığını belirtmektedir.</span></div>
			</div>
  </body>
</html>