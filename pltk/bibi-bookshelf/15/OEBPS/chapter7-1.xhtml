<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="chapter7-1">
<div>
			<h2><span id="page320" title="320"></span>Soğuk Savaş belirleniminde Cumhuriyet dönemi İslamcı düşüncesi</h2>
			<p>II. Dünya Savaşı’nı takip eden yıllarda İslamcılık, Erken Cumhuriyet dönemindeki zorunlu sessizliğini bozdu. Bu dönemdeki canlanma kendisini en çok yayıncılık alanında, özellikle süreli yayınların sayısı ve etkisindeki artışta gösterdi. Böylece Türkiye’nin yeniden yapılanan siyaset sahnesinde İslamcı düşünce de yeni ifade kanalları geliştirmeye başladı.</p>
			<p>İslamcılığın “ikinci doğumu” Türkiye’nin çok partili yaşama geçtiği koşullarda ve uluslararası siyasetin iki farklı dünya görüşünü temsil eden iki kutup arasında bölündüğü bir ortamda gerçekleşmişti. Bu yıllarda Soğuk Savaş mücadeleleri, gerek uluslararası gerekse yerel düzlemde ideolojiler alanını belirleyen bir üst bağlam oluşturuyordu. İslamcılık da geçmişten taşıdığı bagajla bu bağlam içerisinde bir konum edindi. Soğuk Savaş’ın özgünlükleri nedeniyle İslamcılığın, örneğin Batı, Batıcılık ve Batı düşüncesi konusundaki tavrını yeni koşullara uygun olarak yeniden üretmesi gerekti.</p>
			<p>İslamcı ideolojinin Osmanlı’dan devraldığı miras, Batı’ya bakışta güç dengelerini gözeten reel politik bir yöntemi esas alıyordu. Siyasal gerçekçilik ya da daha doğru bir deyişle pragmatizm İslamcıların Batılı güçlerle Batı düşüncesi arasında bir ayrıma gitmelerini gerektirdi. Birazdan açılacağı üzere Soğuk Savaş’la birlikte bu ayrımın da gözden geçirildiği ve yeni koşullara uyarlandığı görülecekti.</p>
			<p>Bu bölümde yapılan analizde büyük oranda dönemin öne çıkan İslamcı yayınlarından yararlanıldı. Bunlar 1943’te yayımlanmaya başlayan Necip Fazıl Kısakürek’in <em>Büyük Doğu</em> dergisi; II. Meşrutiyet döneminin önemli İslamcı dergilerinden <em>Sırat-ı Müstakim</em>’in devamı olarak 1948’te yeni harflerle çıkan Eşref Edib’in <em>Sebilürreşad</em> dergisi; diğerlerine göre daha kısa ömürlü olan Taceddin Öney’in <em>İslâm Dünyası</em> dergisiyle M. Raif Ogan’ın <em>İslâm Dünyası</em> dergisi, Ömer Rıza Doğrul’un <em>Selâmet</em>’i ve Kemalettin Şenocak tarafından çıkarılan (ilk sayılarında yazı işleri müdürü olarak Salih Öz<span id="page321" title="321"></span>can geçmektedir) <em>İslâm</em> dergisiydi. Bunlara ek olarak yayımlandığı yıllarda İslamcıların takip ettiği, Peyami Safa’nın <em>Türk Düşüncesi</em> dergisinden de yararlanıldı. Sayılan isim ve dergilerin, ABD’yle gelişen ilişkilerin bir sonucu olarak yoğunlaşan Amerikan etkisi ve Anglosakson düşüncesinin, düşünce dünyasında artan ağırlığı hakkında tutarlı ve süreklilik içeren fikirler öne sürdüklerini söylemek mümkün değildir. Dahası, birçok konuda olduğu gibi bu konuda da İslamcılar arasında görüş ayrılıkları vardı. Ancak bu çalışmada, önemli görüş ayrılıkları göz ardı edilmeden, çelişkiler ve ayrılıkları önemsizleştiren baskın tema ve yaklaşımlar vurgulanmaya çalışılmıştır.</p>
			</div>
  </body>
</html>