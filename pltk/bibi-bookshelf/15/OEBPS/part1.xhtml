<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="part1">
<div class="part">
			<h1 class="chapter-num">I. BÖLÜM:</h1>
			<h1 class="chapter-title">Türkiye’nin Erken Başlayan Soğuk Savaş’ı</h1>
			<p><span id="page43" title="43"></span>II. Dünya Savaşı’nın sona erdiği 1945 yılı, Türkiye için bir arayış döneminin başlangıcıydı. Savaşın ardından içeride siyasi yapının değiştiği, dışarıda ülkeyi demirleyecek güvenli bir limanın arandığı belirsizliklerle dolu birkaç yıl geçirildi. Kısa süre sonra yeniden yapılanmakta olan düzenin iki temel belirleyeninin, çok partili bir siyasal yapıyla ABD dostluğu olduğu ortaya çıkacaktı.</p>
			<p>Her ne kadar dışında kalınmış olsa da savaş, Türkiye tarihinin dönüm noktalarından biri olarak kabul edilebilir. Dünya savaşa doğru giderken, Kemalist devrimlerin ürünü olan uygulamalar sürmekte, tek partili iktidar mekanizması kısa süreli denemeler dışında esnetilmeden işlemekteydi. Ancak 1937’de, yani savaştan hemen önce, anayasaya giren “altı ok”la birlikte aslında rejim bir kurumsallaşma dönemine girdi. Kemalist devrimlerle öngörülen dönüşümün sınırlarına gelindiğine ilişkin kuvvetli emareler belirmekteydi. Savaştan sonra İsmet İnönü idaresi yeni radikal reformlarla yoluna devam etmek yerine konsolidasyon sağlamaya öncelik verdi, aynı süreçte kapitalist dünyayla entegrasyonu kolaylaştıran iktisadi ve siyasi boyutları olan bir liberalizasyon politikasını hayata geçirmeye çalışmaktaydı. Bu açıdan İnönü idaresi dünyadaki eğilimleri takip etmekteydi. Nitekim bu yılların hâkim uluslararası koşulları incelendiğinde dünya genelinde 1930’ların içe kapanmacı politikalarının hızla terk edildiği görülür.</p>
			<p><span id="page44" title="44"></span>Türkiye Cumhuriyeti için savaş sonrasının en önemli yeniliklerinden biri, ABD’yle kurulan ve en azından 1950’lerin sonuna kadar neredeyse eleştirilmeden ve sarsılmadan yürütülen yakın ilişkiydi. Bu ilişkideki yakınlığın dozu, ABD’nin Türkiye’de kazandığı etkinlik, egemen sınıfların bu etkinliği tüm araç ve mekanizmalarla desteklemekte gösterdikleri kararlılık oldukça çarpıcıdır. Çarpıcılık biraz da Cumhuriyet’in kuruluşundan itibaren yönetici kadronun, Osmanlı’nın Batılı güçlerle ilişkisinin yarattığı korku mirasının etkisi altında olduğu ve ülkenin bağımsızlığının üzerine titrediği yönündeki iddialardan kaynaklanmaktadır. Bağımsızlığa zarar vereceği çekincesiyle borç almaktan bile imtina edildiği –yabancı ülkelerle ve uluslararası sermayeyle kurulan ilişkinin doğasını ne derece yansıttığından bağımsız olarak– genel bir kanı haline gelmişti. Öyleyse önce ülkeyi tahlil etmek üzere gönderilen danışman heyetleriyle, daha sonra eğitimden sağlığa tüm sosyal yapıyı, iktisadi politikaları ve orduyu yeniden şekillendirmek üzere uzmanlarıyla Türkiye’ye yerleşen; filmleri, müzikleri, popüler dergileriyle kültürel dokuya nüfuz eden bir Batılı gücün, bu emsalsiz etkisi karşısında neden uzun yıllar ciddi bir memnuniyetsizlik ya da direniş gösterilmedi? Bu sorunun egemen sınıflar açısından yanıtının verilmesi görece kolaydır. I. Dünya Savaşı sonrası kapitalist dünyada savaşa girmemiş bir ülke olarak ABD’nin ekonomik ağırlığı gittikçe daha fazla hissedilmekteydi. Ancak ABD’yle dostluğun düşünsel ve ideolojik yansımalarına bakıldığında, yani bu ilişkinin farklı toplumsal ve entelektüel kesimler tarafından hangi gerekçelerle kabul gördüğü ve meşrulaştırıldığı incelendiğinde tablo daha karmaşık bir hal alır. En azından 1950’lerin sonuna kadar ABD’yle ilişkilere kendisini ifade edebilen tüm siyasi ideolojik konumlanışları bağlayan bir kutsiyet ve dokunulmazlık atfedilmişti. Bunun tek istisnası dönemin az sayıdaki komünist ve sosyalist çevreleriyle aydınlarıydı. Başka bir deyişle, Türkiye’yle ilgili projeleri çatışan, iktidar alternatifi olarak açık ya da örtük biçimde mücadele eden kesimlerin, nedenleri farklı da olsa bu yakın ilişkiyi olumlamakta <span id="page45" title="45"></span>ortaklaştıkları gözlenmekteydi. Bu kesimler arasında Kemalistleri de İslamcıları da görmek mümkündü.</p>
			<p>ABD varlık ve etkisinin farklı kesimler tarafından neden bu derece rahatlıkla kabul gördüğünü anlamak için çok boyutlu bir analize başvurmak gerekir. Bu çerçevede, öncelikle savaş sonrasına devrolan düşünsel-ideolojik miras üzerinde durulmalıdır. Bu mirasın taşıdığı bazı eğilimler, savaş sonrasının ve özellikle de 1950’lerin özel koşullarıyla, yeni siyasi ve ideolojik temalarıyla da birleşerek ABD’nin adeta, Türkiye’ye içkin bir güç olarak kabul görmesini mümkün kıldı. Bu mirasın düşünce dünyasının farklı bölmelerine devrettikleri tabii ki aynı değildi. Buna rağmen, Batı’yla geçmişte kurulan ilişkilerin, aydın ve yönetici kuşaklara devrettiği dersler ve deneyimler açısından ortak bir hafızadan bahsedilebilir.</p>
			<p>Egemen çevreler için olduğu kadar ideolojik yelpazenin farklı bölmelerinde konumlanan fikir adamları için de ABD’ye yaklaşımlarında göz önünde bulundurulması gereken bir diğer faktör kökleri oldukça güçlü bir antikomünizmdi. ABD’ye hayırhah bakan çevreler arasında, gerek kendi güncel siyasi-ideolojik duruşlarının bir sonucu olarak, gerekse tarihten süzülerek gelen ideolojik mirasın etkisi altında komünizm düşmanlığına yaygın olarak rastlanmaktaydı. Dolayısıyla antikomünizmin Türkiye fikir hayatındaki güçlü etkisi dikkate alınmadan ABD’yle kurulan koşulsuz dostluğun ve Batı’da üretilen Soğuk Savaş ideolojisinin nasıl kolayca benimsenebildiğinin açıklanabilmesine imkân yoktur.</p>
			
			</div>
  </body>
</html>