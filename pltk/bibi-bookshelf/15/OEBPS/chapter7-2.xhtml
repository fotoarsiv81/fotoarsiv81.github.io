<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="chapter7-2">
<div>
			<h2>Antikomünizm ekseninde maneviyat ve maddiyat dünyası ayrışması</h2>
			<p>Siyasal ideolojiler içe kapalı, sadece kendi önermelerinden, kabullerinden beslenen sistemler değildir. Maddi koşullardaki değişim, siyasi sahadaki yeni saflaşmalar, verili güç dengelerindeki oynamalar<a class="si-noteref" href="#f506" id="backref_506">506</a> ideolojileri de yeniden şekillendirir. 1950’ler, İslamcı ideoloji için başta yeni Soğuk Savaş dengeleri ve Türkiye’de yaşanan siyasi gelişmeler olmak üzere bir dizi nedenle böyle bir yeniden biçimlenme dönemiydi. Bu dönemin İslamcılara kazandırdığı yeni özelliklerden biri, Soğuk Savaş’ın yarattığı yeni saflaşmalar uyarınca “beynelmilel komünizm”in karşısına farklı din ya da inançlardan oluşan bir maneviyat cephesiyle çıkma fikrinin taraftar kazanmasıydı. Böylece tektanrılı dinler arasında süregiden düşmanlık ve birbirini kötüleme alışkanlığı terk edilmeden ortak düşman Sovyetler Birliği’ne ve onun yaydığı iddia edilen “allahsızlığa” karşı bir tür “maneviyatçı ittifak” kurulması zaruret olarak görülmeye başlandı.</p>
			<p><span id="page322" title="322"></span>Bu ölçütle dünya meselelerine yaklaşan İslamcılık için karşılarında duran yeni bir dünya haritasıydı. Bu kurgusal harita, Osmanlı’dan devralınan düşünsel haritayla karşılaştırıldığında özellikle Batı dünyasının algılanması bakımından önemli farklılıklar olduğu görülmekteydi. Savaşın son bulmasından itibaren ABD, Batı dünyasının en önemli bileşeni olarak algılanır olmuştu. Bunun göstergelerinden biri, dönemin İslamcı yayınlarında ABD’yle ilgili yayımlanan haber ve yorumların azımsanamayacak sayıda olması ve uluslararası gelişmeler yorumlanırken Batı adına ABD’nin pozisyonuna referans verilmesiydi.</p>
			<p>“Hasta adamı” paylaşmaya çalışan Batılı güçlerin yerini, “yeni dost Amerika’ya” duyulan güvenin almaya başlamasıyla, Batılı güçlere karşı beslenen –hiçbir zaman tam olarak silinmeyen– kuşku, siyasetin adeta bilinçaltına doğru itildi. Bu kuşkuların zaman zaman bilince çıkarıldığı ya da öfkeyle dışa vurulduğu oluyordu,<a class="si-noteref" href="#f507" id="backref_507">507</a> ancak artık İslamcılar için kuşkuların üzerinde yoğunlaştığı güç Sovyetler Birliği’ydi. Batı’da güçlü dost ABD varken, karşısında hemen kuzeyde kadim bir düşman, bu kez Hıristiyan azınlıkların himayecisi olarak değil, “allahsız komünizm”in anayurdu olarak Rusya yer alıyordu. Sovyetler Birliği, ABD’nin antitezi gibiydi. Bu nedenle kuzeydeki komşuya beslenen olumsuz duygularla ABD’ye bakış arasında güçlü bir alaka vardı.</p>
			<p>ABD başta olmak üzere Batı dünyasının, komünizme karşı dinin ve manevi değerlerin savunucusu olarak algılanmaya başlanması, Batı medeniyetiyle ortak bir dava etrafında buluşmanın zeminini de yarattı. Bu ortaklaşma duygusunu kolaylaştıran faktörlerden biri, Anglosakson geleneğinin siyasal ve sosyal alanda dinin etkinliğine, örneğin radikal laiklik politikalarını benimseyen Fransa gibi ülkelerden daha toleranslı yaklaşmasıydı. Özellikle ABD’nin Soğuk Savaş koşulla<span id="page323" title="323"></span>rında hızla muhafazakârlaşan siyaset söylemi ve ideolojiler dünyası, İslamcıların gözünde bu tarihsel doğruyu perçinledi. Dolayısıyla ABD, her şey bir yana “maneviyat”a verilen kıymet açısından Türkiye’ye örnek olarak gösterilmeye başlandı. Böylece, ABD’de toplumun dine verdiği öneme, kiliselere gösterilen ilgiye ya da devletin din referanslı politikalarına ilişkin örnekler İslamcı yayınlarda yer bulmaya başladı.<a class="si-noteref" href="#f508" id="backref_508">508</a> “Dinî değerleriyle barışık” ABD’nin Batı dünyasında hegemonyasını inşa etmesiyle birlikte, İslamcılar için Avrupa modernleşmesinin Batı ile maneviyat arasında yarattığı ayrım silikleşir oldu. ABD örneği, Avrupa gibi dinsizleşmeden de medeni olunabileceğine yoruldu ve takdir edildi.</p>
			<p>Kıta Avrupa’sı ise bu yıllarda II. Dünya Savaşı’nın yarattığı büyük yıkım içinde adeta zavallılaşmış bir düşkün olarak tarif edilmekteydi. Amerikan yardımına muhtaç hale gelen Avrupa’nın uğradığı yıkıcı yenilginin nedenleri, İslamcı yayınların gözde konularından biriydi. İslamcılara göre Avrupa’nın başına gelenler, “radikal devrimler”le muvazeneyi kaybetmenin bir sonucuydu. Bu yaklaşım, Aydınlanma düşüncesine içkin olan kopuşların, şiddetli sarsıntıların, radikal değişimlerin İslamcılar tarafından ne kadar negatif algılandığını da ortaya koymaktaydı.<a class="si-noteref" href="#f509" id="backref_509">509</a> Kıta Avrupa’sının aksine gele<span id="page324" title="324"></span>nekle bağını koparmayan, tedrici bir değişim yolunu tercih eden ve böylece eskiyle yeniyi, monarşiyle parlamenterizmi sentezleyen Anglosakson dünyasına yakınlık hissediliyordu.</p>
			<p>Anglosaksonların tersine, maneviyatın önemini küçümsenmeyen Fransa başta olmak üzere Kıta Avrupa’sı ülkeleri, iki savaş arası dönemden başlayarak kaçınılmaz bir yıkım içine sürüklenmişti.<a class="si-noteref" href="#f510" id="backref_510">510</a> Hüseyin Cahit Yalçın’ın <em>Fikir Hareketleri</em>’nde “liberalizmin bunalımı” temasıyla işlediği iki savaş arası siyasi kriz, Peyami Safa’nın <em>Türk Düşüncesi</em>’nde “Batı’nın buhranı” olarak ifade edilmekteydi. Başka bir deyişle değerlendirmelerini siyasal liberalizmin durumu üzerinden yapan Hüseyin Cahit, bu yıllarda tökezleyen bir Batı demokrasisi tarif etmekteydi. Oysa dünyaya mistisizm ve inanç penceresinden bakan Safa, Batı’yı –medeniyet kavramını dinsel içerikli tanımlayarak– bir “medeniyet bunalımı” içinde görmekteydi. Kıta Avrupa’sındaki çöküşe dair bu analizlerde İslamcıların seküler ve devrimci Batı düşüncesine karşı özgüven tazelediği hissedilmekteydi. Bu özgüvenin Amerikan hegemonyasıyla birlikte yükselmesi gözden kaçırılmaması gereken bir paralellikti.</p>
			<p>Bu yaklaşımla kaleme alınmış çok sayıda yazının yayımlandığı <em>Türk Düşüncesi</em> dergisinde, Avrupa’nın da yaptığı yanlışı fark ettiği ve bu yanlıştan dönmeye başladığı ileri sürülmekteydi. <em>Türk Düşüncesi</em> sezgici yöntemiyle tanınan Henri Bergson’un, metafiziğe kaybettiği haysiyeti yeniden kazandırdığını ileri sürerek Avrupa konusundaki tezlerinin altını doldurmaya uğraşmaktaydı.<a class="si-noteref" href="#f511" id="backref_511">511</a> Dergi, iki savaş arası dönemde etkili olan varoluşçu felsefe ve bilim felsefesi tartışmalarını <span id="page325" title="325"></span>gündeme getirerek Avrupa’nın yeni bir yola girdiğini göstermeye çalıştı. Varoluşçuluk, materyalizmden ve pozitivizmden farklı olarak özne merkezli yaklaşımı nedeniyle Safa gibi muhafazakârlar arasında ilgi uyandırmaktaydı. Max Planck ve Albert Einstein tarafından geliştirilen kuramların Newton fiziğini sarsmasıyla canlanan bilim felsefesi tartışmaları da <em>Türk Düşüncesi</em> tarafından takip edilmekteydi. Bu gelişmeler ışığında, Türkiye’deki Batıcı modernist kesimlerin hayranlık duyduğu 19. yüzyıl Avrupa’sının bilime mutlak güven duyan, pozitivizmi toplumsal açıklamaların kılavuzu kabul eden yaklaşımının sarsıldığı öne sürüldü. <em>Türk Düşüncesi</em>’ne göre Batı artık bilinen Batı değildi, müfrit bir maddiyatçılık neticesinde içine düştüğü bunalımdan kurtulmaya çalışmaktaydı. Bu nedenle, batılılaşarak kendisini kurtarmaya çalışan Türkiye “doktoru can çekişen bir hasta”ya benzetilmekteydi.<a class="si-noteref" href="#f512" id="backref_512">512</a></p>
			<p><em>Türk Düşüncesi</em> Aydınlanma düşüncesinin yanı sıra, maddiyatçılık olarak nitelendirdiği Marksizmi Avrupa’nın bunalımından sorumlu tutuyordu. İlginç noktalardan biri, <em>Türk Düşüncesi</em>’nde tıpkı <em>Forum</em> gibi Avrupalı aydınlar arasından özellikle Jean Paul Sartre’ı birebir hedef alarak eleştirilmesiydi. Safa’nın “allahsız existentialiste” olarak nitelendirdiği Sartre, gerek varoluşçuluğu Marksizmle uzlaştırma yönündeki çabaları, gerekse Sovyetler Birliği’nden yana tavrı nedeniyle hedefteki isimdi.<a class="si-noteref" href="#f513" id="backref_513">513</a> Bu nedenle aynı yıllarda gerek ABD gerekse Avrupa’daki Soğuk Savaşçılar tarafından yıpratılmaya çalışılmaktaydı.</p>
			<p>Soğuk Savaş koşullarında Hıristiyan ya da Müslüman tüm maneviyatçıların ortak hareket etmesi fikrini savunan Safa, “‘Demir perde’ deniliyor. Batı medeniyeti her sahada bir buhran yaşıyor. Buhranın kültürdeki işaretleri manevi <span id="page326" title="326"></span>kalkınma için teşkilatlar kurulmasıdır,”<a class="si-noteref" href="#f514" id="backref_514">514</a> sözleriyle Batı’nın maneviyat aşısına ihtiyaç duyduğunu öne sürüyordu. Bu tür yayınlarda tasvir edildiği haliyle radikal ideolojilerle sarsılan, dinî düşünceye yüzünü dönerek ayağa kalkmaya çalışan Avrupa, artık maneviyat savaşının alanıydı.<a class="si-noteref" href="#f515" id="backref_515">515</a> Safa gibi, Doğu-Batı ayrılığı temasıyla edebi eserler veren ve İslamcı-muhafazakâr kesimleri etkileyen bir yazar, Doğu’nun maneviyatla, Batı’nın maddiyatla özdeşleştirildiği dünya algılamasından artık uzaklaşılması gerektiğini vazetmekteydi.</p>
			<p>Komünizmin birinci tehlike olarak kodlanması, İslamcılara, komünizme giden yola taş döşediğini öne sürdükleri sekülerizmi de el çabukluğuyla mahkûm etme olanağı verdi. Böylece sekülerleşme politikaları sadece İslam toplumları için değil, Batı için de gerçek bir tehlike olarak taşlanabilirdi. “Maneviyatçı Batı” fikri, Avrupa’daki mistik eğilimlerden, “Anglo-Amerikan Batı”nın gündelik yaşamda veya siyasi alanda dinle barışıklığından ve de Soğuk Savaş’ta dinin komünizme karşı oynamaya başladığı rolden esinlenmekteydi. Öte yandan, İslamcıların dünyayı komünistler ve manevi<span id="page327" title="327"></span>yatçılar ayrımı üzerinden tahlil etmeye başlası, tarihsel olarak radikal laiklik uygulamalarını benimsememiş Batılı güçlerle pozitivist, materyalist, sekülerleşmeci olarak gördükleri Batı düşüncesi arasında yaptıkları ayrımı derinleştirmekteydi.<a class="si-noteref" href="#f516" id="backref_516">516</a> Böylece, kendi açılarından Hıristiyan da olsa birinciyle ittifak yapmak meşrulaşmış olmaktaydı.</p>
			<p>Kimi zaman açık kimi zaman örtük biçimde işlense de bir tema olarak varlığını Soğuk Savaş boyunca sürdüren “komünizme karşı manevi birleşme” fikrini hayata geçirmek üzere bazı somut girişimler de gündeme gelmişti.<a class="si-noteref" href="#f517" id="backref_517">517</a> Ancak bu projelerin somut çıktılarından daha önemli ve kalıcı olan, komünizme ve devrimci dönüşümlere karşı İslam âleminin Batılı güçlerle aynı cephede yer alabileceği fikrinin İslamcı ideolojide yer etmiş olmasıydı.</p>
			</div>
			<div class="si-footnotes">
			<div class="si-footnote" id="f506"><a class="si-backref" href="#backref_506">506</a><span>. “(…) İdeoloji kendi başına ne kadar önemli olursa olsun, verili ideolojik ortamdaki tercih ve yönelimlere en son damgayı, içinde bulunulan konjonktür ve bu konjonktürdeki siyasal güç dengeleri vuracaktır”, age, s. 23.</span></div>
			<div class="si-footnote" id="f507"><a class="si-backref" href="#backref_507">507</a><span>. Bu yılların yayınlarında, özellikle sömürgeci ülkelerin, Müslümanların yaşadığı ülkelerdeki baskı ve şiddet politikalarına ilişkin örneklerin Batı’ya duyulan nefreti yeniden dışa vurduğu görülmektedir.</span></div>
			<div class="si-footnote" id="f508"><a class="si-backref" href="#backref_508">508</a><span>. ABD paraları üzerinde “Allah’a iman ediyoruz” yazdığı, İncil’e basılarak yemin edildiği sık verilen örnekler arasındadır. ABD devlet başkanlarının dine önem veren açıklamalarına yer verilmesi dikkat çekicidir. Bkz. “Eisenhower Diyor ki… Birleşik Amerika Hükümeti sağlam bir dinî esasa istinad etmelidir.”, <em>İslâm</em>, Cilt 2, Sayı 14, Şubat 1958, s.13.</span></div>
			<div class="si-footnote" id="f509"><a class="si-backref" href="#backref_509">509</a><span>. Devrim alerjisi, İslamcı muhafazakârlığın başlıca niteliklerinden biridir. Toplumda var olan sınıfsal dengeyi alt üst edecek her türlü girişim, düşünce dünyasını ve insanın hayata bakışını tümden sarsacak her türlü köklü dönüşüm İslamcılar tarafından tedirginlikle ve hatta olumsuz bir tepkiyle karşılanmıştır. Bu tür bir muhafazakârlığın en açıklayıcı örneklerinden birini 1949’da yayımlanan Huzur romanında Ahmet Hamdi Tanpınar vermektedir: “Bak, kaç gündür İstanbul’da Üsküdar’da geziyoruz; sen Süleymaniye’de doğmuşsun, ben Aksaray’la Şehzade arasında küçük bir mahallede doğdum. Hepsinin insanlarını, içinde yaşadıkları şartları biliyoruz. Hepsi bir medeniyet çöküntüsünün yetimleridir. Bu insanlara yeni hayat şekilleri hazırlamadan evvel, onlara hayata tahammül etmek kudretini veren eskilerini bozmak neye yarar. Büyük ihtilâller bunu çok tecrübe etti. Netice olarak insanı çıplak bırakmaktan başka bir şeye yaramadı.” Ahmed Hamdi Tanpınar, <em>Huzur</em>, İstanbul, Dergâh Yayınları, 2008, s. 190.</span></div>
			<div class="si-footnote" id="f510"><a class="si-backref" href="#backref_510">510</a><span>. Bir örnek için bkz. “Dünya ve Biz”, <em>Büyük Doğu</em>, Sayı 4, 28 Mayıs 1954, s. 3.</span></div>
			<div class="si-footnote" id="f511"><a class="si-backref" href="#backref_511">511</a><span>. Ülken, Türkiye’deki Bergson’culuğu imparatorluğun yıkılma dönemine kadar geriye götürür. İmparatorluğun enkazı karşısında, maddi yetersizliklerin de beslediği bir “manevi kuvvet”, “yarı mistik ruh hamlesi” olarak tanımlar. Bergson’culuğu pozitivizme ve mekanik evrime karşı ilk olarak sistemli bir biçimde gündeme getirenin <em>Dergâh</em> dergisi çevresi olduğunu ancak bu çevreden sadece Mustafa Şekip Tunç’un Bergson’un tesirlerini sürdürdüğünü söyler. Bkz. Hilmi Ziya Ülken, <em>Türkiye’de Çağdaş Düşünce Tarihi</em>, Ülken Yayınları, 2005, s. 375-377.</span></div>
			<div class="si-footnote" id="f512"><a class="si-backref" href="#backref_512">512</a><span>. Peyami Safa, “İnsanın Yeni Mânası”, <em>Türk Düşüncesi</em>, Cilt 1, Sayı 3, 1 Şubat 1954,  s. 161.</span></div>
			<div class="si-footnote" id="f513"><a class="si-backref" href="#backref_513">513</a><span>. Sartre’a yönelik eleştiriler özellikle 1956 Macaristan olaylarıyla şiddetlenmiştir. Bu yazılara bir örnek: Zeria Karadeniz, (Der.) “Jean-Paul Sartre ve Komünizmin Son Nefesleri”, <em>Türk Düşüncesi</em>, Cilt 6, Sayı 2-35, 1 Ocak 1957,  s. 27-29.</span></div>
			<div class="si-footnote" id="f514"><a class="si-backref" href="#backref_514">514</a><span>. Peyami Safa, “Biraz Daha Aydınlık”, <em>Türk Düşüncesi</em>, Cilt 1, Sayı 4, 1 Mart 1954, s. 241.</span></div>
			<div class="si-footnote" id="f515"><a class="si-backref" href="#backref_515">515</a><span>. <em>Sebilürreşad</em>, Arnold Toynbee’nin Ankara’da “medeniyetlerin yayılmasında dinin rolü” konulu “mühim bir konferans” verdiğini yazıyor. Bkz. “İnsanların birbirini yemekten ancak din kurtarabilir, Tekniğin terakkisi dinî ihtiyacı arttırmıştır”, <em>Sebilürreşad</em>, Cilt 1,  Kasım 1948, Sayı 20, s. 314-315. Ayrıca Toynbee’nin <em>Look</em> dergisine yazdığı ve Bütün Dünya dergisi tarafından çevrilen bir yazısından parçalar yayımlanıyor, bkz. Arnold Toynbee, “Allah Fikrinin İhmali: Beşeriyeti En Büyük Felaketlere Maruz Bırakır”, <em>Sebilürreşad</em>, Cilt 2, Sayı 26, Ocak 1949, s. 8.</span>
				<span>“Dini bir canlanma olmadığı takdirde Batının istikbali pek vaidkar değildir. Batılıların yaşama tarzının ferd mukaddesatına inanıştan ibaret olduğuna kaniim. (…) Eğer Batı ideallerinin ihyasını istiyorsak esaslı temeller üzerinde durmamız şarttır. İnanışlarımızın başka temeller üzerende durabileceğine de, inanmamaktayım.”, “İktibaslar: Prof. Arnold Toynbee diyor ki…”, <em>İslâm</em>, Cilt 1, Sayı 2, Mayıs 1956, s. 13. Ancak Batı’yı daha yakından takip edenler Arnold Toynbee’nin Bernard Lewis ile birlikte İslam karşıtı bir tutum içerisinde olduğunu belirtiyor. Almanya’da çıkan <em>Dergi</em>’de yayımlanan bir yazıda şöyle deniyor: “Komünist ideoloji ile İslamiyet arasında benzerlikler aramaya çalışan Toynbee ve Lewis gibi bazı garplıların ve Yahudilerin gülünç iddialarının çürüklüğü de bu yazı ile meydana çıkarılmaktadır.”, Edige Kırımal, “Kırımda Sovyetlerin Din Siyaseti”, <em>İslâm</em>, Cilt 1, Sayı 2, Mayıs 1956, s. 20. Toynbee hakkında bu farklı yaklaşımlar İslamcıların kendi görüşlerine kanıt oluşturmak için ne kadar pragmatik davranabildiklerini de gösteriyor.</span></div>
			<div class="si-footnote" id="f516"><a class="si-backref" href="#backref_516">516</a><span>. Peyami Safa’nın şu ifadeleri, İslamcı ve muhafazakârlar için ittifakın neden daha mümkün hale geldiğini açıklar niteliktedir: “Başta İngiltere, Batı medeniyetinde ilerlemiş memleketlerden birçoğu lâik değildir.” Peyami Safa, “İnkilâp Anlayışımızdaki Hatalar”, <em>Türk Düşüncesi</em>, Cilt 10, Sayı 57-6, Haziran-Temmuz 1959, s. 2.</span></div>
			<div class="si-footnote" id="f517"><a class="si-backref" href="#backref_517">517</a><span>. Anadolu Ajansı’dan alınan Kahire mahreçli “Komünizme Karşı İslam-Hristiyan Paktı” başlıklı haber somut bir örnektir. Haberde “Komünizme Karşı İslam-Hristiyan Paktı”, <em>Sebilürreşad</em>, Cilt 3, Sayı 72, Şubat 1950, s. 351.  Bu bağlamda, Hamdullah Suphi Tanrıöver tarafından ABD’de düzenlenen din kongresinde yapılan konuşma büyük bir memnuniyetle karşılanmış ve konuşma metni İslamcı dergilerde yayımlanmıştır. Bkz. “Dünya Din Kongresi”, <em>Sebilürreşad</em>, Cilt 1, Haziran 1948, Sayı 6, s. 96. Ayrıca, bkz. Hakkı Şenkon, “Kızıl Tehlikeye Karşı Din ve Ahlâk Cephesi”, <em>Sebilürreşad</em>,  Cilt 2, Mart 1949, Sayı 34, s. 139.</span></div>
			</div>
  </body>
</html>