<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Türkiye’nin Soğuk Savaş Düşünce Hayatı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:04f79a9e-338e-4b92-b67d-ae96b2af8166"/>
	</head>
	<body id="chapter4-2">
<div>
			<h2>Antikomünizmi kendinden menkul bir ülkede kültürel program</h2>
			<p>ABD’nin “Üçüncü Dünya” ülkelerinde yürüttüğü kamu diplomasisi birçok başlıkta bölge çalışmalarında yapılan vurgularla örtüşmekteydi. Türkiye’deki kültürel çalışmalarla Osmanlı-Türkiye araştırmalarına hâkim olan yaklaşım arasındaki paralellik bu örtüşmenin bir örneğiydi. Bu perspektif ortaklığının anlaşılması için öncelikle, 1940’ların sonlarından itibaren başlatılan ve Türkiye’nin NATO’ya kabul edilmesiyle yeni bir faza giren kamu diplomasisinin hangi söylem ve araçlarla yürütüldüğünü açıklamak gerekir.</p>
			<p>ABD Dışişleri Bakanlığı, henüz savaş sürerken aralarında Türkiye’nin de bulunduğu bölge ülkeleriyle ilişkisini gözden geçiren çalışmalar yapmaktaydı. Örneğin 1942’de Yakın <span id="page173" title="173"></span>Doğu İşleri Bölümü’nün<a class="si-noteref" href="#f224" id="backref_224">224</a> hazırladığı bir raporda ABD’nin bölge ülkeleriyle zayıflayan “kültürel ilişkileri”ne dikkat çekiliyordu.<a class="si-noteref" href="#f225" id="backref_225">225</a> ABD bir süre daha bu konuda radikal adımlar atamayacaktı. Bu yıllarda ABD’yi temkinli olmaya iten nedenlerden biri, bölge genelinde İngiltere ve Fransa’nın izlerine her alanda rastlanan köklü kültürel etkisiydi. ABD en azından Soğuk Savaş’ın ilk yıllarında böyle bir rekabetin altından kalkabilecek donanıma, bölge içerisinde yeterli bağlara ve nüfuza sahip olmadığının farkındaydı.</p>
			<p>Buna rağmen, Yakın Doğu İşleri Bölümü’nün uyarısı üzerine bir dizi yeni inisiyatife kapı açıldı. Bu bağlamda, 1944’te başkanlık fonundan sağlanan yeni kaynakla Ortadoğu’da Amerikan kamu diplomasisinin güçlendirilmesine yönelik adımlar atılması planlandı. Bu kapsamda öncelikle bölge ülkelerine kültürel ataşe olarak görev yapmak üzere on kişinin atanması düşünüldü ancak sadece Ankara’ya Donald E. Webster atanabildi.</p>
			<p>Türkiye’ye atanan kültürel ateşe, daha önceki dönemlerde dış politikayla doğrudan alakalı görülmeyen kültürel alanın –faşizmin muazzam propaganda aygıtına tanık olmuş olmanın etkisiyle de olsa gerek– önemsenmeye başlandığının bir işaretiydi. Ancak resmî çevrelerin bu kanaate varmasından çok önce, Amerikan vakıflarının uzun erimli ve kapsamlı kültürel faaliyetler örgütlemiş olduklarını belirtmek gerekir. Bu faaliyetlerin bir bölümü Osmanlı coğrafyasında yoğun olarak 19. yüzyılda yürütülen dinî misyonerlik hareketlerinin bir uzantısıydı. 20. yüzyılın başına gelindiğinde ABD menşeili filantropi vakıflarının çalışanları, ardı arkası kesilmeyen savaşların getirdiği yıkım, açlık ve göçle sarsılan Osmanlı topraklarında misyonerlikle iç içe geçen yardım faaliyetleri yürütüyorlardı. Bu vakıflar, ayrıca, hastalıkların izlenmesi ve teda<span id="page174" title="174"></span>visi, hijyen koşullarının iyileştirilmesi, Amerikan eğitim kurumlarının desteklenmesi gibi alanlara da el atmıştı. Rockefeller’in öncülük ettiği bu vakıfların<a class="si-noteref" href="#f226" id="backref_226">226</a> Anadolu’ya gösterdikleri ilgi, Cumhuriyet’in kurulmasından itibaren militan bir modernleşme misyonerliğine dönüştü. ABD’nin, Türkiye’de sağlık ve eğitim gibi modernleşme için önemli olduğu kadar düşünsel etkileşime de elverişli iki alanda sistemli programlar başlatmasından önce, bu alanlarda vakıflar hiç de mütevazı olmayan işler yapmıştı.</p>
			<p>Sistemli bir programın henüz kurulma aşamasında olduğu savaş sonrası dönemde kamu diplomasisi açısından ilk büyük çıkış, 1946’da Büyükelçi Münir Ertegün’ün naaşını taşıyan Missouri zırhlısının İstanbul’a demirlemesiydi. Zırhlının gelişi basında büyük ilgiyle karşılandı. İzleyen günler boyunca zırhlının ziyareti hakkında fotoğraflar eşliğinde tam sayfa haberler yapıldı. Bundan sonra siyasi, askerî ve ekonomik alanlarda ivme kazanan ikili ilişkileri destekleyici mahiyette, Türkiye’de ABD hakkında olumlu bir kanaat yaratmak ve ABD’nin siyasi mesajlarının anlaşılmasını ve benimsenmesini sağlamak üzere örgütlenmiş bir çalışma başlatıldı.<a class="si-noteref" href="#f227" id="backref_227">227</a> Bu çalışmanın ana yürütücüsü olan ve ABD diplomatik misyonuna ilişik olarak çalışan USIE/USIS<a class="si-noteref" href="#f228" id="backref_228">228</a> Türkiye, farklı kültürel etkinlikleriyle ülkedeki genel ideolojik atmosferi ABD için uygun hale getirmeyi amaçlamakta, enformasyon faaliyetleriyle haber-bilgi kaynaklarından biri olmaya çalışmaktaydı.</p>
			<p><span id="page175" title="175"></span>1950’lerde Türkiye’de USIE/USIS ile birlikte çalışan başka kuruluşlar da vardı. Bunların başında, Marshall Planı’nın yürütülmesi için kurulan ECA –daha sonra yardımın mahiyeti değişince MSA adını aldı– askerî yardım faaliyetlerinden sorumlu JAMMAT ve ABD Kamu Yolları Bürosu (United States Bureau of Public Roads) sayılmalıdır. Bu kuruluşların kamu diplomasisine katkısı, yürüttükleri çalışmaların bürokrasiye ve halka anlatılmasıyla sınırlı kalmadı. Her biri faaliyet konularıyla bağlantılı çok sayıda kültürel etkinlik de düzenledi.</p>
			<p>Savaş sonrası kurulan bu kuruluşlar dışında Amerikan Robert Koleji ve Üsküdar Amerikan Kız Koleji gibi Türkiye’nin kültürel entelektüel hayatını derinden etkileyen köklü eğitim kurumlarından söz etmek gerekir.<a class="si-noteref" href="#f229" id="backref_229">229</a> Robert Kolej, Türkiye’nin aydın hareketine, akademik hayatına ve yönetici sınıflarının saflarına katılan çok sayıda mezun vermişti. Savaş sonrası, ABD’nin Türkiye’ye gösterdiği ilgi, bu eğitim kurumlarını da daha iddialı girişimlerde bulunmaya teşvik etti. Bu girişimlerin mali destekçileri arasında yukarıda kültürel ilişkilerin sivil öncüleri olarak nitelenen büyük vakıflar başı çekmekteydi. Nitekim Robert Kolej’le Rockefeller Vakfı arasındaki işbirliği, okulun bir yükseköğrenim kurumuna dönüşme sürecinde yoğunlaştı. Rockefeller’la birlikte Carniege ve savaş sonrasında hızla büyüyen Ford Vakfı da Türkiye’deki faaliyetlerini artırdı. Bu sayede Türkiye’ye aktarılan kaynakların yekûnu katlandı.<a class="si-noteref" href="#f230" id="backref_230">230</a> Eğitim alanında aktif bir başka <span id="page176" title="176"></span>kuruluş YMCA’ydı. İstanbul’da dershane olarak bilinen yerinde açtığı dil ve muhasebe kurslarıyla adını duyuran YMCA, USIE ile işbirliği içerisinde çalışmaktaydı. Muhtemelen adında Hıristiyan ifadesi bulunduğu için ve adaba mugayir bulunan kızlı erkekli parti ve balolar düzenlemesi nedeniyle özellikle muhafazakâr çevrelerin şimşeklerini üzerine çekmekteydi.</p>
			<p>ABD’nin kültür ve enformasyon alanındaki faaliyetlerini yürütmek için kurduğu USIE/USIS’in, 1950’lerin hemen başında Ankara, İstanbul ve İzmir’de ofisleri bulunmaktaydı. Bu ofisler birer üs olarak çalışıyor, yani bulundukları şehirlerin etrafındaki bölgelerin sorumluluğunu da üstleniyorlardı. USIE/USIS’in faaliyet yelpazesine bakıldığında, eğitim ve değişim programları, haber servisi, film gösterimleri, kütüphanecilik, sergiler, dil eğitimi gibi bilgi üretimi ve kültür alanıyla ilgili pek çok konuda etkin olduğu görülür. USIE/USIS aynı zamanda bir halkla ilişkiler ajansı gibi işliyor; ABD’den Türkiye’ye, Türkiye’den ABD’ye yapılan ve ABD’nin eğitim ve kültür faaliyetleri kapsamına giren ziyaretlerin programlarını hazırlıyor, yapılması planlanan görüşmeler için gerekli bağlantıları kuruyordu.</p>
			<p>Bu faaliyet yelpazesi içinde eğitim bursları ve değişim programı, özellikle başlangıç yıllarında USIE/USIS’in esas iş yükünü oluşturmaktaydı. Türkiye ve ABD arasında Fulbright Anlaşması’nın imzalanması ve 1951’de öğrenci, öğretim üyesi ve uzman değişim programlarının başlatılmasıyla USIE/USIS’in eğitim faaliyetlerinin yoğunluğu arttı. Bu değişim programları dışında, üst düzey bürokrat ve yerel yöneticilerin gözlem ve eğitim amacıyla ABD’ye gönderilmelerini sağlayan “lider bursları” ve “uzman bursları” ile başarılı gazetecilere verilen gazetecilik bursları gibi burs programları yürütülmekteydi.</p>
			<p>USIE/USIS’in büyükşehirlerde kurduğu kütüphaneler<span id="page177" title="177"></span>se eğitimli kesimler için ABD’ye açılan birer kapı olarak tasarlanmıştı.<a class="si-noteref" href="#f231" id="backref_231">231</a> Kitaba ve gelişkin kütüphanelere erişmenin zor olduğu yıllarda Amerikan kütüphaneleri okuyucularını büyükşehirlerin merkezî semtlerinde karşılıyordu. Bu kütüphaneler kitap koleksiyonu, mekân düzenlemesi ve kütüphanede düzenlenen kurslarla okuyucuların Amerikan kültürüyle tanışacakları sosyal mekânlar olarak tasarlanmıştı. Öğrencilerle, öğretmenlerle, öğretim üyeleriyle ve okumaya meraklı insanlarla birebir iletişim kurmaya olanak sağladığı için kütüphanelere büyük önem verilmekteydi. Türkiye dışında da kütüphanecilik Soğuk Savaş’ın önemli kültürel faaliyetleri arasında yer almaktaydı.<a class="si-noteref" href="#f232" id="backref_232">232</a> Üstelik kütüphanecilik alanında yapılan çalışmalar Amerikan kütüphaneleri açılmasıyla sınırlı kalmadı. Örneğin Türkiye’de 1950’lerde pek çok kamu kuruluşunun ve üniversitenin kütüphanelerinin Dewey sınıflama sistemine geçmesi teşvik edildi. Geçiş çalışmalarına başlayan kütüphanelere USIE/USIS’in kütüphane uzmanları yardımcı oldu.</p>
			<p>USIE/USIS’in kritik önemdeki bir diğer faaliyet alanı kısmen bir haber ajansı gibi çalışan haberler servisiydi. Bu servis öncelikle Türkiye’yi ziyaret eden ABD’li devlet adamları, komisyonlarla askerî filolar hakkında haberler yazmak, ABD’li lider ve siyasetçilerin Türkiye’yi doğrudan ilgilendiren demeçlerini haberleştirmek ve bu haberlerle ilgili görsel malzemeyi de ekleyerek basına iletilmekten sorumluydu.<a class="si-noteref" href="#f233" id="backref_233">233</a> Yazılı basına verilen bu servis dışında bir başka önemli görevi, <span id="page178" title="178"></span>Türkiye’de yapılan radyo yayınlarında kullanılmak üzere radyo programları hazırlanması ve “Amerika’nın Sesi” radyo yayınlarının<a class="si-noteref" href="#f234" id="backref_234">234</a> yönetilmesiydi.</p>
			<p>USIE/USIS bunlar dışında kültürel etkinlik kapsamında değerlendirilebilecek pek çok işle; fotoğraf sergilerinden fuarlarda stant açmaya, İngilizce dil eğitimi vermekten çocuk kitapları yayımlamaya ve Amerikan kitaplarının Türkçeye çevrilmesini sağlamaya kadar pek çok farklı faaliyetle ilgilenmekteydi.<a class="si-noteref" href="#f235" id="backref_235">235</a></p>
			<p>USIE/USIS bu çalışmalar esnasında çok sayıda resmî ya da yarı resmî kuruluşla işbirliği içinde hareket etmekteydi. Bu kuruluşlara bir süre sonra yine USIE/USIS’in teşvikiyle ve sağladığı mali kaynakla kurulan dostluk dernekleri eklendi. Kültürel faaliyetlerin yoğunlaşmasıyla birlikte, özellikle İngilizce dil eğitimi vermeyi üstlenecek ve Amerikalılar ile Türklerin bir araya gelerek “Türk-Amerikan dostluğu”nu pekiştirmek üzere ortak etkinlikler planlamasını sağlayacak bir kültür merkezine ihtiyaç duyuldu. Böyle bir merkezin kurulması fikri, Dışişleri Bakanlığı tarafından da teşvik edildi. Sonuç olarak Latin Amerika’daki iki uluslu merkezler (<em>binational centers</em>) model alınarak Türk-Amerikan Kültür Dostluk Derneği kuruldu.<a class="si-noteref" href="#f236" id="backref_236">236</a> Uzun süre başkanlığını Halide Edib’in yürüttüğü dernek, ABD’nin resmî kamu diplomasisinin bir parçası olarak görüldü, faaliyetleri USIE/USIS tarafından yönlendirildi ve raporlandı. Bunun dışında, Türk-Amerikan Kadınlar Kültür Derneği<a class="si-noteref" href="#f237" id="backref_237">237</a> ile, Türk-Amerikan Üniversite Derneği<a class="si-noteref" href="#f238" id="backref_238">238</a> ile İstan<span id="page179" title="179"></span>bul’da Türk-Amerikan Kültür ve Dostluk Derneği, Amerikalılar ile Türklerin birlikte kurduğu diğer kuruluşlardı. Bu öncü derneklerin peşi sıra farklı illerde benzer derneklerin kurulmasıyla dernekleşme anlamında yaygın bir ağ oluştu.</p>
			<p>Farklı faaliyet alanlarından ve kuruluşlardan oluşan bu bütünün yönetilebilmesi için USIE/USIS tarafından kısa ve orta vadeli olmak üzere dönemsel planlar hazırlanmakta ve bunlar merkeze sunularak Washington’ın onayı alınmaktaydı. Washington’da merkezî olarak hazırlanan ülke planları faaliyetlerin genel çerçevesini, önceliklerini ve sorunlarını tespit etmekteydi. Ankara-Washington arasında gidip gelen bu plan ve raporlar Türkiye’deki genel siyasi ideolojik havanın tahliliyle başlamaktaydı. Daha sonra Türkiye’deki çalışma koşullarının elverişliliği gözden geçirilmekte ve olanaklarla ABD’nin ihtiyaçları arasındaki örtüşmeler belirlenmeye çalışılmaktaydı.</p>
			<p>1950’lerin özellikle ilk yarısında USIE/USIS’in değerlendirmeleri, Türkiye’nin ABD’lilerin son derece rahat koşullarda çalıştığı ve özellikle bürokrasiden yardım gördüğü bir ülke olduğu şeklindeydi. Bu elverişli koşulların ideolojik altyapısına bakıldığında Türkiye’de bazen ABD’yi bile gölgede bıraktığı söylenen antikomünizmin ağırlığına dikkat çekilmekteydi. “Dünyadaki en Rus karşıtı ve antikomünist ülke”<a class="si-noteref" href="#f239" id="backref_239">239</a> olarak tanımlanan Türkiye’de, komünizm karşıtlığının bu derece şiddetli olması ABD’lileri hem memnun etmiş hem de şaşırtmış gibiydi. Daha önce bahsedildiği gibi Türkiye’de antikomünizmin kaynaklarından biri olan Rus karşıtlığı çoğu kez irrasyonel düzeydeydi. Türkiye’de çalışmaya başladıktan kısa süre sonra bu durumu fark eden ABD’liler bu konuda kendilerini temkinli davranmak zorunda hissetmişti. Örne<span id="page180" title="180"></span>ğin <em>İki Şehrin Hikâyesi</em> filminin gösterimiyle ilgili bir yazışmada şu ifadeler yer almaktadır:</p>
			
			<blockquote>
			<p>Türkiye, tabii ki, son derece Rus karşıtıdır. Türkiye’nin Sovyetler Birliği’ne karşı güttüğü derin ve daimi güvensizlik, belki de en az siyasi ve ekonomik olduğu kadar duygusaldır. Büyükbabası Ruslar tarafından öldürülen Erzurumlu bir köylünün Rus düşmanlığı, Rusya’nın diplomatik baskısını savuşturmaya çalışan bir kabine üyesi kadar bükülmezdir.<a class="si-noteref" href="#f240" id="backref_240">240</a></p>
			</blockquote>
			
			<p>Yazışmanın devamında Türkiye’de özel bir antikomünist propaganda yapılmasına gerek olmadığı, Türkiye’nin antikomünist olmak için kendine özgü nedenleri olduğu ve ABD’nin bu nedenlere saygı duyması gerektiği, aksi takdirde tepki görebileceği uyarısı yer alır. Bu gerekçelere ek olarak antikomünist propagandanın, komünizmin ne olduğuna ilgi göstermeyen bir ülkede gereksiz yere merak uyandıracağı da belirtilmektedir.<a class="si-noteref" href="#f241" id="backref_241">241</a></p>
			<p>Ankara’daki diplomatik misyonla Washington arasında benzer tespitlerin yer aldığı pek çok yazışma yapılmaktaydı. Gerek diplomatik gerekse akademik kanallardan gelen benzer değerlendirmeler nedeniyle ABD, bu ülkede Ortadoğu ve Avrupa’dan farklı olarak kültürel faaliyetlerinin antikomünist dozunu düşürme gereği duydu. Basında yayımlanmak üzere üretilen “antikomünist fıkralar”<a class="si-noteref" href="#f242" id="backref_242">242</a> Sovyetleri karalayan kitapların çevrilmesi gibi faaliyetler dışında doğrudan Sovyetler Birliği karşıtı ya da antikomünist içerikli materyal üretimi sınırlı kaldı. Üretilen materyalinse genellikle talep <span id="page181" title="181"></span>üzerine, özellikle yerel basının kullanımına sunulmak üzere üretildiği yazışmalardan anlaşılmaktadır.<a class="si-noteref" href="#f243" id="backref_243">243</a> </p>
			<p>Türkiye’de yürütülen kültürel program Avrupa’dakiyle karşılaştırıldığında daha dar kapsamlıydı. Aydınlar arasında ABD’lilerin Avrupalılara kıyasla yüksek kültürden anlamayan, para düşkünü insanlar olduğu kanaatinin yaygın olduğu bilinmekle birlikte bu kanaati değiştirmek için yüksek nitelikli kültürel faaliyetler düzenlendiğini söylemek mümkün değildir. Soğuk Savaş ideolojik mücadelesinin kalbi olarak görülen Avrupa’nın kazanılması için dönemin edebiyattan sanata en ünlü isimlerinin boy gösterdiği kültürel faaliyetler düzenlenirken Türkiye’deki etkinlikler böyle bir ağırlığa sahip değildi.<a class="si-noteref" href="#f244" id="backref_244">244</a></p>
			<p>Türkiye’deki kültürel programın mütevazı niteliği, ABD’ nin, aydınlar arasındaki imajını değiştirmeye ihtiyaç duymadığının ya da bunu bir öncelik olarak belirlemediğinin bir göstergesiydi. Bu tercihin Türkiye’deki düşünce hayatının nitelikleriyle de ilgisi vardı. Savaşın ardından Avrupa’da süregiden tartışmalar Türkiye’ye çok sınırlı düzeyde yansımaktaydı. Aragon’un, Picasso’nun ya da Sartre’ın estirdiği rüzgâr, özellikle Fransa’nın kültür çevreleriyle bağlantılı az sayıdaki isim dışında Türkiye’de neredeyse hiç bilinmiyordu. Öte yandan aydınlar üzerindeki siyasi baskı 1950’ler boyunca hafiflemeyince “kamu entelektüeli” olarak nitelenebilecek, açık siyasi muhalefet yürüten az sayıdaki aydının sesi büyük ölçüde kısılmıştı. Bu yılların bir diğer özellliğiyse özellikle DP iktidarının otoriter muhafazakâr pratiklerinin yoğunlaşmasıyla doruğa çıkan aydın düşmanlığıydı. Muhafazakâr Anadolu köylüsünü otantik millet olarak ilan eden üniversite öğretim üyelerini, yargıçları, gazetecileri sürekli olarak teh<span id="page182" title="182"></span>dit eden söylem ve uygulamalar; bunlar ABD’nin önemsediği toplumsal gruplar arasında olsa da DP hükümeti ve bürokrasiyle işbirliği içinde çalıştığı sürece ABD’yi özel olarak rahatsız etmiyordu. Dolayısıyla 1950’ler Türkiye’de aydın hareketinin genel olarak gerilediği, aydınların itibar yitirdiği yıllardı. Daha genel bir bakışla çalkantılı bir ideolojik mücadeleden, aydınların bu mücadelede özel bir ağırlığa sahip olmalarından ya da sosyalist ideolojinin etkisi altında bir kültürel hayattan söz edilemeyen Türkiye, ABD’nin, nitelik ve gelişkinlik ölçütleriyle değerlendirildiğinde düşük düzeyli bir kültürel program yürütmeyi uygun gördüğü ülkelerden biri oldu.</p>
			<p>ABD’nin bu tavrı Türkiye’de yoğun biçimde demokrasi tartışmasının yapıldığı yıllarda USIE/USIS belgelerinde demokrasi ya da demokratikleşmenin neredeyse hiç konu edilmemesini de açıklayabilir. Gerçi 1950’lerde çok partili rejime geçilmesiyle birlikte, Türkiye’nin demokratikleşmesine ABD’nin kültürel faaliyetleriyle katkıda bulunulduğu iddia edilse de<a class="si-noteref" href="#f245" id="backref_245">245</a> hedef gruplara yönelik faaliyetlerde özel bir demokrasi vurgusu yapılmıyordu. Aynı yıllarda Avrupa’da sürdürülen kültürel Soğuk Savaş ise her şeyden çok “demokrasi”, “totalitarizm” ve “özgürlük” gibi kavramlar üzerinden yürütülen ideolojik bir mücadeleydi.</p>
			<p>Bu söylenenlerden ABD’nin aydınlara hitap eden işler yapmayı tamamen gündemden düşürdüğü sonucu çıkarılmamalıdır. Burada anlatılmaya çalışılan; yürütülen programın, öncelikle Türkiye’de yönetici ya da aydın kesimlerin sosyalizmin çekiciliğine kapılma tehlikesi üzerinden şekillendirilmediğidir. Yapılan değerlendirmeler, Türkiye’deki eği<span id="page183" title="183"></span>timli nüfusun, süregiden Soğuk Savaş mücadelesinde kazanılması gereken kesimler olarak görülmekten ziyade, modernleşmenin toplumsal ajanları olarak önemsendiklerini düşündürmektedir. USIE’nin 1950’deki ülke planlamasında birincil hedef gruplar olarak; bürokratların (özellikle genç bürokratlar), öğretmenler ve öğrencilerin (özellikle öğretim üyeleri), teknisyen ve profesyonellerin sayılmış olması bu değerlendirmenin kanıtlarından biridir.<a class="si-noteref" href="#f246" id="backref_246">246</a> Modern olanın gelenekselin yerini almasına aracılık yapacak toplumsal kesimlere verilen önem, modernleşme paradigmasının belli başlı öğeleri arasında yer almaktaydı. Bu kesimlerin faydacı bir ilgiye mahzar olmasının bir değer nedeni ise ABD’nin ekonomik, teknik, askerî ayakları olan yardım programlarının yürütülmesi için Türkiye’ye gönderilen uzmanlarla işbirliği içerisinde çalışacak eğitimli ve Batı adabını bilen insanlara ihtiyaç duymasıydı. ABD’li uzmanların en önemli şikâyetlerinden biri bu nitelikte insanlar bulamamaktı.</p>
			<p>Sonuç olarak Türkiye’de kültürel programın odağına aydın ve sanatçılar değil; bürokratlar, üniversite öğretim üyeleri, teknisyenler yerleştirildi. Türkiye’ye üst düzey bürokratlarla birlikte çalışmak üzere ABD’li uzmanların gelmesi, bürokratlara İngilizce öğretmek üzere projeler geliştirilmesi,<a class="si-noteref" href="#f247" id="backref_247">247</a> “lider bursları” ile bürokrasinin kilit isimlerinin gözlemlerde bulunmak üzere ABD’ye gönderilmesi, kütüphanelerdeki kitap kataloğunda teknik kitapların bulundurulması, film gösterimlerinde gösterilen filmlerin çoğunlukla ABD’nin <span id="page184" title="184"></span>yardım faaliyeti yürüttüğü konulara göre seçilmesi ve bakanlıklarda özel gösterimler organize edilmesi, vb. etkinlikler USIE/USIS’in faaliyet takvimini dolduruyordu. Dolayısıyla, Türkiye’deki programın önceliği, Türkiye’nin ABD reçeteleri doğrultusunda yürüttüğü iktisadi, kurumsal yeniden yapılanma çalışmalarına ve altyapı modernleşmesine destek sunmaktı. Bu misyonun en önemli ayaklarından biri de yeni dönemin ihtiyaçlarına uygun bir bürokrat sınıfının ve idari-teknik personelin yetişmesine yardımcı olmaktı.<a class="si-noteref" href="#f248" id="backref_248">248</a></p>
			<p>Yukarıda da bahsedildiği gibi bu süreçte ABD’lilerin karşılaştığı en büyük sıkıntılardan biri, 1950’ler Türkiye’sinde onlarla aynı dili konuşan, kendilerinden ne istenildiğini anlayan ve bunları gerçekleştirebilecek bilgi birikimine sahip insan gücünün yetersiz oluşuydu. Bu nedenle ABD’lilerin en fazla eğildiği konuların başında eğitim gelmekteydi. Eğitim başlığı, sadece yardım programlarının yürütülmesinde ihtiyaç duyulan teknik ve idari personelin yetiştirilmesi için değil; modernleşmeciler tarafından sosyal değişimin başlıca aracı olarak görüldüğü ve ayrıca, Türkiye’de Anglosakson ekolüyle yetişmiş bir aydın yönetici kuşağı yaratılması arzulandığı<a class="si-noteref" href="#f249" id="backref_249">249</a> için önem verilen bir başlık oldu. USIE/USIS etkinlikleriyle öncelikle ECA’nın teknik eğitim çalışmalarına katkıda bulunuldu. Bunun dışında, ilköğretimden üniversiteye kadar öğrenci, öğretmen ve üniversite öğretim üyelerine yönelik kültürel faaliyetler gerçekleştirildi. Bu etkinlikler yoluyla, Amerikan dünya görüşü ve hayat tarzının bu kesimler tarafından anlaşılma<span id="page185" title="185"></span>sı ve mümkün mertebe benimsenmesi amaçlanmaktaydı. Bu kapsamda Milli Eğitim Bakanlığı ile USIE/USIS arasında pek çok konuda işbirliği yapıldı. O yıllarda öğretmen yetiştiren en önemli kurumlardan biri olan Gazi Öğretmen Okulu’nda ortak çalışmalar yapıldı. Öğretmen ve öğrencilere sunulan değişim bursları, okullarda yapılan film gösterimleri, ders kitaplarının basılması ya da kütüphane koleksiyonlarında bulundurulması vb. pek çok konuda yapılan işbirliği eğitime verilen önemin göstergelerinden biriydi.</p>
			<p>Bu yıllarda çok kapsamlı olmasa da geniş halk kesimlerine seslenen bir propaganda faaliyeti de sürdürülmekteydi. USIE/USIS, hedef gruplar arasında ikinci sıraya yerleştirilen köylülere film gösterimleri yaparak ABD’yi, bu ülkenin hayat görüşünü ve iş yapma tarzını tanıtmayı amaçlıyordu. Bu gösterimler için gezici ekipler Anadolu’nun ücra köylerine gidiyor, köy halkını meydana topluyor ve onlara filmleri gösteriyorlardı. Bu filmlerin köylülerin zihninde tam olarak nasıl bir izlenim bıraktığı konusunda düzenleyicilerin kafalarında soru işaretleri bulunsa da elektriği bile olmayan köylerde yapılan gösterimler muazzam bir hayranlık yaratıyordu. Köylülerin ilgisini çekeceği düşünüldüğünden konuları tarımsal üretimle ilişkili filmlerin seçilmesine özen gösteriliyordu.<a class="si-noteref" href="#f250" id="backref_250">250</a> Böylece yapılan film gösterimleri ekonomik ve teknik yardım programlarını destekleyici bir mahiyet de kazanıyordu. Filmlerin tarımsal üretimle ilgili bilgilendirici yönünün yanı sıra, ABD’lilerin iş yapma alışkanlıklarını ve genel hayat tarzını da tanıtan bir boyutu olmasına da dikkat ediliyordu. USIE/USIS bir süre sonra Anadolu’da büyük ilgi çeken gösterimleri için gelen yeni taleplere yanıt veremez hale geldi.</p>
			<p><span id="page186" title="186"></span>Geniş halk kesimlerine yönelik faaliyetler arasında Amerika’nın Sesi Radyosu’nun yayınlarını da saymak gerekir. Radyo yayınlarının kapsama alanı genişledikçe büyük kentler dışında da önemli bir dinleyici kitlesi oluştu. Dinleyici profilinin değişmeye başlaması üzerine bu kesimlerin ilgisini çekecek programlara yer verilmeye çalışıldı. Böylece Amerika’nın Sesi Radyosu bir yandan Türkçe şarkı türkü programları yayınlarken bir yandan da kentli sınıflara Amerikan müziğini tanıtmayı amaçlayan programlar hazırlayarak hibrid bir yayın akışı oluşturmaya çalıştı. Aynı yıllarda sosyalist ülkelerden yapılan radyo yayınlarıysa ABD’den sağlanan teknolojiyle perdelenmekteydi. Bütün engellemelere rağmen dinleyicilere ulaşabilen Moskova Radyosu ya da Bizim Radyo yayınları, ülkedeki antikomünist baskı ortamı nedeniyle ancak gizlice dinlenebiliyordu. Kore Savaşı’nın başlaması özellikle Amerika’nın Sesi Radyosu’nun bilinirliğinin artması ve haber yayınlarının daha geniş bir kitleye ulaşması açısından dönüm noktası oldu.</p>
			</div>
			<div class="si-footnotes">
			<div class="si-footnote" id="f224"><a class="si-backref" href="#backref_224">224</a><span>. ABD diplomatik belgelerinde, bu yıllarda Türkiye, Yunanistan ve İran’ın yer aldığı bölge “Near East” olarak adlandırılmaktadır. Ancak metinde belgelerden doğrudan alıntılanmadığı sürece Ortadoğu adlandırması tercih edilmiştir.</span></div>
			<div class="si-footnote" id="f225"><a class="si-backref" href="#backref_225">225</a><span>. <em>The Diplomacy of Ideas, U.S. Foreign Policy and Cultural Relations, 1938-1950</em>, s. 51.</span></div>
			<div class="si-footnote" id="f226"><a class="si-backref" href="#backref_226">226</a><span>. Rockefeller’in Türkiye’deki faaliyetlerini betimleyen çalışmalar için bkz. Murat Erdem ve Kenneth W. Rose. “American Philanthropy in Republican Turkey: The Rockefeller and Ford Foundations”,  <em>The Turkish Yearbook of International Relations</em>, Special Issue on 200 Years of Turkish-American Relations, Sayı 3, (2000/2), s. 131-157.</span></div>
			<div class="si-footnote" id="f227"><a class="si-backref" href="#backref_227">227</a><span>. Aynı dönemde Türkiye de New York’ta Türkiye Haberler Bürosu’nu açmıştır. Bu büro, ABD’de Türkiye yanlısı bir hava yaratmaya çabalamıştır. Thomas, büronun ABD’liler tarafından da iyi karşılandığını söylemektedir. Bkz. <em>The United States and Turkey and Iran</em>, s. 151.</span></div>
			<div class="si-footnote" id="f228"><a class="si-backref" href="#backref_228">228</a><span>. USIS’ten önce 1948 ile 1952 arasında faaliyet gösteren kurum, Birleşik Devletler Enformasyon ve Değişim (United States Information and Exchange) adını taşımış ve USIE olarak kısaltılmıştır.</span></div>
			<div class="si-footnote" id="f229"><a class="si-backref" href="#backref_229">229</a><span>. Yazışmalarda oldukça cinsiyetçi değerlendirmelere de rastlanmaktadır. Bu değerlendirmelerden biri Kız Koleji’yle ilgilidir: “(…) en nüfuzlu kişiler kızlarının, körpe yaşlarında, ABD’nin etki alanına girmelerine izin vermeye istekli. Burada bu kızların gençlik gelişimi ve selameti bir Amerikan kurumu gözetiminde olacaktır. Açıktır ki, okullara gelen bu kızlar her kuşakta önde gelen adamların eşleri olacaktır ve tabii ki geleceğin liderlerinin de anneleri.” R.L.Riley, “Report of Overseas Trip”, Kasım 1957, RG 59 Department of State, Records of the Board of Foreign Scholarship, 1950-1963, Container 98, NARA.</span></div>
			<div class="si-footnote" id="f230"><a class="si-backref" href="#backref_230">230</a><span>. Rockefeller Vakfı 1952-71 arasında Türkiye’ye toplam 16 milyon dolar aktarmıştır. “American Philanthropy in Republican Turkey: The Rockefeller and Ford Foundations”, s. 132. Ford Vakfı ise Türkiye’deki altmış yıllık faaliyet süresi boyunca verdiği toplam bursun neredeyse yarısını 1950 ve 1960’lar boyunca vermiştir. Kenneth W. Rose, “The Rockefeller Foundation’s Fellowship Program in Turkey, 1925-1983”, 2008, s. 13. <a href="http://www.rockarch.org/publications/resrep/pdf/roseturkey.pdf">http://www.rockarch.org/publications/resrep/pdf/roseturkey.pdf</a>  (en son erişim tarihi: 21 Mayıs 2009).</span></div>
			<div class="si-footnote" id="f231"><a class="si-backref" href="#backref_231">231</a><span>. Kütüphaneler ilk kez ABD’nin Savaş Enformasyon Ofisi’ne bağlı olarak açılmıştır. Daha sonra 1945’te kamuya açık kütüphane olarak tekrar açılmıştır. Embassy Ankara to the Department of State, “February 1950, USIE Activities in Turkey”, 27 Mart 1950, Department of State Decimal Files, 1950-1954, RG59, Cultural Affairs Near East, Box 2491, NARA.</span></div>
			<div class="si-footnote" id="f232"><a class="si-backref" href="#backref_232">232</a><span>. Kütüphanecilik, kitap yayıncılığı ve Soğuk Savaş’la ilgili olarak, <em>Library&amp;Culture</em> dergisinin “Cold War Libraries” başlığıyla yayımlanan Winter 2001, Sayı 36 sayısında konuyla ilgili ilginç makaleler bulunabilir.</span></div>
			<div class="si-footnote" id="f233"><a class="si-backref" href="#backref_233">233</a><span>. Bunun bir örneği Celal Bayar’ın ABD seyahati sırasında USIS tarafından hazırlanan haberlerdir. Bu haberleri bir arada görmek için bkz. “Türkiye III. Reisicumhuru Sayın Celâl Bayar’ın Birleşik Amerika Devletlerini Ziyaretleri”.</span></div>
			<div class="si-footnote" id="f234"><a class="si-backref" href="#backref_234">234</a><span>. Radyo yayınları kısa süre sonra ABD’den merkezî olarak yönetilmiştir.</span></div>
			<div class="si-footnote" id="f235"><a class="si-backref" href="#backref_235">235</a><span>. İlk yapılan işlerden biri İngilizce-Türkçe Redhouse sözlüğünün yayına hazırlanmasıdır. Bu konuda Rockefeller Vakfı’yla ortak çalışılmıştır. Sonuç olarak, John Kingley Birge’nin de aralarında yer aldığı bir editörler grubu tarafından sözlük yayına hazırlanmış, sözlüğün yayımlanması üzerine bir kokteyl tertip edilmiştir.</span></div>
			<div class="si-footnote" id="f236"><a class="si-backref" href="#backref_236">236</a><span>. Embassy Ankara to the Department of State, “Semi Annual Report on Turkey”, 9 Temmuz 1951, Department of State Decimal Files, 1950-1954, RG59, Cultural Affairs Near East, Box 2491, NARA.</span></div>
			<div class="si-footnote" id="f237"><a class="si-backref" href="#backref_237">237</a><span>. ABD’li personelin eşlerinin aktif olarak çalışmalarını yürüttükleri bu dernek, özellikle çocuklara İngilizce öğretmeye yönelik çalışmalar yapmıştır.</span></div>
			<div class="si-footnote" id="f238"><a class="si-backref" href="#backref_238">238</a><span>. Derneğin en önemli faaliyetlerinden biri Yalova’da yapılan ve sosyal bilimlerin farklı disiplininden önemli akademisyenleri bir araya toplayarak, Türkiye’de sosyal bilimlerin içinde bulunduğu durumun değerlendirildiği konferanstır.</span></div>
			<div class="si-footnote" id="f239"><a class="si-backref" href="#backref_239">239</a><span>. Kore Savaşı’nın yarattığı yeni ortama ilişkin değerlendirmede bu ifadeler kullanılmıştır. Bkz. Embassy Ankara to the Department of State, “Semi-Annual Evaluation Report on Turkey, November 30, 1950”, 8 Mart 1951, Department of State Decimal Files, 1950-1954, RG59, Cultural Affairs Near East, Box 2491, NARA.</span></div>
			<div class="si-footnote" id="f240"><a class="si-backref" href="#backref_240">240</a><span>. Ankara to Department of State, “Motion Pictures: Story of Two Cities”, 18 Ocak 1950, Department of State Decimal Files, RG 59, Cultural Affairs: Near East, Box 2491, NARA.</span></div>
			<div class="si-footnote" id="f241"><a class="si-backref" href="#backref_241">241</a><span>. Bkz. Embassy Ankara to Department of State, “Motion Pictures: Story of Two Cities”, 18 Ocak 1950.</span></div>
			<div class="si-footnote" id="f242"><a class="si-backref" href="#backref_242">242</a><span>. Bu büro antikomünist materyalin bu bölgeye tam uygun olduğu yönündeki görüşünü tekrarlıyor: “Türkler komünizme meyil gösterdiği için değil, haklı olduklarını öğrenmekten keyif aldıkları için.” Embassy Ankara to the Department of State, “IE: Evaluation Reports”, 20 Aralık 1951, Department of State Decimal Files, 1950-1954, RG59, Cultural Affairs Near East, Box 2492, NARA.</span></div>
			<div class="si-footnote" id="f243"><a class="si-backref" href="#backref_243">243</a><span>. Bkz. Embassy Ankara to Department of State, “USIE Activities in Turkey”, 17 Eylül 1951, Department of State Decimal Files, RG 59, Cultural Affairs, Near East, Box 2491, NARA.</span></div>
			<div class="si-footnote" id="f244"><a class="si-backref" href="#backref_244">244</a><span>. Türkiye’den Washington’a iletilen talepler arasında Türkiye’yi önemli biliminsanlarının ya da sanatçıların gelmesi yer almışsa da gelenler birkaç istisna dışında üniversitelerde seminer vermeye gelen akademisyenlerle sınırlı kalmıştır.</span></div>
			<div class="si-footnote" id="f245"><a class="si-backref" href="#backref_245">245</a><span>. Seçimlerden birkaç gün önce köylerde yapılan film gösterimlerinin programına <em>Birleşik Amerika’da Seçim Günü</em> isimli film de alınmış. Seçimlerin ardından yapılan değerlendirmede, bu tür film gösterimleri dolayısıyla değil etkinliklerinin genel olarak demokrasinin gelişimine katkı yaptığı iddia ediliyor. Bkz. Embassy Ankara to the Department of State, “USIE Activities in Turkey During April and May 1950”, 12 Temmuz 1950, Department of State Decimal Files, 1950-1954, RG59, Cultural Affairs Near East, Box 2491, NARA.</span></div>
			<div class="si-footnote" id="f246"><a class="si-backref" href="#backref_246">246</a><span>. İkincil hedef gruplar arasında köylüler, askerler ve azınlıklar sayılmıştır. Askerlerin ikincil hedef grupta olmasının nedeni ordu personeliyle her türlü ilişkinin JAMMAT üzerinden sağlanıyor olması, USIE’nin film orduya yönelik film gösterimleri dışında sınırlı temasa sahip olmasıdır. Bkz. Embassy Ankara to the Department of State, “USIE Country Paper-Turkey”, 3 Ağustos 1950, Department of State Decimal Files, 1950-1954, RG59, Cultural Affairs Near East, Box 2491, NARA.</span>
				<span>Modernleşme söyleminde bir aracı sınıf olarak görülen bu gruplardan kişilerle ilişkilerin yöntemi üzerine de görüş belirtilmiş ve birebir görüşmelerin en etkili yöntem olduğu salık verilmiştir.</span></div>
			<div class="si-footnote" id="f247"><a class="si-backref" href="#backref_247">247</a><span>. Georgetown Üniversitesi yardımıyla sadece bürokratların dil öğrenmesine yönelik olarak çalışan bir kurs açılmıştır.</span></div>
			<div class="si-footnote" id="f248"><a class="si-backref" href="#backref_248">248</a><span>. Bkz. Embassy Ankara to the Department of State, “USIE Country Paper-Turkey”, 3 Ağustos 1950, Department of State Decimal Files, 1950-1954, RG59, Cultural Affairs Near East, Box 2491, NARA.</span></div>
			<div class="si-footnote" id="f249"><a class="si-backref" href="#backref_249">249</a><span>. Örneğin, Türkiye’de kuşakların Alman, Fransız ve İngiliz etkisinde yetiştiğini, 35 yaşın altındakilerin ABD’de eğitim aldığını belirtilen Riley, Türkiye’nin Batı yanlılığının devamı ve ABD dış politika hedeflerinin gerçekleştirilmesi açısından daha çok “genç Türk”ü ABD’ye götürmeye devam etmeyi önermektedir. Riley raporunda ayrıca eğitim alanındaki işbirliğinin çeşitli örnekleri görülebilir. Bkz. R.L.Riley, “Report of Overseas Trip”, Kasım 1957, RG 59 Department of State, Records of the Board of Foreign Scholarship, 1950-1963, Container 98, NARA.</span></div>
			<div class="si-footnote" id="f250"><a class="si-backref" href="#backref_250">250</a><span>. “Köydeki Türk, yeni bir traktörle ya da savaştan dönen bir askerin Amerikan silahları hakkında anlattıklarıyla merakı tetiklendikçe, Amerikan yöntemleriyle ilgili daha fazla şey öğrenmek isteyecektir. Fakat bir film ya da poster onun hayatıyla alakalı değilse ilgisini kaybetmekte ya da ‘böbürlenme’ olarak görmektedir.” Embassy Ankara to the Department of State, “USIE Report for Turkey, December 1949”, 16 Şubat 1950, Department of State Decimal Files, 1950-1954, RG59, Cultural Affairs Near East, Box 2491, NARA.</span></div>
			</div>
  </body>
</html>