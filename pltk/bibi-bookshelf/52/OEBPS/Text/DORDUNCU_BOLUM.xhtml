<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>DORDUNCU_BOLUM.xhtml</title>
  <link href="../Styles/template.css" rel="stylesheet" type="text/css" />
  <meta content="urn:uuid:cac2ecbd-ac48-483d-bee7-bca5e34e99ed" name="Adept.expected.resource" />
</head>

<body>
  <div class="generated-style" id="dorduncu-bolum">
    <p class="bolum-ismi" xml:lang="tr"><span class="bolum-ismi">Dördüncü bölüm</span></p>

    <h1 class="bolum-ismi-2-satir" id="toc-anchor" xml:lang="tr"><span class="bolum-ismi">(1990-1996)</span></h1>

    <p class="duz" xml:lang="tr"><span class="duz">“İstanbul’da, 4. Levent’te ev tutulmuştu. 9 mayıs-21 mayıs arası bu evde kaldık. Sonra Bahçelievler’e taşındık. Adresi herhalde, Koza 27 numaradaydı. Abdullah 1990-1992 yıllarında işsizdi. Laleli-Aksaray’daki arkadaşlarının yazıhanelerine gidip otururdu.</span></p>

    <p class="duz" xml:lang="tr"><span class="duz">Fransa’dan büyük parayla dönmüştüm. Orada sosyal yardımdan aldığımız parayla geçindik. Ali Bey’in<a class="footnote-link" href="#footnote-231-1" id="footnote-231-1-backlink">[1]</a> getirdiklerini biriktirmiştim. O dönemde bu parayla geçindik.”</span></p>

    <p class="duz" xml:lang="tr"><span class="duz">Abdullah Çatlı, Türkiye’de ilk “resmî” adımını 25 nisan 1990 tarihinde attı. “Mehmet Özbay” kimliğiyle İstanbul Beşiktaş Kaymakamlığı Nüfus Müdürlüğü’nden, 201-150837 seri numaralı nüfus cüzdanını aldı.</span></p>

    <p class="duz" xml:lang="tr"><span class="duz">Sahte nüfus cüzdanı Çatlı’ya ilk rahat nefesini aldırdı.</span></p>

    <p class="duz" xml:lang="tr"><span class="duz">Ardından, sürücü belgesi geldi...</span></p>

    <p class="duz" xml:lang="tr"><span class="duz">18 mayıs 1990 tarihinde, Konya Selçuk’taki Özel Hodaloğlu Sürücü Kursu’na, yine “Mehmet Özbay” kimliğiyle başvurdu.</span></p>

    <p class="duz" xml:lang="tr"><span class="duz">Buradan 24 eylül 1990 tarih ve 622125 C seri numaralı (90-18) 1568 numaralı sertifikaya, 11 aralık 1990 tarihinde Konya Cumhuriyet Savcılığı’ndan sabıkası olmadığına dair aldığı belgeyi ekleyip, İstanbul Emniyet Müdürlüğü’ne müracaat etti.</span></p>

    <p class="duz" xml:lang="tr"><span class="duz">Müracaatının aynı günü, yani 18 aralık 1990 günü ehliyet sahibi oldu. Fotoğrafının bulunduğu ehliyet, E sınıfı, G 680465 seri ve 879592 numaralıydı.</span></p>

    <p class="duz" xml:lang="tr"><span class="duz">Tek tek aldığı kimliklerle kendi sorununu kendisi halletti.</span></p>

    <p class="duz" xml:lang="tr"><span class="duz">Peki, ya okula başlayacak olan kızları hangi kimlikle kaydedilecekti?</span></p>

    <p class="duz" xml:lang="tr"><span class="duz">“Eşime dedim ki: ‘Benim soyadım Çatlı, çocukların soyadı Çatlı, biliyorsun çocuklar tahsil yapmak zorunda. Bir problem çıkar mı?’ Bana dedi ki: ‘Hiç çekinmeyin, problem çıkmaz.’ Ben üsteledim, ‘İstersen boşanalım, ben kızlık soyadımı alayım, çocuklar da benim soyadımı alsın, okula öyle devam etsinler’ dedim. ‘Hayır kesinlikle gerek yok, rahatız’ dedi.”</span></p>

    <p class="duz" xml:lang="tr"><span class="duz">“Türkiye’ye dönünce babam beni Saint-Benoit Fransız Koleji’ne yazdırdı. Doğru düzgün Türkçe bilmiyordum. İlk gün okula beni babam götürdü. İstiklal Marşı çalındı, sonra herkes sınıflara gitti. Babam da benim sınıflara doğru gittiğimi görünce, bahçeden ayrıldı. Birden aklıma geldi. Peki, bana adımı sorarlarsa ne diyecektim? Yani biz şimdi hangi soyadını almıştık. Hemen eve koştum, babama sordum. Çatlı soyadını kullanacaktım.</span></p>

    <p class="duz" xml:lang="tr"><span class="duz">Babam Çatlı soyadında çok ısrar ederdi. Bize sık sık, ‘Evlenseniz de soyadınızı değiştirmeyeceksiniz’ derdi. Babam sert görünüşlü biriydi. Ancak şaka yollu bize takılmadan da edemezdi: bana bazen ‘Adile Naşit’, bazen de ‘İnatçı Keçi’ derdi. Okul çıkışı beni almaya gelirdi, tüm kız arkadaşlarım ona hayrandı.”</span></p>

    <p class="baslik-3" xml:lang="tr"><span class="duyuru-baslik">“İdealist” Çatlı</span></p>

    <p class="duz" xml:lang="tr"><span class="duz">Abdullah Çatlı kendini güvenceye aldıktan sonra, eski arkadaşlarıyla sık sık buluşmaya başladı. Bu arada birçok “silah arkadaşı” cezaevinden çıkmıştı.</span></p>

    <p class="duz" xml:lang="tr"><span class="duz">İstanbul’da sık sık toplantılar yapılıyordu.</span></p>

    <p class="duz" xml:lang="tr"><span class="duz">Çatlı toplantılarda hep aynı sözleri tekrarladı: “Bizim arkadaşlarımıza eziyet eden Zeki Kaman, Dürüst Oktay gibi polislerle, Nurettin Soyer gibi askerî savcılardan kesinlikle intikamımızı almalıyız.”</span></p>

    <p class="duz" xml:lang="tr"><span class="duz">Ülküdaşları, Çatlı’nın geçmişlerde yaşayan bu sözlerini şaşkınlıkla dinliyorlardı.</span></p>

    <p class="duz" xml:lang="tr"><span class="duz">Ancak kısa bir zaman sonra Çatlı da, ülküdaşları gibi Türkiye’nin yeni dönemine ayak uydurdu. Toplantılarda, şirketler kurarak para kazanmanın yollarını tartışmaya başladı...</span></p>

    <p class="duz" xml:lang="tr"><span class="duz">Toplantıların bir önemli gündemi de, yeraltı dünyasına giren Ülkücülerle ilişkiye geçmekti.</span></p>

    <p class="duz" xml:lang="tr"><span class="duz">Ancak Türkiye’de güç olabilmek için siyaseten kuvvetli olmak gerektiğine hepsi inanıyordu...</span></p>

    <p class="duz" xml:lang="tr"><span class="duz">İşte bu sohbetlerden biri basına yansıdı.</span></p>

    <p class="duz" xml:lang="tr"><span class="duz">Haftalık</span> <span class="italik">2000’e Doğru</span> <span class="duz">dergisine, MİT antetli, MİT Müsteşarı Korgeneral Teoman Koman imzalı (sayı: 32.42.44/ 00-116) bir “bilgi notu” geldi.</span></p>

    <p class="duz" xml:lang="tr"><span class="duz">İlk bakışta, bu “bilgi notu”nun da, daha önce sık sık medya kuruluşlarına gönderilen sahte MİT mektuplarından bir farkı yoktu.</span></p>

    <p class="duz" xml:lang="tr"><span class="duz">Ama “bilgi notu”ndaki iddiaları bugün tekrar okuduğumuzda hiç de yabana atılır gibi olmadığını görüyorsunuz:</span></p>

    <p class="duz" xml:lang="tr"><span class="duz">“7 ekim 1990 günü, Ankara’da siyasî organizasyonun il başkanlarıyla yapılan toplantının akabinde, Ülkücülerin İslamî kesiminin önde gelen isimlerinden Muhsin Yazıcıoğlu ve Mustafa Mit’in, zaman zaman kendilerine yakın buldukları Ülkücülerle yaptıkları sohbetlerde, Genel Başkan Alpaslan Türkeş’in genel başkanlıktan kendi isteğiyle ayrılması gerektiğini, genç ve dinamik bir başkana ihtiyaç duyulduğunu, bu adayın kendisi (Muhsin Yazıcıoğlu) olduğunu; yine Muhsin Yazıcıoğlu, Muharrem Şemsek, Mustafa Mit ve GKSOD eski genel başkanı Metin Tokdemir’le birlikte ABD Büyükelçiliği’nde CİA mensubu olarak görev yapan bir şahısla (ismi belirlenemedi) görüşme yaptıkları ve bu görüşmede, kendilerinin CİA denetiminde çalıştığını bildikleri ‘Gladio’ (Roma Kılıcı) olarak anılan antikomünist gizli örgütün tüm NATO ülkelerindeki Neofaşist gruplarla işbirliği yaptığının kesin olduğunu; 12 Eylül öncesi Türkiye’de MHP yöneticileriyle irtibatlı olduklarını, son günlerde meydana gelen olaylar sebebiyle Ülkücü taraftarlarının işbirliği yapmak istedikleri hususunu ifade etmişlerdir. Arz ederim.”</span></p>

    <p class="duz" xml:lang="tr"><span class="duz">Bu bilgilerin ne kadarı doğru henüz bilinmiyor. Bilinen bu toplantıların o günlerde sık sık yapıldığı...</span></p>

    <p class="duz" xml:lang="tr"><span class="duz">Bu arada bir noktaya daha işaret etmek gerekiyor: Abdullah Çatlı’nın cezaevinden kaçtığı tarih ile tetikçi Ülkücülerin cezalarını çekip cezaevlerinden çıkış tarihleri de, ne tesadüftür ki aynıydı...</span></p>

    <p class="baslik-3" xml:lang="tr"><span class="duyuru-baslik">ANAP kulisinde</span></p>

    <p class="duz" xml:lang="tr"><span class="duz">Artık sahte kimliklerle yaşamak istemeyen Abdullah Çatlı, Türkiye’ye geldiği 1990 yılı başında ANAP’taki eski Ülkücü arkadaşlarıyla sık sık görüştü.</span></p>

    <p class="duz" xml:lang="tr"><span class="duz">Ankara’ya geldiğinde ANAP Ankara Milletvekili ve TBMM Adalet Komisyonu Başkanı Alpaslan Pehlivanlı’nın Meclis’teki odasına gidip sohbet ediyor, Meclis lokantasında yemek yiyordu.</span></p>

    <p class="duz" xml:lang="tr"><span class="duz">Çatlı’nın ANAP’lı Pehlivanlı’nın yanına sık gitmesinin nedeni, Adalet Komisyonu başkanı eski ülküdaşının, kendisine, bir türlü kurtulamadığı Bahçelievler Katliamı davasında yardımcı olmasıydı...</span></p>

    <p class="duz" xml:lang="tr"><span class="duz">TBMM Adalet Komisyonu Başkanı Pehlivanlı, bu konuda elinde bir yetkisi olmadığını söylüyordu her seferinde.<a class="footnote-link" href="#footnote-231-2" id="footnote-231-2-backlink">[2]</a> Fakat sonunda Çatlı için bir umut ışığı doğdu.</span></p>

    <p class="duz" xml:lang="tr"><span class="duz">Yakında ANAP kongresi yapılacaktı. Eğer Yıldırım Akbulut genel başkanlığı kazanırsa, Alpaslan Pehlivanlı büyük bir ihtimalle Adalet bakanı olacaktı.<a class="footnote-link" href="#footnote-231-3" id="footnote-231-3-backlink">[3]</a></span></p>

    <p class="duz" xml:lang="tr"><span class="duz">Çatlı’ya söz verdi: “Adalet bakanı olursam, söz, o zaman senin için bir şeyler yapacağım!”</span></p>

    <p class="duz" xml:lang="tr"><span class="duz">Abdullah Çatlı bu nedenle gece gündüz demedi, ANAP kongresi öncesi kulis yaptı. Delegelerin neredeyse üçte birini oluşturan eski Ülkücü arkadaşlarından, Yıldırım Akbulut’u desteklemelerini istedi. Çatlı kulis çalışmalarını, Kadir Aksoy’un Ankara Dedeman Oteli’nin yanındaki Büklüm Sokak’ta bir dairede sürdürdü.</span></p>

    <p class="duz" xml:lang="tr"><span class="duz">Ancak Çatlı’nın isteği olmadı, ANAP kongresini Mesut Yılmaz kazandı.</span></p>

    <p class="duz" xml:lang="tr"><span class="duz">Kongre günü Abdullah Çatlı, ablasının hasta olduğunu, bu nedenle eniştesiyle Nevşehir’den Ankara’ya geldiğini öğrendi.</span></p>

    <p class="duz" xml:lang="tr"><span class="duz">Ankara’da nerede kaldıklarını öğrenmek için eniştesinin Ankara’da oturan kardeşini telefonla aradı. Tesadüf, orada kalıyorlardı. Eniştesine telefonda, “Evin numarasını vermeyin, sadece hangi sokakta olduğunu söyleyin, ben sizi bulurum” dedi.</span></p>

    <p class="duz" xml:lang="tr"><span class="duz">Öyle de yaptı. Akşam 21.30’da eve telefon etti: “Evin bulunduğu sokaktayım, beş dakika sonra dairenin ışıklarını birkaç kez yakıp söndürün, ben nerede olduğunuzu anlarım.”</span></p>

    <p class="duz" xml:lang="tr"><span class="duz">Evin lambaları yakılıp söndürüldü ve abla kardeş yıllar sonra buluştular.</span></p>

    <p class="duz" xml:lang="tr"><span class="duz">Abdullah Çatlı, bir yandan hükûmette olan bir partinin kongresinde kulis yapacak kadar rahat davranıyor, öte yandan akrabalarıyla buluşurken gizlilik yöntemlerine başvuruyordu. Neden?</span></p>

    <p class="duz" xml:lang="tr"><span class="duz">Bu, olsa olsa Çatlı’nın bu tür gizli işleri sevmesinden ve alışmış olmasından ileri geliyordu.</span></p>

    <p class="duz" xml:lang="tr"><span class="duz">Eniştesi ve ablasını ertesi gün alıp İstanbul’a götürdü. Şehrin en güzel yerlerinde ağırladı. Eniştesi o günleri şöyle anımsıyor:</span></p>

    <p class="duz" xml:lang="tr"><span class="duz">“Vallahi bir yemeğimizin faturası bile benim memur maaşımdan fazlaydı. Hatta hiç unutmam, o kadar para veriyoruz, israf olmasın diye tüm yemekleri son lokmasına kadar yemeğe çalışırdım. Abdullah yakınları için parayı hiç esirgemeyen biriydi.”</span></p>

    <p class="baslik-3" xml:lang="tr"><span class="duyuru-baslik">Haluk Kırcı’yla yeniden buluşuyor</span></p>

    <p class="duz" xml:lang="tr"><span class="duz">Abdullah Çatlı çok para harcıyordu. Bu paranın kaynağı neydi?</span></p>

    <p class="duz" xml:lang="tr"><span class="duz">Ticaret olabilir miydi?</span></p>

    <p class="duz" xml:lang="tr"><span class="duz">18 temmuz 1991 tarih ve 2819 sayılı</span> <span class="italik">Türkiye Ticaret Sicili</span> <span class="duz">gazetesinde yayımlanan şirketin kurucuları arasında kendisi yoktu ama onu temsilen kardeşi Zeki Çatlı vardı.</span></p>

    <p class="duz" xml:lang="tr"><span class="duz">Yıllar sonra, 1989 yılında şartlı tahliyeyle cezaevinden çıkan Haluk Kırcı’yla yine bir araya gelmiş, birlikte ticarete soyunmuştu. Şirketin kurucuları arasında Bahçelievler Katliamı’na katılan bir isim daha vardı: Ahmet Ercüment Gedikli.</span></p>

    <p class="duz" xml:lang="tr"><span class="duz">Şirketin adı: Promesse Tıbbî Malzeme ve Tekstil Sanayii Ticaret Limited.</span></p>

    <p class="duz-ilk-paragraf" xml:lang="tr"><span class="duz">Ortaklar şu isimlerden oluşmuştu:</span></p>

    <p class="alinti" xml:lang="tr"><span class="bold">a)</span> <span class="duz">Ali Rıza Önen. TC uyruklu. Çağdaş Yapı Koop., G. Blok, A Kapı, Kat 2 Ümraniye-İstanbul.</span></p>

    <p class="alinti" xml:lang="tr"><span class="bold">b)</span> <span class="duz">Uğur Akbaş. TC uyruklu. Sarı Yakup Mah. Yeni Cami Sok. No. 31 Adana.</span></p>

    <p class="alinti" xml:lang="tr"><span class="bold">c)</span> <span class="duz">Zeki Çatlı. TC uyruklu. Kapucubaşı Mah. Menekşe Sok. No. 3/5 Nevşehir.</span></p>

    <p class="alinti" xml:lang="tr"><span class="bold">d)</span> <span class="duz">Ahmet Ercüment Gedikli. TC uyruklu. Kozyatağı Oyak Evleri, A Grup, No. 6/11 Erenköy-İstanbul.</span></p>

    <p class="alinti" xml:lang="tr"><span class="bold">e)</span> <span class="duz">Haluk Kırcı. TC uyruklu. Ali Ravi Cad. No. 73/3 Erzurum.</span></p>

    <p class="duz-ilk-paragraf" xml:lang="tr"><span class="duz">Annesini ve babasını daha öğrencilik yıllarında kaybeden, Erzurumlu arkadaşlarının “Esmeray”, Ankara’daki ülküdaşlarının “İdi Amin” adıyla tanıdığı Haluk Kırcı, yoksul bir ailenin yedi çocuğundan biriydi. On yıl kaldığı cezaevinde harçlığını hep Ülkücü arkadaşlarından aldı.</span></p>

    <p class="duz" xml:lang="tr"><span class="duz">12 Eylül 1980’den önce eli kanlı olan birçok arkadaşı gibi, 12 Eylül’den sonra “vicdanının sesini dinleyip” İslamiyet’i keşfetti.</span></p>

    <p class="duz" xml:lang="tr"><span class="duz">Cezaevinde kendisini okumaya veren Haluk Kırcı, “davaya katılan gençlere” eski deneyimlerini anlatmak için</span> <span class="italik">Genç Arkadaş</span> <span class="duz">adlı bir kitap yazdı. Cihad Yayınları’ndan çıkan kitabın birinci baskısı, 1991 yılının ocak ayında yapıldı.</span></p>

    <p class="duz" xml:lang="tr"><span class="duz">“Çağrımız İslam’da diriliştedir” diyen Haluk Kırcı, 198 sayfalık kitabında, Ülkücülerin nasıl örgütleneceği, şehir gerillası taktiklerinden nasıl ders alınacağı, itaatsizliğin önüne nasıl geçileceği, üniversitelerde solcularla nasıl mücadele edileceği ve kitle iletişim araçlarından nasıl yararlanılacağını bir bir yazıyordu...</span></p>

    <p class="baslik-3" xml:lang="tr"><span class="duyuru-baslik">Namık Erdoğan</span></p>

    <p class="duz" xml:lang="tr"><span class="duz">Ancak Haluk Kırcı da cezaevinden çıktıktan sonra, tıpkı Abdullah Çatlı gibi bu görüşlerini hemen değiştirip para kazanmanın yollarını aramaya başladı...</span></p>

    <p class="duz" xml:lang="tr"><span class="duz">Haluk Kırcı sağlık sektöründe ilk önemli ihalesini Şişli Etfal Hastanesi’nin temizlik işini alarak yaptı. Daha sonra Sağlık Bakanlığı’na ameliyat önlükleri ve eldivenleri sattı.</span></p>

    <p class="duz" xml:lang="tr"><span class="duz">Sağlık Bakanlığı’nın “köşe başlarında”, hep eski Ülkücü arkadaşları vardı. Çatlı ve Kırcı, zamanla bakanlığa tıbbî malzeme satan ıtriyat firmalarına da aracılık yapmaya başladılar. İyi para kazanıyorlardı.</span></p>

    <p class="duz" xml:lang="tr"><span class="duz">İşler iyiydi. Ama Sağlık Bakanlığı Teftiş Kurulu Başkan Yardımcısı Namık Erdoğan, ihalelerde birtakım “dümenler” döndürüldüğünü anlamıştı. Üstelik aldığı tehditlere rağmen olayın üzerine gidiyordu.</span></p>

    <p class="duz" xml:lang="tr"><span class="duz">Bu namuslu bürokrat, 9 mayıs 1994 tarihinde akşam saat 20.00 dolaylarında Ankara Selanik Caddesi’ndeki Numuneliler Lokali’nden ayrılıp özel arabasıyla evine giderken kaçırıldı. Cesedi, Kırıkkale yakınında, Kızılırmak’ın kenarında bulundu!</span></p>

    <p class="baslik-3" xml:lang="tr"><span class="duyuru-baslik">Sultan Tekstil</span></p>

    <p class="duz" xml:lang="tr"><span class="duz">Ortakları arasında gözükmese de, Abdullah Çatlı’nın kurduğu ikinci şirket, Aziz Dal ve Mehmet Şirin Durmuş’la birlikte kurdukları Sultan Tekstil’di...</span></p>

    <p class="duz" xml:lang="tr"><span class="duz">“Kanarya Yolu, Güvercin Caddesi, 13/3 Küçükçekmece-İstanbul” adresindeki Sultan Tekstil’in perde arkasında Yaşar Öz vardı.</span></p>

    <p class="duz" xml:lang="tr"><span class="duz">Yaşar Öz, sektöre yabancı biri değildi. İngiltere’de tekstil işleriyle ilgilenmişti. Abdullah Çatlı’ya tekstil işine girmesini Yaşar Öz önermişti. Zaten resmî olarak gözükmemesine rağmen, şirketin gerçek ortakları arasında Serpil İpek, Aydın İpek kardeşler, Haluk Kırcı, Meral Çatlı gibi isimler de vardı.</span></p>

    <p class="duz" xml:lang="tr"><span class="duz">Gökçen ve Meral Çatlı bu şirketi şöyle anlattılar:</span></p>

    <p class="duz" xml:lang="tr"><span class="duz">“Babam, Haluk (Kırcı) Abi’yle birlikte ticaret kursuna gittiler. Ancak babam bir süre sonra bıraktı, Haluk Abi devam etti. Haluk Abi babamdan daha yırtıktı, yani ticareti daha iyi beceriyordu. Babam ağır bir insandı. Kot işine girdiler, ancak belli sayıda kot üretmek gerekiyordu, yapılamadı.”</span></p>

    <p class="duz" xml:lang="tr"><span class="duz">“Sultan Tekstil 1991 yılında kuruldu, 1995 yılında iflas etti. Şirketin ortakları; kocam, ben, Haluk Kırcı, Aydın İpek ve Serpil İpek kardeşlerdi. Bu iki kardeşin babaları ölünce, aralarında sorun çıktı. Aslında önceleri işler iyiydi. Ameliyat elbisesi, eldiven filan yapıp satıyorduk, ancak sorun çıkınca şirket battı. Kocam şirketten BMW otomobil alıp hissesini devretti.”</span></p>

    <p class="duz" xml:lang="tr"><span class="duz">Şirket iflas etmişti, ancak Abdullah Çatlı ve Haluk Kırcı ikilisi, bu süre zarfında İstanbul’da “başlarını sokabilecek” birer ev aldılar.</span></p>

    <p class="duz" xml:lang="tr"><span class="duz">Çatlılar, 1992 eylülüne kadar Bahçelievler’deki evlerinde kirada oturduktan sonra, 1992’nin eylül ayında İstanbul’un en lüks semtlerinden biri olan Florya’da dubleks bir daire alıp, zevkli ve pahalı bir biçimde döşediler.</span></p>

    <p class="duz" xml:lang="tr"><span class="duz">Haluk Kırcı, Susurluk Kazası’na kadar Avcılar’da oturuyordu. Nikâh şahitliğini dönemin Erzurum valisi Mehmet Ağar’ın yaptığı eşi Vesile ve kızı Hazal’la mutlu bir yaşam sürdüren Haluk Kırcı, Avcılar Sanayi Sitesi’nden bir de işyeri sahibi oldu.</span></p>

    <p class="duz" xml:lang="tr"><span class="duz">Biri yurtdışında altı yıl, diğeri Türkiye’de on yıl cezaevinde yattı. Bir araya geldiklerinde şirket kurabilecek parayı hemen buldular. Şirketlerinin malî durumu iyi değildi. Buna rağmen altlarına pahalı arabalar çekip, dubleks lüks daireler almışlardı.</span></p>

    <p class="duz" xml:lang="tr"><span class="duz">Paranın kaynağı neydi? Ticaret olmadığı belliydi.</span></p>

    <p class="duz" xml:lang="tr"><span class="duz">Nevzat Bor, 1970’li yıllarda Abdullah Çatlı’nın sağ koluydu. Yedikleri içtikleri ayrı gitmezdi.</span></p>

    <p class="duz" xml:lang="tr"><span class="duz">Çatlı cezaevinden kaçıp Türkiye’ye geldiğinde, yardımına ilk koşan kişilerden biri de Nevzat Bor’du.</span></p>

    <p class="duz" xml:lang="tr"><span class="duz">Ama ticaret bu iki eski dostun arasını açtı.</span></p>

    <p class="duz" xml:lang="tr"><span class="duz">1992 yılında Çatlı ve Kırcı Orta Asya’ya 400 bin dolarlık şeker ihraç etmek için, Nevzat Bor’un bölgedeki ilişkilerinden yararlanmak istediler.</span></p>

    <p class="duz" xml:lang="tr"><span class="duz">Nevzat Bor, iki eski arkadaşına kefil oldu. Hatta Çatlı ve Kırcı parayı peşin aldılar. Ancak, gel zaman git zaman şekerler bir türlü bölgeye gönderilmedi.</span></p>

    <p class="duz" xml:lang="tr"><span class="duz">Bu olay üzerine Nevzat Bor, Çatlı ve Kırcı’ya darıldı ve bir daha hiç konuşmadı!</span></p>

    <p class="duz" xml:lang="tr"><span class="duz">Ticarette bu kadar başarısız olan Çatlı-Kırcı ikilisi, sahi bu paraları nereden buluyorlardı? Paranın kaynağı ticaret olamayacağına göre, acaba neydi? Yoksa uluslararası bazı ihaleler mi? Mantık yürüterek bulmaya çalışalım:</span></p>

    <p class="baslik-3" xml:lang="tr"><span class="duyuru-baslik">Çatlı, Uğur Mumcu’yu arıyor</span></p>

    <p class="duz" xml:lang="tr"><span class="duz">Abdullah Çatlı, 6 haziran 1992 tarihinde Mehmet Özbay adını vererek,</span> <span class="italik">Cumhuriyet</span> <span class="duz">gazetesinin Ankara bürosundan Uğur Mumcu’yu aradı. Uğur Mumcu’yu bulamadı ama “Zırhlı araç yolsuzluğuyla ilgili görüşecektim” şeklinde mesaj bıraktı.</span></p>

    <p class="duz" xml:lang="tr"><span class="duz">Aradan yıllar geçti, MİT görevlisi Mehmet Eymür, 24 temmuz 1997’de İstanbul DGM’de görülmekte olan Susurluk davasında ifade verdi. Bu ifadesinde, “Uğur Mumcu’ya, Abdullah Çatlı’nın Türkiye’de olduğunu ve kullanılmakta olduğunu söylediğini” anlattı. Eymür, Mumcu’ya “Bu kullanılmaya karşı olduğunu” da belirtmişti.</span></p>

    <p class="duz" xml:lang="tr"><span class="duz">Bu ifade üzerine bir açıklama yapan Uğur Mumcu’nun ağabeyi Ceyhan Mumcu, Eymür’ü, “Çatlı’nın nasıl kullanıldığını ve mesai arkadaşlarını tek tek açıklamaya” davet etti.<a class="footnote-link" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz">Bu açıklamadan sonra Ceyhan Mumcu ile Mehmet Eymür arasında bir telefon görüşmesi geçti. Görüşmede Eymür, Ceyhan Mumcu’ya, “Abdullah Çatlı’ya resmî görev verilmesine hep karşı çıktım. Ama arkasında, ikisi bakan düzeyinde olmak üzere, birçok siyasî vardı. Gücümüz yetmiyordu. Bu yüzden bu durumu Uğur Mumcu da dahil olmak üzere herkese haber verdim. DGM’de söylediğim budur, tutanaklara doğru geçti, incelerseniz görürsünüz” dedi.</span></p>

    <p class="duz" xml:lang="tr"><span class="duz">Eymür bu arada ilginç bir bilgi de verdi: “Zırhlı araç yolsuzluğuyla uğraştığı için Uğur Mumcu’ya suikast yapılacağına dair bir ihbar almıştık. Uğur Mumcu’ya haber verdik ve bu suikastı biz önledik” dedi.</span></p>

    <p class="duz" xml:lang="tr"><span class="duz">Uğur Mumcu’ya “zırhlı araç yolsuzluğu” yüzünden suikast yapılacağı haber alınıyor.</span></p>

    <p class="duz" xml:lang="tr"><span class="duz">Abdullah Çatlı, Uğur Mumcu’yu arayarak, “Zırhlı araç yolsuzluğuyla ilgili görüşecektim” diyor.</span></p>

    <p class="duz" xml:lang="tr"><span class="duz">Çatlı’nın zırhlı araç alımlarıyla ne ilgisi vardı? Uğur Mumcu’yu bu konuyla ilgili olarak araması, bu çetrefilli işlerin neresine düşüyor?</span></p>

    <p class="duz" xml:lang="tr"><span class="duz">Bu soruların yanıtlanmasını zamana bırakıyoruz ve tekrar Çatlı’nın İstanbul günlerine dönüyoruz.</span></p>

    <p class="baslik-3" xml:lang="tr"><span class="duyuru-baslik">“Şahin Ekli”</span></p>

    <p class="duz" xml:lang="tr"><span class="duz">26 şubat 1992 tarihinde Abdullah Çatlı, “Şahin Ekli” sahte pasaportuyla yurtdışına çıkarken, havaalanındaki kontroller sırasında yakalandı. Hemen havalimanındaki Teknik Büro Asayiş Şube Müdürlüğü’ne götürülüp parmak izi alındı. Parmak izi, 1900322 numarayla İstanbul Emniyet Müdürlüğü kayıtlarına geçirildi.</span></p>

    <p class="duz" xml:lang="tr"><span class="duz">Bu kayıtlarda, Malatya 1957 doğumlu, Haydar ve Fahriye’den olma, Malatya Çavuşoğlu köyünde oturan Şahin Ekli’nin fotoğraf bölümünde; siyah kazaklı, siyah ceketli, numaralı gözlüklü Abdullah Çatlı’nın fotoğrafı vardı.</span></p>

    <p class="duz" xml:lang="tr"><span class="duz">Abdullah Çatlı’nın, 17 şubat 1977 tarihinde Ankara Emniyet Müdürlüğü’nde “52804” sicil numarasıyla bulunan dosyasında da parmak izi vardı.</span></p>

    <p class="duz" xml:lang="tr"><span class="duz">Ancak Emniyet teşkilatı henüz bilgisayar teknolojisine geçemediği için (!) iki parmak izi karşılaştırılamamıştı.</span></p>

    <p class="duz" xml:lang="tr"><span class="duz">Sahte pasaportla yurtdışına çıkmak isteyen Abdullah Çatlı hemen serbest bırakıldı.</span></p>

    <p class="duz" xml:lang="tr"><span class="duz">Nedeni, ”yukarıdan, üst düzeyden” birinden telefon gelmesiydi!..</span></p>

    <p class="duz" xml:lang="tr"><span class="duz">Peki, Çatlı neden yurtdışına çıkmak istemişti?</span></p>

    <p class="duz" xml:lang="tr"><span class="duz">Yurtdışına gitme isteğinin, İstanbul Emniyet Müdürlüğü’nde yapılan kadro değişikliğiyle ilgisi var mıydı?</span></p>

    <p class="duz" xml:lang="tr"><span class="duz">Çatlı, “Şahin Ekli” sahte pasaportuyla yakalandığında, Necdet Menzir henüz on üç günlük İstanbul Emniyet müdürüydü ve Menzir, kendi ekibini İstanbul’a getirmeye başlamıştı. Yani İstanbul Emniyeti’ndeki kadrolar değişiyordu.</span></p>

    <p class="duz" xml:lang="tr"><span class="duz">Peki Necdet Menzir’den önce İstanbul Emniyet Müdürü kimdi? Mehmet Ağar! O tarihte Mehmet Ağar’ın tayini İstanbul Emniyet müdürlüğünden Erzurum valiliğine çıkmıştı!</span></p>

    <p class="baslik-3" xml:lang="tr"><span class="duyuru-baslik">Basamakları hızlı tırmanan emniyetçi</span></p>

    <p class="duz" xml:lang="tr"><span class="duz">Emniyet tarihinde, merdivenin basamaklarını Mehmet Ağar kadar hızla tırmanan belki de başka hiçbir polis yoktu.</span></p>

    <p class="duz" xml:lang="tr"><span class="duz">31 ekim 1951’de doğdu.</span></p>

    <p class="duz" xml:lang="tr"><span class="duz">Babası dönemin ünlü emniyet müdürlerinden Zülküf Ağar’dı. Babasını genç yaşta kaybetti. Polis yetimlerine verilen bursla önce Haydarpaşa Lisesi’ni, ardından Siyasal Bilgiler Fakültesi’ni bitirdi.</span></p>

    <p class="duz" xml:lang="tr"><span class="duz">Üniversitedeki dönem arkadaşları arasında PKK lideri Abdullah Öcalan da vardı!..</span></p>

    <p class="duz" xml:lang="tr"><span class="duz">Ağar’ın üniversitedeki adı “Pike”ydi ve Çin’in efsanevî lideri Mao’ya hayrandı.</span></p>

    <p class="duz" xml:lang="tr"><span class="duz">Mesleğe “tepe üstü dalış” yaptı. Emniyet Genel Müdürlüğü Asayiş Şubesi’nde komiser muavini olarak polisliğe ilk adımını attı. Cumhurbaşkanı Fahri Korutürk’ün koruma görevlisi oldu. Kaymakamlık sınavını kazandı, Torul ve Delice’de kaymakamlık yaptı. Dayanamadı, 1980 yılında baba mesleğine döndü. İstanbul Emniyet Şube müdür muavinliğine naklen geçti. Siyasî Şube müdür yardımcısı oldu. İlk “deneyimini” 1970’li yılların ünlü emniyet müdürü Şükrü Balcı’nın yanında kazandı. 1981 yılında Personel Şube müdürü, bir yıl sonra da Asayiş Şube müdürü oldu. 3 yıl 8 ay sürdürdüğü bu görevinde, İstanbul’un yeraltı dünyasını yakından tanıma olanağını buldu. 1984 yılında İstanbul Emniyet müdür yardımcılığına getirildi.</span></p>

    <p class="duz" xml:lang="tr"><span class="duz">Otuz yedi yaşında, 1988’de Ankara Emniyet müdürü oldu.</span></p>

    <p class="duz" xml:lang="tr"><span class="duz">1990 yılında, yani Abdullah Çatlı’nın İsviçre’deki cezaevinden kaçıp İstanbul’a geldiğinde, İstanbul Emniyet Müdürlüğü koltuğunda oturuyordu. İki yıl sonra Erzurum valisi, ardından hemen Emniyet genel müdürü oldu.</span></p>

    <p class="duz" xml:lang="tr"><span class="duz">24 aralık 1995 seçimlerinde DYP Elazığ milletvekili olarak Meclis’e girdi. ANAP-DYP koalisyon hükûmetinde Adalet bakanı, ardından kurulan RP-DYP koalisyon hükûmetinde İçişleri bakanı yapıldı.</span></p>

    <p class="baslik-3" xml:lang="tr"><span class="duyuru-baslik">Saflar değişiyor</span></p>

    <p class="duz" xml:lang="tr"><span class="duz">1980 yılında yurtdışına çıkarken MİT’le yakın ilişkisi olan Abdullah Çatlı, dönüşünde tıpkı ideolojik safı gibi, sırtını dayadığı gücü de değiştirdi.</span></p>

    <p class="duz" xml:lang="tr"><span class="duz">Abdullah Çatlı artık MİT’in değil, Emniyet’in adamıydı.</span></p>

    <p class="duz" xml:lang="tr"><span class="duz">Zaten MİT içinde de büyük değişikler olmuş, Hiram Abas-Mehmet Eymür ekibi tasfiye edilmişti.</span></p>

    <p class="duz" xml:lang="tr"><span class="duz">Yıldızı parlayanlar ise İstanbul eski Emniyet müdürü Şükrü Balcı’nın “iki çömezi” Mehmet Ağar ve Ünal Erkan’dı...</span></p>

    <p class="duz" xml:lang="tr"><span class="duz">Emniyet içinde, 17 bin üyeli Pol-Derli sol görüşlü polislerin hepsi teşkilattan çıkarılmış, tüm kilit noktalara 2 bin üyeli Pol-Birli Ülkücü polisler yerleştirilmişti.<a class="footnote-link" href="#footnote-231-5" id="footnote-231-5-backlink">[5]</a></span></p>

    <p class="duz" xml:lang="tr"><span class="duz">1980’li yıllarda Türkiye’deki dengeler, askerî darbe sonucu kesintiye uğramış, 1990’lı yıllarda yeniden şekillenmeye başlamıştı.</span></p>

    <p class="duz" xml:lang="tr"><span class="duz">1974 yılında İstanbul Ülkü Ocakları başkanlığını yapan Abdullah Kederoğlu, Çatlı’nın hemşerisiydi. Çatlı’nın yurtdışından geldiği günlere ilişkin bir tespitini anlatıyor:</span></p>

    <p class="duz" xml:lang="tr"><span class="duz">“Abdullah önceleri Mehmet Ağar’a çok karşıydı. Türkiye’ye geldiğinde hep onun hakkında atıp tutardı. Ancak kısa bir süre sonra da birlikte oldular.”</span></p>

    <p class="duz" xml:lang="tr"><span class="duz">Abdullah Çatlı’nın, Mehmet Ağar’ı sevmesinde hemşerisi Abdullah Kederoğlu’nun payı vardı.</span></p>

    <p class="duz" xml:lang="tr"><span class="duz">Kederoğlu’nun, Nevşehir’de görev yaparken tanıdığı ve dost olduğu İbrahim Şahin, Çatlı’nın Türkiye’ye geldiği yıllarda İstanbul’da Özel Harekât Şube müdürlüğü görevini yapıyordu.</span></p>

    <p class="duz" xml:lang="tr"><span class="duz">Çatlı, hemşerisi aracılığıyla önce İbrahim Şahin’le, daha sonra da Şahin’in aracılığıyla Mehmet Ağar’la tanıştı ve İstanbul Emniyet Müdürü Ağar’ı çok sevdi.</span></p>

    <p class="duz" xml:lang="tr"><span class="duz">Çatlı o günlerde ticareti de sevmeye başlamıştı...</span></p>

    <p class="baslik-3" xml:lang="tr"><span class="duyuru-baslik">GSC Tekstil</span></p>

    <p class="duz" xml:lang="tr"><span class="duz">GSC Tekstil: Gökçen, Selcen Company (veya Çatlı).</span></p>

    <p class="duz" xml:lang="tr"><span class="duz">Abdullah Çatlı yeni kurduğu şirketin adını, kızlarının baş harflerinden seçti...</span></p>

    <p class="duz" xml:lang="tr"><span class="duz">“Ali Rıza Gürcan Caddesi, Park Sokak, Arın Apartmanı, 5/1 Merter-İstanbul” adresindeki şirketin ortakları arasında şu isimler vardı:</span></p>

    <p class="duz" xml:lang="tr"><span class="duz">Mehmet Özbay, Efraim Barut ve Turgay Maraşlı.<a class="footnote-link" href="#footnote-231-6" id="footnote-231-6-backlink">[6]</a></span></p>

    <p class="duz" xml:lang="tr"><span class="duz">Abdullah Çatlı bu kez “Mehmet Özbay” adıyla, şirketin kurucuları arasında yer aldı.</span></p>

    <p class="duz" xml:lang="tr"><span class="duz">Binanın mülkiyeti Efraim Barut’a aitti. Macaristan’a tekstil ürünleri ihraç ediyorlardı.</span></p>

    <p class="duz" xml:lang="tr"><span class="duz">“Eşimin 1994’te Almanya’ya ve 1995’te Macaristan’a gittiğini biliyorum. Diğerleri (ABD-İngiltere) doğru değil. İki Mehmet Özbay var. Bu söylenen seyahatleri, öteki Mehmet Özbay yapmış olabilir. Macaristan’a kumaş, etek vb. ticaret için giderdi.”</span></p>

    <p class="duz" xml:lang="tr"><span class="duz">Abdullah Çatlı, eşi Meral Hanım’ın dediğine göre, 1994 ve 1995 yıllarında iki kez yurtdışına çıktı. Peki Çatlı yurtdışına hangi pasaportla gitti?</span></p>

    <p class="duz" xml:lang="tr"><span class="duz">Şahin Ekli sahte pasaportuyla 26 şubat 1992 tarihinde yakalanmıştı.</span></p>

    <p class="duz" xml:lang="tr"><span class="duz">Artık daha dikkatli olması gerekiyordu. Çatlı da işin kolayını buldu. Yeşil pasaport aldı?</span></p>

    <p class="duz" xml:lang="tr"><span class="duz">14 eylül 1994 tarihinde, “Mehmet Özbay” adına Emniyet Genel Müdürlüğü Yabancılar ve Hudut İltica Dairesi Başkanlığı’ndan aldığı, TR-A245202 seri numaralı “yeşil pasaport” Abdullah Çatlı’nın işini kolaylaştırdı.</span></p>

    <p class="duz" xml:lang="tr"><span class="duz">Çatlı, yurtdışına çıkışta vize gerektirmeyen ve yalnızca 1’inci, 2’nci ve 3’üncü dereceli devlet memurlarına verilen yeşil pasaporta da, yine çeşitli entrikalarla sahip oldu. “Mehmet Özbay” adına Maliye Bakanlığı’ndan, 1’inci kadro derece maliye müfettişi olduğunu gösterir belge almıştı: sahte kimlikle, sahte kadro!</span></p>

    <p class="duz" xml:lang="tr"><span class="duz">Maliye Bakanlığı’ndaki geleneğe göre, maliye müfettişleri yeşil pasaport taleplerini Teftiş Kurulu’na yapıyorlardı. Ancak, “Mehmet Özbay” adına alınan yeşil pasaport için Teftiş Kurulu’na hiç başvuru olmamıştı. Bu uygulama, Maliye Bakanlığı tarihinde ilk kez görülüyordu. O halde Mehmet Özbay’a (yani Abdullah Çatlı’ya) maliye müfettişi belgesini kim vermişti?</span></p>

    <p class="duz" xml:lang="tr"><span class="duz">Biri vermiştir herhalde; yoksa Başbakan Tansu Çiller ailesine yakınlığıyla bilinen, dönemin Maliye bakanı İsmet Attila verecek değil ya!</span></p>

    <p class="duz" xml:lang="tr"><span class="duz">On küsur yıldır polisin aradığı cezaevi firarisi, Türkiye’de sıradan vatandaşların ulaşamayacağı kimliklere ne kadar da kolay sahip oluyordu!</span></p>

    <p class="duz" xml:lang="tr"><span class="duz">Kim vardı Abdullah Çatlı’nın arkasında?</span></p>

    <p class="baslik-3" xml:lang="tr"><span class="duyuru-baslik">Gerçek Mehmet Özbay</span></p>

    <p class="duz" xml:lang="tr"><span class="duz">Suruçlu “pasaportzede” gerçek Mehmet Özbay da, o tarihlerde İstanbul’daydı. Abdullah Çatlı’nın “yaşamını kolaylaştıran” şu Mehmet Özbay’ın kimliğini de bir öğrenelim:</span></p>

    <p class="duz" xml:lang="tr"><span class="duz">Şanlıurfa Suruçlu. Doğum tarihi: 16 ekim 1964. Köyü: Bellik (eski adı Kırmit mezrası).</span></p>

    <p class="duz" xml:lang="tr"><span class="duz">Adı: Mehmet. Soyadı Özbay. Baba adı: Mevlüt. Ana adı: Fatma. Cilt no: 037/01. Sıra no: 33. Birey sıra no: 22.</span></p>

    <p class="duz" xml:lang="tr"><span class="duz">Medenî hali: Bekâr. Dini: İslam.</span></p>

    <p class="duz" xml:lang="tr"><span class="duz">Özbay ailesi, 1976 yılında Şanlıurfa’dan, Birecik’in Meydan Mahallesi’ne taşınmış.</span></p>

    <p class="duz" xml:lang="tr"><span class="duz">Ağabeyleri Salih Özbay, Birecik Orman Fidanlık Müdürlüğü’nde, İbrahim Özbay ise Birecik Kelaynak Kuşları Üretme Çiftliği’nde çalışıyor. Ağabeylerinin söylediğine göre, kardeşleri Mehmet Özbay on dört yıldır Londra’da yaşıyor. Sadece babası vefat ettiğinde, birkaç yıl önce gelmiş ziyaretlerine...</span></p>

    <p class="duz" xml:lang="tr"><span class="duz">Ancak bizdeki bilgiler farklı...</span></p>

    <p class="duz" xml:lang="tr"><span class="duz">Gerçek Mehmet Özbay, Abdullah Çatlı’nın GSC Tekstil’deki ortağı Turgay Maraşlı’yla birlikte Ataköy Atrium’da “Pizzadays” adında bir pizza dükkânı açtı.</span></p>

    <p class="duz" xml:lang="tr"><span class="duz">Turgay Maraşlı, aslında her iki işyerinin de göstermelik ortağıydı. Asıl ortak Abdullah Çatlı’ydı.</span></p>

    <p class="duz" xml:lang="tr"><span class="duz">Yani sahte ve gerçek Mehmet Özbay ortaktılar!</span></p>

    <p class="duz" xml:lang="tr"><span class="duz">Pizza dükkânını birkaç ay sonra hemen devrettiler.</span></p>

    <p class="duz" xml:lang="tr"><span class="duz">Gerçek Mehmet Özbay, 1994 yılında İstanbul Bahçeşehir’de Emlak Bankası Mensupları Emekli ve Yardım Vakfı tarafından “şahsına yapılan davetle” bir dükkân kiraladı. Davet aynı zamanda Mehmet Özbay’ın Şanlıurfalı hemşerileri Drej Ali (Ali Yasak) ile akrabası Nihat Yasak’a da yapılmıştı. Hemşerileri Yasaklar, gazete büfesi ile un mamulleri satan dükkânda hizmet verirken, Mehmet Özbay da, “Cafe Citron” adıyla bir işyeri açtı. Ancak burayı da kısa bir süre sonra iyi bir paraya devretti.</span></p>

    <p class="duz" xml:lang="tr"><span class="duz">Türkiye’de hemen herkes, gerçek Mehmet Özbay’ı merak ediyor. Ama herhalde Emlak Bankası Mensupları Emekli ve Yardım Vakfı, gerçek Mehmet Özbay’ı yakından tanıyor ki adına davetiye çıkarıp dükkân kiralamasına yardımcı oluyor.<a class="footnote-link" href="#footnote-231-7" id="footnote-231-7-backlink">[7]</a></span></p>

    <p class="duz" xml:lang="tr"><span class="duz">Gerçek Mehmet Özbay, Soli Ovadya adlı yabancı bir kadınla da, Japet şirketini kurdu. 1993’ten 1995’e kadar, Japet, yapa yapa bir tek Alarko Holding’in Alkent Sitesi’ndeki örnek dairesinin dekorasyonunu yaptı.</span></p>

    <p class="duz" xml:lang="tr"><span class="duz">Yoksa Mehmet Özbay bu işyerlerini yurtdışına çıkışlarında ticarî vize almak için mi kurmuştu?</span></p>

    <p class="duz" xml:lang="tr"><span class="duz">Çünkü “Mehmet Özbay” adıyla, yurtdışına 122 defa çıkış yapıldı.</span></p>

    <p class="duz" xml:lang="tr"><span class="duz">Bunun kaçını Çatlı, kaçını Özbay yaptı?</span></p>

    <p class="duz" xml:lang="tr"><span class="duz">Emniyet Genel Müdürlüğü’nün kayıtlarına göre Abdullah Çatlı 21 defa giriş çıkış yaptı. Demek ki Mehmet Özbay da 101 kez gidip gelmişti.</span></p>

    <p class="duz" xml:lang="tr"><span class="duz">Sık sık yurtdışına çıkan gerçek Mehmet Özbay, ne tür bir ticarî iş yapıyordu? Neredeyse her üç ayda bir pasaportunu kaybeden Mehmet Özbay, neden bu kadar çok yurtdışına çıkıyordu?</span></p>

    <p class="duz" xml:lang="tr"><span class="duz">Çevresinde bıraktığı izlenime göre oldukça varlıklı gözüken Mehmet Özbay gelirini nereden sağlıyordu? Uyuşturucu kaçakçılığı veya kara para aklanmasıyla bir ilgisi var mıydı?</span></p>

    <p class="baslik-3" xml:lang="tr"><span class="duyuru-baslik">Mehmet Özbay ile Çatlı tanışıyorlar mı?</span></p>

    <p class="duz" xml:lang="tr"><span class="duz">Kitapta buraya kadar yazılanlar, sahte pasaport olayında bir gerçeği ortaya koydu:</span></p>

    <p class="duz" xml:lang="tr"><span class="duz">Sahte pasaportu kullanan ile pasaportun gerçek sahibi birbirlerini tanıyorlar.</span></p>

    <p class="duz" xml:lang="tr"><span class="duz">Ama Abdullah Çatlı ile Mehmet Özbay ilk günlerde birbirlerinden habersizler. Tanıdıkları ortak isim, Yaşar Öz.</span></p>

    <p class="duz" xml:lang="tr"><span class="duz">Söylendiğine göre, Çatlı ve Özbay daha sonraki günlerde tanıştılar ve birbirlerini çok sevdiler...</span></p>

    <p class="duz" xml:lang="tr"><span class="duz">Meral Çatlı, 22 ocak 1997 tarihinde TBMM Susurluk Komisyonu’na verdiği ifadede ilginç bir olay anlatıyor:</span></p>

    <p class="duz" xml:lang="tr"><span class="duz">“İstanbul Ataköy’de bir yazıhane kiralandı. Eşim, oraya gidiyor, orada çalışıyordu. Derken eşime bir haber geldi. ‘Büro basılacak’ diye. Yani Emniyet’e, ‘O büroda Abdullah Çatlı çalışıyor’ diye ihbar gitmiş. Emniyet de eşimi uyarıyor; ‘İhbar var, dikkatli olun’ diye. Yani söylemek istediğim, eşim devletten birileriyle görüşüyordu. Yoksa niye uyarılsın?”</span></p>

    <p class="duz" xml:lang="tr"><span class="duz">Bu olayın başka bir pencereden görünüşünü ise, dönemin İstanbul Emniyet Müdürlüğü İstihbarat Daire başkanı Hanefi Avcı, kitabın yazarlarına anlattı:</span></p>

    <p class="duz" xml:lang="tr"><span class="duz">“İstanbul istihbarata, yani bize bir ihbar mektubu geldi. Mektupta, Abdullah Çatlı adlı kaçak birinin Ataköy’de bir evin zemin katında büro tutup bazı işler yaptığı yazıyordu. Ben araştırılması için ilgili daireye yazı yazdım. Arkadaşlar gidip bakmışlar, büro mu, ev mi ne olduğu belli olmayan bir yer. Günün her saatinde, gece gündüz belli adamlar gelip gidiyormuş büroya. Biz buranın çek-senet işleriyle ilgili bir yer olduğunu düşündük. Bakırköy Emniyeti’ne yazı yazdık. Onlar da gidip bakmışlar, öyle bir zamanda gitmişler ki adamlar da tam büroyu taşıyormuş. Orada Ali Ünal<a class="footnote-link" href="#footnote-231-8" id="footnote-231-8-backlink">[8]</a> (sonradan araştırdım Çankırılıymış) diye biri varmış. Polislere, Fransa’ya tekstil ihracatı yaptığını söylemiş. Tam bilmiyorum ama, gerçek Mehmet Özbay da oraya gelip, ‘Büro benim’ demiş.</span></p>

    <p class="duz" xml:lang="tr"><span class="duz">Bu olay 1993 yılında geçiyor. Zamanı şu nedenle söylüyorum, büroya gelip giden Audi marka araba Sami Hoştan’ın adına, büronun telefon numarası da Turgay Maraşlı’nın adına kayıtlıydı. Bence bu her zaman böyle olmuştur, sahte kimlikli kişi ile gerçek kimlikli kişi birbirini tanır. Gerçek Mehmet Özbay ile Mehmet Özbay adını kullanan Abdullah Çatlı birbirlerini tanıyorlardı.”</span></p>

    <p class="duz" xml:lang="tr"><span class="duz">Hem o kadar iyi tanıyorlardı ki, aynı uçakla seyahat bile etmişlerdi! 25 eylül 1997’de,</span> <span class="italik">Yeni Yüzyıl</span> <span class="duz">gazetesinde çıkan bir haberde şöyle deniyor:</span></p>

    <p class="duz" xml:lang="tr"><span class="duz">“Abdullah Çatlı ile Mehmet Özbay’ın zaman zaman İstanbul’da ve yurtdışında bir araya geldiklerinin saptandığını belirten yetkililer, devlet dairelerinde Abdullah Çatlı’yla ilgili bazı sorunlar çıktığında gerçek Mehmet Özbay’ın ilgilendiğini belirttiler. Çatlı ile Mehmet Özbay’ın her ikisinin de ‘Mehmet Özbay’ adına düzenlenmiş kimlik ve pasaport kullandıkları ve üç kez, aynı gün ve aynı uçakla yolculuk yaptıkları anlaşıldı.”<a class="footnote-link" href="#footnote-231-9" id="footnote-231-9-backlink">[9]</a></span></p>

    <p class="duz" xml:lang="tr"><span class="duz">Gerçek Mehmet Özbay yakalanıp da, “Gel bakalım kardeşim Mehmet Özbay, in misin, cin misin bir anlayalım. Durmadan pasaport kaybediyormuşsun, bu kayıp pasaportlar da hırsızın uğursuzun eline düşüyormuş. Kimliğini kullanarak suç işleyenlerden şikâyetçi misin? Şikâyetçiysen, bugüne kadar neden şikâyet etmedin? Şikâyetçi değilsen, niye değilsin? Bunlarla bir ortaklığın mı var?” diye sorulamadı.</span></p>

    <p class="duz" xml:lang="tr"><span class="duz">Yakalanıp yargı önüne çıkarılsa, belki de karanlıkta kalmış bir çok faili meçhul olayı açığa çıkaracak olan Mehmet Özbay hakkında, bugüne kadar tutuklama kararı çıkarılmadı. Hakkında yapılan tek işlem, Emniyet Genel Müdürlüğü’nün Londra Büyükelçiliği’ne gönderdiği bir yazıyla, Mehmet Özbay’ın bazı soruları cevaplandırması isteği oldu. Büyükelçiliğin Mehmet Özbay’ı bulup da bu soruları sorabildiğini sanmıyoruz. Çünkü Özbay, Susurluk Kazası’ndan sonra evini değiştirdi ve izini kaybettirdi.</span></p>

    <p class="baslik-3" xml:lang="tr"><span class="duyuru-baslik">Çatlı asker kaçağı</span></p>

    <p class="duz" xml:lang="tr"><span class="duz">Abdullah Çatlı, İstanbul’da “yeni bir yaşama” ayak uydurmaya çalışırken, Nevşehir’deki ailesine hâlâ mahkemelerden “arandığına” ilişkin resmî yazılar geliyordu.</span></p>

    <p class="duz" xml:lang="tr"><span class="duz">Örneğin 18 ağustos 1993 günü gelen evrak, Nevşehir Askerlik Şubesi’ndendi. Abdullah Çatlı yoklama kaçağıydı ve hemen askerlik şubesine başvurması gerekiyordu!..</span></p>

    <p class="duz" xml:lang="tr"><span class="duz">Asker kaçaklığından aranıyordu ama, Çatlı aslında “askerliğini” yapıyordu...</span></p>

    <p class="duz" xml:lang="tr"><span class="duz">Gökçen Çatlı şöyle diyor:</span></p>

    <p class="duz" xml:lang="tr"><span class="duz">“Babamın siyasî görüşleri Turgut Özal’a yakındı, ANAP’lıydı. ANAP’tan tanıdığı eski arkadaşları vardı. Onları ziyarete giderdi.”</span></p>

    <p class="duz" xml:lang="tr"><span class="duz">Abdullah Çatlı’nın Turgut Özal’a hayranlığı nereden geliyordu?</span></p>

    <p class="duz" xml:lang="tr"><span class="duz">Çatlı’nın Türkiye’ye geldiği 1990 yılında, Özal artık eski gücünde değildi. 1987 yılında patlayan Birinci MİT Raporu’ndan sonra “MİT’i sivilleştirme” dolayısıyla Hiram Abas’ı MİT’e “patron” yapma planı suya düşmüştü. Üstelik Özal “Dimyat’a pirince giderken evdeki bulgurdan da olmuştu”. MİT’in başına, Özal’a karşıtlığıyla bilinen Korgeneral Teoman Koman getirilmişti.</span></p>

    <p class="duz" xml:lang="tr"><span class="duz">Özal’ın kamuoyunda da imajı giderek bozuluyordu. 1989 yerel seçimlerinde ANAP’ın oyu yüzde 21’e inmişti.</span></p>

    <p class="duz" xml:lang="tr"><span class="duz">“Köşeye sıkışan” Özal, “devletin sinir merkezlerinden” istihbarat alamıyordu. Bu nedenle bürokrasi ve Emniyet’teki güvendiği isimlerle “özel bir büro” kurdu.</span></p>

    <p class="duz" xml:lang="tr"><span class="duz">Bu “özel büro” cumhurbaşkanı olarak yaşama veda eden Turgut Özal’dan sonra lağv edildi mi, yoksa görevine devam etti mi?</span></p>

    <p class="duz" xml:lang="tr"><span class="duz">Lağv edildiği söyleniyor...</span></p>

    <p class="duz" xml:lang="tr"><span class="duz">Ancak aradan uzun zaman geçmeden, yine bir “özel örgütten” bahsedilmeye başlandı: Çiller Özel Örgütü!</span></p>

    <p class="duz" xml:lang="tr"><span class="duz">Dönemin DYP Genel İdare Kurulu üyesi, Manisa milletvekili Tevkif Diker bu “özel örgüt”le ilgili bir anısını aktarıyor:</span></p>

    <p class="duz" xml:lang="tr"><span class="duz">“Bekir Altınok tarafından Sosyal İstihbarat Teşkilatı kurulmasına yönelik bir rapor hazırlandı. Genel İdare Kurulu üyesi olduğum için, rapor bana da geldi.</span></p>

    <p class="duz" xml:lang="tr"><span class="duz">Rapor Çiller ailesine ulaştırıldı. Aile bu fikri, Emniyet Genel Müdürü Mehmet Ağar ile Amerikalı danışmanları Jay Kriegel’e inceletti. Daha sonrası hakkında bilgim yok. Ama bu rapordan yola çıkılarak, zaman içinde Çiller Özel Örgütü kurulduğu duyumlarını aldım.”</span></p>

    <p class="duz" xml:lang="tr"><span class="duz">Bu “özel örgütün” emniyet ayağı Mehmet Ağar mıydı? Başbakan Tansu Çiller o günlerde MİT’in başına Ünal Erkan’ı niçin getirmek istiyordu? Bu “özel büro” içinde Abdullah Çatlı’nın olmadığı düşünülebilir mi?</span></p>

    <p class="duz" xml:lang="tr"><span class="duz">Hem de cebine silah ruhsatı konmuş Çatlı’nın!..</span></p>

    <p class="baslik-3" xml:lang="tr"><span class="duyuru-baslik">Çatlı’ya silah ruhsatı</span></p>

    <p class="duz" xml:lang="tr"><span class="duz">Abdullah Çatlı “Mehmet Özbay” adıyla, 2 ekim 1993’te İstanbul Valiliği’ne müracaat etti ve can güvenliği olmadığı gerekçesiyle silah taşıma ruhsatı talep etti.</span></p>

    <p class="duz" xml:lang="tr"><span class="duz">Bu da bir “tesadüftür” diyelim; Abdullah Çatlı’nın silah ruhsatı almak için başvurduğu tarihten on beş gün önce de, Emniyet Genel Müdürü Mehmet Ağar, koruculuğu kabul eden DYP milletvekili Sedat Bucak’a 1 500 silah vermişti.</span></p>

    <p class="duz" xml:lang="tr"><span class="duz">Kimdir bu Sedat Edip Bucak?</span></p>

    <p class="duz" xml:lang="tr"><span class="duz">Sedat Edip Bucak, İsmail Hakkı Bucak’ın oğlu; 1960 Siverek doğumlu; Endüstri Meslek Lisesi mezunu. Amcası Mehmet Celal Bucak’ın ölümünden sonra aşiretin reisi oldu. İki dönemden beri DYP milletvekili.</span></p>

    <p class="duz" xml:lang="tr"><span class="duz">Bucak aşireti, Güneydoğu’da Şeyh Said İsyanı’ndan bu yana devletin yanında politika güdüyor. Zaza olan aşiret, Demokrat Parti (DP) zamanından bu yana TBMM’de temsilci bulunduruyor. Aşiretin merkezi Siverek’te 700 gönüllü, 300 geçici köy korucusu var.</span></p>

    <p class="duz" xml:lang="tr"><span class="duz">1993 yılında Sedat Bucak koruculuğu kabul edince, dönemin Emniyet genel müdürü Mehmet Ağar ve Olağanüstü Hal Bölge valisi Ünal Erkan’la oldukça samimi bir ilişki içine giriyor.</span></p>

    <p class="duz" xml:lang="tr"><span class="duz">Milletvekili Bucak, Abdullah Çatlı’yı bu ilişkiden dolayı tanıyor.</span></p>

    <p class="duz" xml:lang="tr"><span class="duz">Söylenenlere göre, Ağar, koruculuğu yeni kabul eden Bucak’a, o günlerde fazla güvenmiyordu. Çatlı’yı, Bucak aşiretini kontrol için görevlendirmişti!</span></p>

    <p class="duz" xml:lang="tr"><span class="duz">Bucak aşiretinden bazıları bu ilişkileri onaylamadı. Adnan Bucak, amcaoğlu Sedat Bucak’ı medyada sık sık eleştirdi:</span></p>

    <p class="duz" xml:lang="tr"><span class="duz">“Sedat, aşiretimizin kurallarına maalesef uyamadı. Aşiretimizi Cudi Paşa’nın, Osman Paşa’nın, Hasan Oral’ın, Mehmet Celal Bucak’ın yönettiği gibi yönetemedi. Sedat toy ve cahil. Ben onun yerinde olsam Mehmet Ağar’la, Abdullah Çatlı’yla arkadaşlık yaptığım zaman oturup düşünürüm. Bu insanlarla birlikte yol yürüyebilir miyim, yürüyemez miyim?</span></p>

    <p class="duz" xml:lang="tr"><span class="duz">Çatlı’nın adını, geçen yaz (1996) Siverek’e gittiğimde duydum. ‘Reis’ diyorlardı. Kim olduğunu sordum. ‘Abdullah Çatlı’dır. Sedat Bey’in iyi arkadaşıdır’ dediler. ‘Ben tanımıyorum’ deyince, ‘O seni iyi tanıyor’ dediler. Adını unutmayayım diye yazmak istedim, uyardılar, ‘O mimli biridir, ismini yazıp yanında taşıma’ dediler.”<a class="footnote-link" href="#footnote-231-10" id="footnote-231-10-backlink">[10]</a></span></p>

    <p class="duz" xml:lang="tr"><span class="duz">Abdullah Çatlı, Bucak sayesinde birçok Şanlıurfalı dost edindi. Bunlardan biri de “Drej Ali” olarak tanınan “Ülkücü Baba” Ali Yasak’tı.</span></p>

    <p class="duz" xml:lang="tr"><span class="duz">Ali Yasak, 1958 Şanlıurfa doğumlu. Türk. Esnaf bir ailenin çocuğu. Şanlıurfa Eğitim Enstitüsü’nde okudu. Öğrencilik yıllarında solcu bir öğrenciyi vurmaktan dört ay ceza yedi. Kaçtı, yakalandı. İki yıl cezaevinde kaldı. Çıktıktan sonra, o dönemde Apocularla (PKK) savaşan Bucaklara yaklaştı. Güvenlerini kazandı. 1979 yılında Hukuk Fakültesi’ni kazanıp İstanbul’a gitti. O yıllarda Mehmet Ali Ağca’nın, Abdullah Çatlı’nın da gittiği “Küllük” ve “Marmara” kahvelerinden çıkmadı.</span></p>

    <p class="duz" xml:lang="tr"><span class="duz">12 Eylül döneminde, Ankara’da İnci Baba’nın (Nabi İnciler) yanında çalıştı. Drej Ali’yi İnci Baba’ya tavsiye eden, baş fedaisi Siverekli Nihat Ağırmatlı’ydı.</span></p>

    <p class="duz" xml:lang="tr"><span class="duz">1984 yılında bağımsız çalışıp kendi işini kurmak istedi. Eminönü Belediye Başkanı Tahir Aktaş’tan kahve yeri istedi, aldı: Derviş Aile Çay Bahçesi. Sonra kahve sayısını artırdı...</span></p>

    <p class="duz" xml:lang="tr"><span class="duz">Zeytinburnu-Bakırköy Regata sınırına kadar olan bölgeyi “denetimi” altına aldı. Ataköy’de bulunan kafeteryasına isim olarak, Sicilya’nın en ünlü mafya ailesi olan Carleone’nin adını verdi: “Carleone Cafe!”</span></p>

    <p class="duz" xml:lang="tr"><span class="duz">Eski patronu İnci Baba ile İstanbul Darphane inşaat ihalesi yüzünden silahlı çatışmaya girdi. Ülkücü dava arkadaşı Feridun Öncel’i bacağından vurdu. Araya Şanlıurfa milletvekilleri girip, Drej Ali ile İnci Baba’yı barıştırdılar.</span></p>

    <p class="duz" xml:lang="tr"><span class="duz">1990 yılından sonra, “Ülkücü Baba” olarak ünlendi. Tansu Çiller hükûmetlerinde işlerini iyice büyüttü. Örneğin, dönemin Tarım Orman ve Köyişleri bakanı ve hemşerisi Necmettin Cevheri sayesinde, başta Azerbaycan ile Romanya olmak üzere birçok ülkeyle canlı hayvan ticareti yaptı.</span></p>

    <p class="duz" xml:lang="tr"><span class="duz">Bir ara tekstil işine girdi.</span></p>

    <p class="duz" xml:lang="tr"><span class="duz">Sonra, Refah Partili belediyelere, Romanya’dan getirdiği çift katlı otobüsleri kiraladı.</span></p>

    <p class="baslik-3" xml:lang="tr"><span class="duyuru-baslik">Çatlı, Korkut Eken’i ne zaman tanıdı?</span></p>

    <p class="duz" xml:lang="tr"><span class="duz">Abdullah Çatlı, Türkiye’ye döndükten sonra sadece aşiret reisleri, Ülkücü babalarla arkadaşlık kurmadı. Çevresinde oldukça “renkli mesleklerden” insanlar da vardı. Bunlardan biri de özel harp uzmanı, Emekli Yarbay Korkut Eken’di...</span></p>

    <p class="duz" xml:lang="tr"><span class="duz">Çatlı, özel harpçi Korkut Eken’i ne zaman tanıdı?</span></p>

    <p class="duz" xml:lang="tr"><span class="duz">İşe, Korkut Eken’in biyografisinden başlayalım:</span></p>

    <p class="duz" xml:lang="tr"><span class="duz">1945 Ankara doğumlu. 1965 yılında Kara Harp Okulu’ndan mezun oldu. Hep komando tugayı, hava indirme tugayı gibi özel birliklerde görev yaptı. 1974 yılında Kıbrıs’taki savaşa katıldı. Adaya paraşütle inen ilk ekip içinde yer aldı. 1978 yılında Özel Harp Dairesi’ne girdi. Özel birliklerin komutan yardımcılığına kadar yükseldi. ABD, Almanya ve İngiltere’de gayrinizamî harp kurslarına katıldı.</span></p>

    <p class="duz" xml:lang="tr"><span class="duz">12 Eylül 1980’den bir ay sonra şeriatçılar tarafından kaçırılan Diyarbakır THY uçağına ilk müdahaleyi Korkut Eken komutasındaki özel harpçiler yaptı.</span></p>

    <p class="duz" xml:lang="tr"><span class="duz">1982 yılında polis özel timlerini eğitti.</span></p>

    <p class="duz" xml:lang="tr"><span class="duz">Hiram Abas ve Mehmet Eymür’ün isteği üzerine, ordudan emekliliğini isteyerek 1987 yılında MİT’e girdi. Mehmet Eymür’ün yardımcısı olarak Güvenlik Dairesi başkan yardımcılığına getirildi.</span></p>

    <p class="duz" xml:lang="tr"><span class="duz">Korkut Eken bu görevi sırasında, başta Tarık Ümit olmak üzere yeraltı dünyasının birçok ismiyle tanıştı, dost oldu.</span></p>

    <p class="duz" xml:lang="tr"><span class="duz">Abas ve Eymür’ün, Korkut Eken’i MİT’e getirmelerinin nedeni, herhalde istihbarat faaliyetlerinde kullanmak değildi. Eken gibi gayrinizamî harp uzmanı bir kişi MİT’e niye alınırdı? Amaçları, MİT’i operasyonel bir teşkilat haline getirmekti.</span></p>

    <p class="duz" xml:lang="tr"><span class="duz">Abas ve Eymür, Korkut Eken’in yetiştireceği MİT elemanlarıyla gerektiği zaman operasyonlar yapmayı planlıyorlardı.</span></p>

    <p class="duz" xml:lang="tr"><span class="duz">Bu yapılanmayı dönemin Başbakanı Turgut Özal da biliyordu. Zaten istekleri, “MİT’in sivilleştirilmesi” değil, Hiram Abas’ı teşkilatın başına getirerek, MİT’in işlevini daha aktif hale getirmekti.</span></p>

    <p class="duz" xml:lang="tr"><span class="duz">Başarılı olamadılar. Birinci MİT Raporu’ndan sonra, Hiram Abas-Mehmet Eymür ve Korkut Eken MİT’ten “atıldı”.</span></p>

    <p class="duz" xml:lang="tr"><span class="duz">Bu bilgilerden sonra başa dönüp sorumuzu yineleyelim: Korkut Eken ile Abdullah Çatlı ne zaman tanıştı?</span></p>

    <p class="duz" xml:lang="tr"><span class="duz">Korkut Eken, TBMM Susurluk Komisyonu’nda ve İDGM’de aynı sözleri tekrarlıyor: “Çatlı’yı 1987-1988 yıllarında tanıdım.”</span></p>

    <p class="duz" xml:lang="tr"><span class="duz">Bu tarihte tanımasına olanak yok. Çünkü Abdullah Çatlı o tarihlerde İsviçre’de hapiste.</span></p>

    <p class="duz" xml:lang="tr"><span class="duz">Peki, Korkut Eken niye ısrarla bu tarihi veriyor ve arkasından hemen ekliyor: “Ben Çatlı’yı Mehmet Eymür sayesinde tanıdım.”</span></p>

    <p class="duz" xml:lang="tr"><span class="duz">Yoksa Korkut Eken, eski can yoldaşı Eymür’e gizli kapaklı bir mesaj mı veriyor?</span></p>

    <p class="duz" xml:lang="tr"><span class="duz">“Beni konuşturmayın, eğer konuşursam, 1978-1982 yıllarını anlatırım.”</span></p>

    <p class="duz" xml:lang="tr"><span class="duz">Hani o yeraltı dünyası-MİT-Ülkücü ilişkisini...</span></p>

    <p class="duz" xml:lang="tr"><span class="duz">Korkut Eken ile Mehmet Eymür 1990 yılında, birlikte Antalya Varsak’ta Polar Buz Fabrikası’nı işletmeye açtılar...</span></p>

    <p class="duz" xml:lang="tr"><span class="duz">Abdullah Çatlı sık sık ziyaretlerine geliyordu. Muhtemelen eski günleri yâd ediyorlardı!<a class="footnote-link" href="#footnote-231-11" id="footnote-231-11-backlink">[11]</a></span></p>

    <p class="duz" xml:lang="tr"><span class="duz">Çatlı, Papa Suikastı’yla ilgili bazı bilgiler vermek istediğini söylediğinde, Korkut Eken, dönemin MİT İstanbul Bölge başkan yardımcısı, şimdiki Dış İstihbarat Dairesi başkanı Şenkal Türker’i aradı. Ancak “İlgilenmiyoruz” yanıtını aldı.</span></p>

    <p class="duz" xml:lang="tr"><span class="duz">Çatlı, buradan, eski dostları Eymür ve Eken’in bir zamanlarki güçlerinin kalmadığını anladı. Zaten iki eski dost da artık birbirlerine düşman olmuşlardı.</span></p>

    <p class="duz" xml:lang="tr"><span class="duz">Korkut Eken ile Mehmet Eymür’ün arası, buz fabrikasının hisseleri yüzünden açılmıştı.</span></p>

    <p class="duz" xml:lang="tr"><span class="duz">Korkut Eken Ankara’ya dönüp BOTAŞ’ta çalışmaya başladı. Maddî sıkıntı içine düşmüştü.<a class="footnote-link" href="#footnote-231-12" id="footnote-231-12-backlink">[12]</a></span></p>

    <p class="duz" xml:lang="tr"><span class="duz">Korkut Eken, 2 ağustos 1994 tarihinde, İçişleri Bakanlığı Müsteşarı Bekir Aksoy ile Emniyet Genel Müdürü Mehmet Ağar’ın isteği ve İçişleri Bakanı Nahit Menteşe’nin onayıyla, “danışman” görevi alarak özel tim elemanlarını eğitti.<a class="footnote-link" href="#footnote-231-13" id="footnote-231-13-backlink">[13]</a></span></p>

    <p class="duz" xml:lang="tr"><span class="duz">Başbakan Tansu Çiller’in sık sık özel timcilerin eğitim gördükleri kampları ziyaret ettiği Mehmet Ağar ile Korkut Eken’in birbirine yaklaştıkları o günlerde, Türkiye’de ilginç gelişmeler oluyordu.</span></p>

    <p class="baslik-3" xml:lang="tr"><span class="duyuru-baslik">Öldürülecekler listesi</span></p>

    <p class="duz" xml:lang="tr"><span class="duz">Başbakan Tansu Çiller, 4 kasım 1993 tarihinde İstanbul Holiday İnn Oteli’nde ilginç bir açıklama yaptı:</span></p>

    <p class="duz" xml:lang="tr"><span class="duz">“Türkiye, milis hareketi niteliğine dönüşmüş ve yaygınlaşmış bir terör hareketiyle karşı karşıyadır. PKK’nın haraç aldığı işadamları ve sanatçıların isimlerini biliyoruz, hesap soracağız.”</span></p>

    <p class="duz" xml:lang="tr"><span class="duz">O günlerde bu açıklama fazla önemsenmedi. Çiller’in ne kadar “ciddi” olduğu iki ay sonra anlaşıldı:</span></p>

    <p class="duz" xml:lang="tr"><span class="duz">Medyada sık sık adı, “PKK’ya yardım eden işadamları” arasında geçen, Kürt mafyasının ünlü ismi Behçet Cantürk, 14 ocak 1994’te kaçırılıp öldürüldü.</span></p>

    <p class="duz" xml:lang="tr"><span class="duz">Behçet Cantürk, şoförü Recep Kuzucu’nun kullandığı zırhlı, kurşun geçirmez otomobiliyle evine giderken, İstanbul’un en işlek yollarından Bağdat Caddesi’nde, üzerinde polis sinyal lambası bulunan sivil iki otomobille yolu kesildi. “Polis” yazan yelekleri, ellerinde otomatik kısa namlulu makineli silahları ve telsizleri bulunan sivil kişiler, Cantürk ve şoförünü otomobilleriyle birlikte alıp bir bilinmeze götürdüler.</span></p>

    <p class="duz" xml:lang="tr"><span class="duz">İki ceset, bir gün sonra Sapanca-Kırkpınar yakınlarındaki henüz hizmete açılmamış bir dinlenme tesisinin arka bahçesinde bulundu. Cantürk’ün kafasına tek kurşun, kaçmaya çalışan şoför Kuzucu’nun kafasına iki, göğsüne beş kurşun sıkılmıştı.</span></p>

    <p class="duz" xml:lang="tr"><span class="duz">Tarih, 28 mart 1994:</span></p>

    <p class="duz" xml:lang="tr"><span class="duz">İstanbul Aksaray’daki oto galerisi, polis yelekli, otomatik silahlı, telsizli sivil polislerce basıldı. İçeride oturanlardan Fevzi Aslan ve Salih Aslan’a, “Bizimle emniyete geleceksiniz” dediler. Liceli Fevzi ve Salih Aslan’ın cesetleri, Kınalı-Sakarya TEM otoyolunda, Hendek gişelerinin bir kilometre uzağındaki bir tarla içinde bulundu. Fevzi Aslan’ın şakağına tek kurşun, yeğeni Salih Aslan’ın ise vücuduna üç kurşun sıkılmıştı.</span></p>

    <p class="duz" xml:lang="tr"><span class="duz">Behçet Cantürk ile Fevzi Aslan’ı öldüren silah aynıydı.</span></p>

    <p class="duz" xml:lang="tr"><span class="duz">3 haziran 1994:</span></p>

    <p class="duz" xml:lang="tr"><span class="duz">Yüksekovalı Savaş Buldan, Hacı Karay ve Liceli Adnan Yıldırım, İstanbul Çınar Oteli’nin casinosundan çıkarken, daha önceki her iki olayda olduğu gibi, polis yelekli, otomatik silahlı ve telsizli sivil kişilerce kaçırılıp Bolu-Yığılca, Hacılar köyü yakınlarında öldürüldüler. Buldan’a iki el, Yıldırım’a ve Karay’a birer el kurşun sıkılmıştı.</span></p>

    <p class="duz" xml:lang="tr"><span class="duz">Kaçırılıp öldürülenler bunlarla sınırlı değildi.</span></p>

    <p class="duz" xml:lang="tr"><span class="duz">1994 yılında ardı ardına faili meçhul cinayetler işlendi:</span></p>

    <p class="duz" xml:lang="tr"><span class="duz">25 ocak 1994: Liceli Sefa Erciyes, Ankara’da kaçırılıp öldürüldü.</span></p>

    <p class="duz" xml:lang="tr"><span class="duz">25 şubat 1994: Liceli avukat Yusuf Ekinci, Ankara’da kaçırılıp öldürüldü.</span></p>

    <p class="duz" xml:lang="tr"><span class="duz">11 kasım 1994: Behçet Cantürk’ün avukatı Medet Serhat ve şoförü İsmail Karaalioğlu’nun otomobili çapraz ateşe tutuldu. İkisi de öldü.</span></p>

    <p class="duz" xml:lang="tr"><span class="duz">14 aralık 1994: Avukat Faik Candan, Ankara’da kaçırılıp öldürüldü.</span></p>

    <p class="duz" xml:lang="tr"><span class="duz">Medyada “Kürt mafyasının önemli isimleri” olarak gösterilen ve PKK’ya yardım ettiği iddia edilen bu kişileri kaçırıp öldürenler kimdi? Ve kimdi, bu kişilerin çoğundan, öldürülmeden önce haraç isteyenler?<a class="footnote-link" href="#footnote-231-14" id="footnote-231-14-backlink">[14]</a></span></p>

    <p class="duz" xml:lang="tr"><span class="duz">Haraç istendikten sonra öldürülenler, sadece Kürtler değildi...</span></p>

    <p class="duz" xml:lang="tr"><span class="duz">Türkiye’de yaşayan azınlıklardan da haraç alınmaya başlanmıştı. Haraç miktarı kişi başına 500 bin dolardı!</span></p>

    <p class="duz" xml:lang="tr"><span class="duz">Bakın ne ilginç olaylar yaşanıyordu:</span></p>

    <p class="duz" xml:lang="tr"><span class="duz">Mateo Almaslino, azınlık bir Türk vatandaşı. İstanbul Çırağan Oteli’ndeki odasında Abdullah Çatlı’nın ekibinden Ülkücü Ertuğrul Özgül tarafından elleri, ayakları bağlandıktan sonra tehdit edildi. Alnına dayalı susturucu takılmış tabanca zoruyla, Fors Altın Döviz şirketindeki hisselerini otel odasında devretti.</span></p>

    <p class="duz" xml:lang="tr"><span class="duz">Mateo Almaslino olayın peşini bırakmadı. Durumu, gidip İstanbul Emniyet Müdürlüğü’ne anlattı. İlgilenmediler. Savcılığa gitti. Dava, İstanbul 7. Ağır Ceza Mahkemesi’nde sürüyor.</span></p>

    <p class="duz" xml:lang="tr"><span class="duz">Herkes, Almaslino kadar şanslı değildi. Nesim Malki şanssız azınlıklardandı, öldürüldü.</span></p>

    <p class="duz" xml:lang="tr"><span class="duz">Azınlıklar haraç vermekten bıkıp, konuyu Cumhurbaşkanı Demirel’e de açtılar.</span></p>

    <p class="duz" xml:lang="tr"><span class="duz">Ancak Susurluk Kazası’ndan sonra, biraz olsun rahatladılar...</span></p>

    <p class="baslik-3" xml:lang="tr"><span class="duyuru-baslik">Mehmet Ağar yardımı!</span></p>

    <p class="duz" xml:lang="tr"><span class="duz">Konuyu fazla dağıtmadan, kaldığımız yere, Abdullah Çatlı’nın silah ruhsatını nasıl aldığına dönelim.</span></p>

    <p class="duz" xml:lang="tr"><span class="duz">Çatlı’nın silah ruhsatı isteğinin İstanbul Valiliği’nce incelenmesi uzun sürdü.</span></p>

    <p class="duz" xml:lang="tr"><span class="duz">Valilik, yaklaşık sekiz ay sonra, 14 haziran 1994 tarihinde, Çatlı’nın yani “Mehmet Özbay”ın ruhsat almaya uygun olmadığına karar verdi.</span></p>

    <p class="duz" xml:lang="tr"><span class="duz">Kararın altında dönemin İstanbul valisi Hayri Kozakçıoğlu’nun imzası yer alıyordu.</span></p>

    <p class="duz" xml:lang="tr"><span class="duz">Ancak Abdullah Çatlı’nın güçlü koruyucuları vardı. Yirmi gün sonra, 4 temmuz 1994 günü, “İçişleri Bakanlığı onayıyla”, Çatlı’ya silah taşıma ruhsatı verildi.</span></p>

    <p class="duz" xml:lang="tr"><span class="duz">Valiliğin vermediğini kimler, hangi metotlarla vermişti?</span></p>

    <p class="duz" xml:lang="tr"><span class="duz">Çatlı’nın yardımına, dönemin Emniyet genel müdürü Mehmet Ağar yetişmişti: “Emniyet Genel Müdürlüğü uzmanı” kimliğini imzalayıp verdi.</span></p>

    <p class="duz" xml:lang="tr"><span class="duz">Ağar’ın imzasının bulunduğu kimlikte, Çatlı’nın fotoğrafının yanında, “Yandaki açık kimliği ve fotoğrafı bulunan Mehmet Özbay, Emniyet Genel Müdürlüğü’nde uzman olarak çalışmakta olup, silah taşımasına izin verilmiştir” deniliyordu.<a class="footnote-link" href="#footnote-231-15" id="footnote-231-15-backlink">[15]</a></span></p>

    <p class="duz" xml:lang="tr"><span class="duz">Deneyimli emniyet görevlisi Mehmet Ağar, “görevini kötüye kullanma” suçunu işlemeyi bile göze alarak, bu sahte uzmanlık belgesini Çatlı’ya niçin verdi?</span></p>

    <p class="duz" xml:lang="tr"><span class="duz">Diyelim Çatlı’nın, Mehmet Özbay olduğunu bilmiyordu! Peki bu “gerçek” Mehmet Özbay kimdi ki, ona böyle bir sahte belge verip altını imzaladı?</span></p>

    <p class="duz" xml:lang="tr"><span class="duz">Abdullah Çatlı veya Mehmet Özbay, silah taşımasa ne olurdu?</span></p>

    <p class="duz" xml:lang="tr"><span class="duz">Yoksa Çatlı, devlet adına kurşun mu sıkıyordu?</span></p>

    <p class="duz" xml:lang="tr"><span class="duz">Eğer öyleyse bu kurşunlar, kimlere sıkılıyordu?</span></p>

    <p class="duz" xml:lang="tr"><span class="duz">Sahte “Emniyet Genel Müdürlüğü uzmanı” kimliği, sadece Abdullah Çatlı’ya da verilmemişti.</span></p>

    <p class="duz" xml:lang="tr"><span class="duz">Bunlardan tam 50 adet düzenlenmiş ve 32’si dağıtılmıştı...<a class="footnote-link" href="#footnote-231-16" id="footnote-231-16-backlink">[16]</a></span></p>

    <p class="duz" xml:lang="tr"><span class="duz">Tesadüf bu ya! (Artık tesadüfün bu kadarına da kanıt denir!)</span></p>

    <p class="metin" xml:lang="tr"><span class="duz">Abdullah Çatlı, Mehmet Ağar’ın milletvekili seçilip bakan olduğu 29 mart 1996 tarihinde, “silah taşıma ruhsatı”nı aldı.</span></p>

    <p class="duz" xml:lang="tr"><span class="duz">4 temmuz 1999’a kadar geçerli olmak üzere verilen, 500560 numaralı silah ruhsatını cebine koyan Çatlı, Ankara’da oturan Mehmet Çakır’ın ABD yapımı beyaz renkli Beretta (9 mm çaplı, L53461Z seri numaralı) tabancasını taşımaya başladı.<a class="footnote-link" href="#footnote-231-17" id="footnote-231-17-backlink">[17]</a></span></p>

    <p class="duz" xml:lang="tr"><span class="duz">Abdullah Çatlı’nın silah sahibi olması için çevrilen entrikalar bu kadarla bitmiyordu.</span></p>

    <p class="duz" xml:lang="tr"><span class="duz">Çatlı silah ruhsatı almak için, adres olarak, Mecidiyeköy Polis Karakolu’nun üstündeki polis lojmanını gösterdi!<a class="footnote-link" href="#footnote-231-18" id="footnote-231-18-backlink">[18]</a></span></p>

    <p class="duz" xml:lang="tr"><span class="duz">Tekrar başa dönüp soralım:</span></p>

    <p class="duz" xml:lang="tr"><span class="duz">Abdullah Çatlı, 1990 yılında Türkiye’ye geldi.</span></p>

    <p class="duz" xml:lang="tr"><span class="duz">Silah almak için, neden 21 ekim 1993 tarihine kadar bekleyip, bu tarihte silah ruhsatı başvurusunu yaptı?</span></p>

    <p class="duz" xml:lang="tr"><span class="duz">İddia şu:</span></p>

    <p class="duz" xml:lang="tr"><span class="duz">“Abdullah Çatlı, sahte bir kimlikle silah ruhsatını Mehmet Ağar’ın İstanbul Emniyet müdürlüğü döneminde almıştı. Mehmet Ağar, adı mafyaya da karışmış 189 karanlık kişiye silah ruhsatı verdi. Erzurum valiliğine gidince, İstanbul’da Necdet Menzir’in istemiyle hakkında soruşturma açıldı. Ancak bu 189 kişinin dosyaları birdenbire ortadan kayboluverdi. 189 kişiden biri de Abdullah Çatlı’ydı.”</span></p>

    <p class="duz" xml:lang="tr"><span class="duz">Dosyalar kaybolduğu için bu iddianın doğruluğu galiba hiçbir zaman kanıtlanamayacak...</span></p>

    <p class="duz" xml:lang="tr"><span class="duz">Ancak tüm çıplaklığıyla ortaya çıkan başka olaylar da var. Bunlardan biri de, Mehmet Ağar’ın Yaşar Öz’e neden kol kanat gerdiği...</span></p>

    <p class="baslik-3" xml:lang="tr"><span class="duyuru-baslik">Yaşar Öz’ün silah ruhsatı ve uzman kimliği</span></p>

    <p class="duz" xml:lang="tr"><span class="duz">Yaşar Öz, sahte pasaportla Türkiye’den İngiltere’ye kaçak Türk sokma işini sürdürüyordu...</span></p>

    <p class="duz" xml:lang="tr"><span class="duz">12 ocak 1994 tarihinde, Adana Şakirpaşa Havalimanı’nda Metin Bozdoğan, “Hakkı Mercan” adına düzenlenmiş sahte pasaportla yakalandı.</span></p>

    <p class="duz" xml:lang="tr"><span class="duz">Hakkı Mercan kimlikli şahıs, ifadesinde, sahte pasaportu Yaşar Öz’den parayla aldığını itiraf etti.</span></p>

    <p class="duz" xml:lang="tr"><span class="duz">İstanbul polisi, 31 ocak 1994 tarihinde, Yaşar Öz’ün ikamet ettiği “Ataköy 7-8 Kısım, L-9/A Blok, Daire 6” adresine baskın yaptı.</span></p>

    <p class="duz" xml:lang="tr"><span class="duz">Evde yapılan aramada, Yaşar Öz adına düzenlenmiş TR-A228576 seri numaralı yeşil pasaport, Tarık Ümit adına düzenlenmiş TR-A220307 seri numaralı yine yeşil pasaport, Eşref Çuğdar adına düzenlenmiş Yaşar Öz’ün fotoğrafının yapışık olduğu B sınıfı sürücü belgesi ve yine Yaşar Öz fotoğraflı (Abdullah Çatlı’ya verilenin benzeri) silah taşıma izin belgesi bulundu:</span></p>

    <p class="alinti-ilk-paragraf" xml:lang="tr"><span class="dar-paragraf-italik">Belge hamili Yaşar Öz, Genel Müdürlüğümüz’de teknik danışmanlık hizmeti yürüttüğünden bahisle, ülkemizde bulunduğu süre içerisinde silah taşımaya izinlidir.</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-italik">Emniyet Genel Müdürü Mehmet Ağar</span></p>

    <p class="duz" xml:lang="tr"><span class="duz">Yaşar Öz’ün evinde ayrıca çeşitli çapta silahlar da vardı:</span></p>

    <p class="duz" xml:lang="tr"><span class="duz">Smith Wesson marka 9 mm çaplı, seri numarası silinmiş bir tabanca; 30 kalibre, markası ve seri numarası belirsiz bir toplu tabanca; MKE yapısı 9 mm çapında 43 adet mermi.</span></p>

    <p class="duz" xml:lang="tr"><span class="duz">Yaşar Öz gözaltına alındı. Olayın bundan sonraki gelişmelerini TBMM Susurluk Komisyonu’na ifade veren dönemin İstanbul Emniyet müdürü Necdet Menzir’den (23 ocak 1997) dinleyelim:</span></p>

    <p class="duz" xml:lang="tr"><span class="duz">“İlginç bir şey oldu. Daha arkadaşlar merkeze gelmeden, Mehmet Ağar, yardımcım Mestan Şener’i arayıp, ‘O kişiyi biz kullanıyoruz. Yakında önemli bir operasyona katılacak. Pasaport ve diğerlerini biz hazırladık. Bütün o belgeleri bize yollayın. Yaşar Öz’ü de serbest bırakın’ diye talimat vermiş. Ve böylece, Yaşar Öz elini kolunu sallaya sallaya emniyetten ayrıldı. Biz ayrıca bir yazı yazarak evde ele geçen belgeleri bir kuryeyle (Komiser Levent Sevinç - y.n.) Ankara’ya, Emniyet Genel Müdürü Mehmet Ağar’a gönderdik.”<a class="footnote-link" href="#footnote-231-19" id="footnote-231-19-backlink">[19]</a></span></p>

    <p class="duz" xml:lang="tr"><span class="duz">Necdet Menzir, Yaşar Öz’ün serbest bırakılmasından bir süre sonra İstanbul’da Mehmet Ağar’la karşılaştıklarını belirterek, aralarında geçen bir konuşmayı nakletti:</span></p>

    <p class="duz" xml:lang="tr"><span class="duz">“Kendisine, ‘Bu Yaşar Öz olayı nedir?’ diye sordum. O da bana, ‘Çok gizil bir operasyonda istihbarat için kullanıyoruz’ yanıtını verdi.”</span></p>

    <p class="duz" xml:lang="tr"><span class="duz">“Çok gizli bir operasyon” neydi?</span></p>

    <p class="duz" xml:lang="tr"><span class="duz">Örneğin, bu olayın geçtiği tarihlerde kaçırılıp öldürülen “Kürt işadamları”yla, bu “çok gizli operasyonun” bir ilgisi var mıydı?</span></p>

    <p class="duz" xml:lang="tr"><span class="duz">Sorunun yanıtını vermeden, Yaşar Öz ile Mehmet Ağar’ın dostluğunun ne zaman, nasıl başladığına bir bakalım...</span></p>

    <p class="baslik-3" xml:lang="tr"><span class="duyuru-baslik">Ağar-Yaşar Öz tanışması</span></p>

    <p class="duz" xml:lang="tr"><span class="duz">Yaşar Öz, dönemin Emniyet genel müdürü Mehmet Ağar’la nasıl tanıştığını ve “çok gizli operasyonlara” nasıl katıldığını 4 nisan 1997 tarihinde,</span> <span class="italik">Radikal</span> <span class="duz">gazetesi muhabiri Ümran Safter’e şöyle anlattı:</span></p>

    <p class="duz" xml:lang="tr"><span class="duz">“1993 yılının aralık ayında Ankara’da bir iş görüşmemiz vardı. Tarık Ümit’le birlikte Ankara’ya gittik.<a class="footnote-link" href="#footnote-231-20" id="footnote-231-20-backlink">[20]</a></span></p>

    <p class="duz" xml:lang="tr"><span class="duz">İşimizi erken bitirdikten sonra Tarık Ümit, ‘Yaşar, gel seni Emniyet Genel Müdürümüz Mehmet Ağar’la tanıştırayım’ dedi. O günden sonra defalarca Mehmet Ağar’la yüz yüze ve telefonda görüştük. Tarık Ümit’e olan güvensizliğimden dolayı, bu görüşmeleri Tarık Ümit’ten sakladım. Ağar’a da söylememesini rica ettim. Yüzeysel başlayan dostluğumuz, daha sonraları Mehmet Ağar’ın benden yurtdışındaki bazı operasyonlara katılmamı istemesiyle devam etti. Ve ben, o operasyonlarda bilfiil bulunarak başarıya ulaşmasını sağladım.”</span></p>

    <p class="duz" xml:lang="tr"><span class="duz">Allah Allah, neydi durmadan gevelenen bu “çok gizli operasyonlar”?..</span></p>

    <p class="duz" xml:lang="tr"><span class="duz">Emniyet Genel Müdürü Mehmet Ağar organize ediyor; sahte pasaport düzenleme üstadı, Abdullah Çatlı’nın akrabası Yaşar Öz gerçekleştiriyor.</span></p>

    <p class="duz" xml:lang="tr"><span class="duz">Neydi, neydi acaba?..</span></p>

    <p class="duz" xml:lang="tr"><span class="duz">Sakın bu operasyon, 1993 mayısında, Asil Nadir’in Londra’dan KKTC’ye kaçırılması olmasın?</span></p>

    <p class="duz" xml:lang="tr"><span class="duz">Operasyonda, Abdullah Çatlı’nın başını çektiği Rıfat Yıldırım, Nihat Barlas, Tayfun İner ve Mikail Göleli gibi 1970’li yılların tetikçi Ülkücüleri de kullanılmış olabilir miydi?</span></p>

    <p class="duz" xml:lang="tr"><span class="duz">Olabilir.</span></p>

    <p class="duz" xml:lang="tr"><span class="duz">Örneğin Mikail Göleli’nin biyografisine baktığınızda, bunun olabilirliğinden hiç kuşkunuz kalmıyor:</span></p>

    <p class="duz" xml:lang="tr"><span class="duz">Iğdırlı. 1970’li yıllarda Ankara Abidinpaşa semtinin tetikçi Ülkücülerinden. 12 Eylül 1980’den sonra yurtdışına kaçtı. İki yeşil pasaport, bir hususî pasaport taşıyor. Pasaportlarda kullandığı isimler: “Rıza Savcı”; “Michael Göleli”; “Rıza Sarı”.</span></p>

    <p class="duz" xml:lang="tr"><span class="duz">25 mart 1992 tarihinde, Brüksel Avenue Louise’de, Le Picotin adlı diskotekte uyuşturucu maddeyle yakalandı.</span></p>

    <p class="duz" xml:lang="tr"><span class="duz">4 nisan 1987 tarihinde, Brüksel’de silahlı çatışmalarda iki kişiyi yaraladı.</span></p>

    <p class="duz" xml:lang="tr"><span class="duz">İkinci MİT Raporu’nda uyuşturucu kaçakçısı olarak tanıtılan Sami Hoştan’la çok samimi. Belçika’da biri uyuşturucu kaçakçılığı olmak üzere iki suçtan aranırken, 1995 genel seçimlerinde MHP Iğdır listesinin birinci sırasında milletvekili adayı oldu. Iğdır’da en çok oyu almasına rağmen, MHP ülke barajını aşamadığı için seçilemedi.</span></p>

    <p class="duz" xml:lang="tr"><span class="duz">Asil Nadir’in kaçırılışında MİT’in parmağı olup olmadığı tartışılabilir. Tartışmasız bilinen ise, MİT’in 1983 yılında Asil Nadir’le ilgili hazırladığı raporda, “Türkiye’ye girmesi tehlikeli olabilir” denmesiydi.</span></p>

    <p class="duz" xml:lang="tr"><span class="duz">Asil Nadir 1984 yılında Türkiye’ye, MHP’ye yakınlığıyla bilinen Millî Güvenlik Konseyi Üyesi Tahsin Şahinkaya’nın çabalarıyla girmişti.</span></p>

    <p class="duz" xml:lang="tr"><span class="duz">Asil Nadir 1993 yılında Ülkücü-Emniyet işbirliğiyle KKTC’ye kaçmıştı.</span></p>

    <p class="duz" xml:lang="tr"><span class="duz">Ama biz henüz sorumuza yanıt bulabilmiş değiliz.</span></p>

    <p class="duz" xml:lang="tr"><span class="duz">Neydi, Yaşar Öz’ün de içinde bulunduğu bu “gizli operasyonlar”?..</span></p>

    <p class="baslik-3" xml:lang="tr"><span class="duyuru-baslik">Azerbaycan darbesi</span></p>

    <p class="duz" xml:lang="tr"><span class="duz">Yoksa bu “gizli operasyon”lardan biri, 15 mart 1995’te Azerbaycan’da yapılan darbeyle mi ilgiliydi?</span></p>

    <p class="duz" xml:lang="tr"><span class="duz">Azerbaycan darbesi nedir, önce ona bakalım:</span></p>

    <p class="duz" xml:lang="tr"><span class="duz">Sovyetler Birliği’nin parçalanması, Kafkaslar’ı kan gölüne çevirmişti.<a class="footnote-link" href="#footnote-231-21" id="footnote-231-21-backlink">[21]</a></span></p>

    <p class="duz" xml:lang="tr"><span class="duz">Halklar birbirine düşmüştü: Çeçen, İnguş, Gürcü, Abhaz, Rus, Ermeni, Azerî birbirine düşman olmuştu...</span></p>

    <p class="duz" xml:lang="tr"><span class="duz">1990’lı yılların başında, Ermeni saldırılarının artması ve Azerbaycan’ın Dağlık Karabağ’da sürekli toprak kaybetmesi sonucu, Halk Cephesi muhalefetine dayanamayan Cumhurbaşkanı Ayaz Muttalibov Moskova’ya kaçtı.</span></p>

    <p class="duz" xml:lang="tr"><span class="duz">Yapılan seçimleri, Halk Cephesi lideri Ebulfeyz Elçibey kazandı.</span></p>

    <p class="duz" xml:lang="tr"><span class="duz">Toprak kaybının önüne Elçibey de geçemeyince, Halk Cephesi’ni güçlendirmek için, Türkiye’nin de onayıyla, Nahçıvan Cumhurbaşkanı Haydar Aliyev Azerbaycan’a getirilerek Meclis başkanı yapıldı.</span></p>

    <p class="duz" xml:lang="tr"><span class="duz">Aliyev’in gelmesi sorunları çözmedi. Ermenilerle savaş ve iç istikrarsızlık, Azerbaycan’da çeşitli kuvvetlerin ayaklanmalarına neden oldu hep. Albay Suret Hüseyinov’a bağlı birliklerin ayaklanması ise, Elçibey’in sonu oldu.</span></p>

    <p class="duz" xml:lang="tr"><span class="duz">Kaçıp kendi köyüne sığınan Elçibey’in yerine, Haydar Aliyev getirildi.</span></p>

    <p class="duz" xml:lang="tr"><span class="duz">Azerbaycan’da yeni bir dönem başlamıştı. Yeni yönetim, Batılı petrol şirketlerinin Hazar petrolleri üzerindeki inisiyatiflerini dizginledi. Petrol konusunda Türkiye, Rusya ve İran’ı da hesaba katan dengeler kurdu. İç savaşı durdurdu.</span></p>

    <p class="duz" xml:lang="tr"><span class="duz">Ancak Elçibey taraftarlarının boş durmaya hiç niyetleri yoktu.</span></p>

    <p class="duz" xml:lang="tr"><span class="duz">Elçibey’in temsilcisi Ali Kerimov ABD’ye gitti. Washington’da Ulusal Güvenlik Konseyi’nde, ABD’nin eski SSCB topraklarındaki ülkelerden sorumlu Strobe Talbott’un yardımcısı James Collins’le görüştü.</span></p>

    <p class="duz" xml:lang="tr"><span class="duz">Elçibey’in temsilcisi Kerimov, ABD Savunma Bakanlığı Azerbaycan Masası Sorumlusu Sharman Garnett gibi bazı isimlerle görüşmeler yaptıktan sonra Türkiye’ye geldi.</span></p>

    <p class="duz" xml:lang="tr"><span class="duz">Kerimov Türkiye’de dönemin başbakanı Tansu Çiller ve devlet bakanı Ayvaz Gökdemir’le yemek yedi. Amerika’daki temaslarıyla ilgili bilgiler verdi.<a class="footnote-link" href="#footnote-231-22" id="footnote-231-22-backlink">[22]</a></span></p>

    <p class="duz" xml:lang="tr"><span class="duz">ABD zaten Azerbaycan’la birkaç yıldır oldukça yakından ilgiliydi.</span></p>

    <p class="duz" xml:lang="tr"><span class="duz">1992 yılında, Mega Oil adlı bir Amerikan şirketi büro açtığı Bakü’de petrol işi yapıyordu. Oysa ABD petrol endüstrisi kaynakları bu şirketlerin varlığından haberdar değillerdi.</span></p>

    <p class="duz" xml:lang="tr"><span class="duz">İşin ilginç yanı, şirkette çalışan isimlerin hayli dikkat çekici biyografilere sahip olmasıydı:</span></p>

    <p class="duz" xml:lang="tr"><span class="duz">Şirketin ortaklarından General Harry Aderholt, ABD Hava Kuvvetleri’nden emekliydi. “Özel savaş teknikleri uzmanı” yeşil bereli bir komutandı.</span></p>

    <p class="duz" xml:lang="tr"><span class="duz">Şirkette özel savaş uzmanı bir diğer isim ise, General Richard Secord’du.</span></p>

    <p class="duz" xml:lang="tr"><span class="duz">General Secord, Nikaragua’da Sandinista gerillalarına karşı kirli savaş yürüten Contra güçlerine para sağlamak için İran’a silah satarken yakalanan, “İrangate Skandalı”nın birinci adı Albay Oliver North’tan sonra gelen ikinci isimdi.</span></p>

    <p class="duz" xml:lang="tr"><span class="duz">Tıpkı Mega Oil gibi, kurdukları paravan şirketler The Enterprise kanalıyla birçok karanlık olay tezgâhlamıştı. ABD Başkanı Ronald Reagan’ın en güvendiği subayı Oliver North’un gücü öylesine büyümüştü ki, 2 havaalanı, 5 uçağı, 20 pilotu, gemisi, binlerce asker, silah ve bir yığın yavru paravan şirketiyle “küçük bir devlet” durumuna gelmişti.</span></p>

    <p class="duz" xml:lang="tr"><span class="duz">Özel harpçi Aderholt ve Secord’un Vietnam Savaşı’ndan tanıdıkları Hava Komando Albay Tom McGrevey, bazı Türklere yakın bir isimdi.</span></p>

    <p class="duz" xml:lang="tr"><span class="duz">Çiller ailesinin Amerika’daki The Hampshire Hotel’in müdürüydü.</span></p>

    <p class="duz" xml:lang="tr"><span class="duz">Emekli Albay McGrevey, komutanı Richard Secord ile Özer Çiller’i Amerika’da bir kokteylde tanıştırdı.</span></p>

    <p class="duz" xml:lang="tr"><span class="duz">Özel harpçi General Secord bu tanışmadan önce mi, sonra mı bilinmez, 25 adamıyla birlikte, ikisi Bakü’de olmak üzere 4 kampta, Türkiye’den giden gençlere ve Azerîlere özel savaş eğitimi veriyordu.</span></p>

    <p class="duz" xml:lang="tr"><span class="duz">Sadece eğitim vermiyor, aynı zamanda da silah satıyordu.</span></p>

    <p class="duz" xml:lang="tr"><span class="duz">Zaten asıl işleri buydu; paravan şirketler kanalıyla alınan silahları, savaş halindeki ülkelere satmak!</span></p>

    <p class="duz" xml:lang="tr"><span class="duz">Tıpkı 1970’li ve 1980’li yılların Henri Arslanyan’ı, Bekir Çelenk’i gibi...</span></p>

    <p class="duz" xml:lang="tr"><span class="duz">Nizamı Âlem Ocakları ve Ülkü Ocakları, Türk gençlerini Azerbaycan’a savaşmaya götürüyorlardı. Bu kamplarda sadece Azerbaycan için değil, Çeçenler, Afganlılar için de savaşçılar yetiştiriliyordu.</span></p>

    <p class="duz" xml:lang="tr"><span class="duz">Kampta eğitilenlerin çoğunluğu Elçibey taraftarlarıydı. Gazeteci-yazar Enis Berberoğlu’nun kitabında yer aldığına göre, Elçibey, Abdullah Çatlı ve Ülkücülerle ilgili olarak</span> <span class="italik">Yeni Ufuk</span> <span class="duz">gazetesi muhabiri Çetin Ağaşe’ye konuşmuştu:</span></p>

    <p class="duz" xml:lang="tr"><span class="duz">“Abdullah Çatlı’yı tanımıyordum. Ben Mehmet Özbay adında bir adamı tanıyordum. Bakü’de olduğum zaman bir Azerbaycan Türkü, bana birisini getirdi. ‘Mehmet Özbay’ diye tanıştırdı. Niye geldiğini sordum.</span></p>

    <p class="duz" xml:lang="tr"><span class="duz">Eğer Çatlı ise, Allah rahmet eylesin. Dediler ki: ‘Buradaki kamplarda dövüşçü yetiştirecek. Ermenistan’a karşı askerleri eğitecek.’ Ben de dedim ki: ‘Madem Türkiye’den gelmişsin, o zaman önlerde olma, çünkü seni öldürebilirler. Ben bunu istemiyorum. Sen bizim askerlerimizi eğit, onlar vuruşsunlar; sana bir zarar gelmesin.’ Dört buçuk ay kadar askerlerimizi eğitti, daha sonra Türkiye’ye döndü. O günden sonra onu bir daha görmedim.”<a class="footnote-link" href="#footnote-231-23" id="footnote-231-23-backlink">[23]</a></span></p>

    <p class="duz" xml:lang="tr"><span class="duz">Bunlar aynı zamanda darbe hazırlığına girmişlerdi.</span></p>

    <p class="duz" xml:lang="tr"><span class="duz">Darbecilerin sayısı ABD ve Türkiye’de bir dizi görüşme gerçekleştiren Ali Kerimov’la sınırlı değildi.</span></p>

    <p class="baslik-3" xml:lang="tr"><span class="duyuru-baslik">Çatlı adı dergilerde</span></p>

    <p class="duz" xml:lang="tr"><span class="duz">Ortada daha ne İkinci MİT Raporu ne de Susurluk Kazası vardı. Ama, Abdullah Çatlı adı basında yer almaktaydı.</span> <span class="italik">Aydınlık</span> <span class="duz">dergisi 4 mayıs 1996 günü Azerbaycan darbesiyle ilgili olarak şu bilgileri verdi:</span></p>

    <p class="duz" xml:lang="tr"><span class="duz">“Haydar Aliyev darbesinin tertipçilerinden İçişleri Bakan Yardımcısı Ruşen Cevadov ile Ankara Stad Oteli’nde Mehmet Ağar, Kemal Yılmaz, İbrahim Şahin, Korkut Eken görüşmüşler ve darbeye karar vermişlerdir.</span></p>

    <p class="duz" xml:lang="tr"><span class="duz">Tansu Çiller’in bilgisi dahilinde planlanan darbe, İstanbul’daki Ülkücü mafya ile Doğu Anadolu’daki özel tim müdürü (İbrahim Şahin) tarafından yönlendirildi. İstanbul’daki Ülkücü mafya ile hükûmet arasındaki koordinasyonu, yine Ülkücü olarak bilinen Devlet Bakanı Ayvaz Gökdemir’in (Komando Ayvaz) sağladığı bildirildi.</span></p>

    <p class="duz" xml:lang="tr"><span class="duz">Darbe planı Ayvaz Gökdemir’in bilgisi dahilinde, İstanbul Ülkücü mafyasının şimdiki lideri Abdullah Çatlı’ya havale edildi. Çatlı da özel tim müdürü İbrahim Şahin’i arayarak, Azerbaycan’daki özel polis örgütü OMON’un komutanlarından, İçişleri Bakan Yardımcısı Ruşen Cevadov’la ilişki kurdurdu. Ülkücü olarak bilinen İbrahim Şahin’in, Abdullah Çatlı aracılığıyla aldığı talimatları anı anına Ruşen Cevadov’a bildirmesiyle plan geliştirildi. Bu amaçla Çatlı’nın, Türkiye’den bir grup güvenilir adam ve büyük miktarda para gönderdiği belirtiliyor.”<a class="footnote-link" href="#footnote-231-24" id="footnote-231-24-backlink">[24]</a></span></p>

    <p class="duz" xml:lang="tr"><span class="duz">Bu güvenilir adamlar içinde, Abdullah Çatlı, Yaşar Öz, Drej Ali gibi, operasyonlara katılmaları için “özel kimlikler” verilen daha başka kaç Ülkücü’nün ismi vardı?</span></p>

    <p class="duz" xml:lang="tr"><span class="duz">Kimi olaylar vardır ki, “şüyuu vukuundan beter” olur! Azerbaycan darbesi başta olmak üzere, bu gibi karanlık ilişkilerde kullanılan “piyonlar” artık 1970’li yıllarda olduğu gibi MHP’den seçilmiyordu.</span></p>

    <p class="duz" xml:lang="tr"><span class="duz">“Yeni kaynak”, Büyük Birlik Partisi’nin (BBP) gençlik örgütü, Nizamı Âlem Ocakları’ydı!</span></p>

    <p class="duz" xml:lang="tr"><span class="duz">1970’li yıllarda eli silah tutan Ülkücülerin hemen hepsi artık Muhsih Yazıcıoğlu’nun Büyük Birlik Partisi’ndeydiler.</span></p>

    <p class="duz" xml:lang="tr"><span class="duz">Muhsin Yazıcıoğlu ile Abdullah Çatlı bir ara birbirlerine küsmüşler ancak yeniden barışmışlardı.<a class="footnote-link" href="#footnote-231-25" id="footnote-231-25-backlink">[25]</a> Sık sık görüşüyorlardı. Ama yine de aralarının iyi olduğu söylenemezdi. Söylenenlere göre, Yazıcıoğlu, eğer hukukî sorunlarını çözerse, Çatlı’nın genel başkanlık koltuğunu elinden alabileceğinden korkuyordu.</span></p>

    <p class="duz" xml:lang="tr"><span class="duz">Yazıcıoğlu, bu durumda Çatlı’nın önce Nizamı Âlem Ocakları’nın başına geçeceğini, oradan da BBP liderliğine atlayacağını tahmin edebiliyordu.</span></p>

    <p class="duz" xml:lang="tr"><span class="duz">Muhsin Yazıcıoğlu ile Abdullah Çatlı arasında, “devletin gücünü arkasına alma” yarışı vardı.</span></p>

    <p class="duz" xml:lang="tr"><span class="duz">Buna bir örnek olarak, Yazıcıoğlu, dönemin Emniyet genel müdürü Mehmet Ağar’ın, “Nizamı Âlem Ocakları içinde bazı gençler radikal İslamcı İBDA-C örgütüne sempati duyuyor, bunları tasfiye edin” sözlerini hemen yerine getirmiş, “güvenilirliğini” göstermişti...</span></p>

    <p class="baslik-3" xml:lang="tr"><span class="duyuru-baslik">Enver Altaylı yine sahnede</span></p>

    <p class="duz" xml:lang="tr"><span class="duz">Azerbaycan darbesinin planlayıcılarından biri de Enver Altaylı’ydı.</span></p>

    <p class="duz" xml:lang="tr"><span class="duz">Enver Altaylı’nın kim olduğunu bir daha anımsayalım:</span></p>

    <p class="duz" xml:lang="tr"><span class="duz">1963 yılında Harp Okulu’ndan atıldı. Dönemin MİT müsteşarı Fuat Doğu tarafından MİT’e alındı. 1970’li yıllarda MHP’nin yayın organı olarak bilinen</span> <span class="italik">Hergün</span> <span class="duz">gazetesinin genel yayın yönetmenliğini yaptı. MHP’nin Federal Almanya’daki kilit ismiydi. O yıllarda Alman istihbaratının en önemli ismi Dr. Kannapin ve CİA ajanı Ruzi Nazar’la yakın ilişki içinde olduğu artık herkesçe biliniyor. Sovyetler Birliği dağıldıktan sonra CİA tarafından Özbekistan Cumhurbaşkanı İslam Kerimov’un yanına danışman olarak konduğu belirtiliyor.</span></p>

    <p class="duz" xml:lang="tr"><span class="duz">Sovyetler Birliği dağıldıktan sonra, özellikle Türk cumhuriyetlerde “eski MHP”li ve CİA’ya yakın birçok isim “danışman” adıyla görev aldı.</span></p>

    <p class="duz" xml:lang="tr"><span class="duz">Neden?</span></p>

    <p class="duz" xml:lang="tr"><span class="duz">Çünkü, yetmiş yıl Sovyetler Birliği’nde barış ve kardeşlik içinde yaşayan Orta Asya halklarında, ABD’ye karşı hâlâ büyük antipati vardı. ABD bu nedenle Orta Asya’ya Türkiye kartıyla (Türk-İslam senteziyle) girmek istiyordu...</span></p>

    <p class="duz" xml:lang="tr"><span class="duz">CİA’nın Ortadoğu Dairesi başkanı Graham Fuller, “Türkiye artık ‘Yurtta sulh, cihanda sulh’ politikasını bırakmalıdır. Komşular arasındaki ihtilaflara karışmama gibi, yetmiş yıl öncesinin stratejileri artık son bulmalıdır. Türkiye Ortadoğu’da, Balkanlar’da ve Kafkaslar’da aktif olmalıdır. Kriz bölgelerine müdahale etmelidir” diyordu.</span></p>

    <p class="duz" xml:lang="tr"><span class="duz">CİA şeflerinden Fuller bunun ideolojik altyapısını da hazırlamıştı: Türkiye yeni dünya düzenine ayak uydurmak istiyorsa “Kemalizm”i bir kenara bırakmalı, “İslam”la barışmalıydı!<a class="footnote-link" href="#footnote-231-26" id="footnote-231-26-backlink">[26]</a></span></p>

    <p class="duz" xml:lang="tr"><span class="duz">CİA’nın bu görüşleri, 1990’lı yılların başında, sağcı ideolog Aydın Yalçın’ın başında olduğu</span> <span class="italik">Forum</span> <span class="duz">dergisinde telaffuz edilmeye başlandı.</span></p>

    <p class="duz" xml:lang="tr"><span class="duz">Arkasından, kendilerini “2. Cumhuriyetçi” olarak lanse eden bazı köşe yazarları bu fikirleri yazmaya başladılar. Sonunda bu görüşler, Turgut Özal, Tansu Çiller dönemlerinde devlet içindeki bazı “özel kişiler” tarafından yaşama geçirilmeye başlandı. Tıpkı Azerbaycan’da, Afganistan’da olduğu gibi...</span></p>

    <p class="baslik-3" xml:lang="tr"><span class="duyuru-baslik">Çatlı-Altaylı kavgası</span></p>

    <p class="duz" xml:lang="tr"><span class="duz">Azerbaycan darbesi fiyaskoyla sonuçlanınca Abdullah Çatlı, gönderilen paraları Enver Altaylı’dan geri istedi. Aralarında sert tartışmalar çıktı. Hatta bir iddiaya göre, Altaylı, örtülü ödenekten kendisine verilen paraları Azerbaycan’da dağıtmadığı için darbe başarısız olmuştu!<a class="footnote-link" href="#footnote-231-27" id="footnote-231-27-backlink">[27]</a></span></p>

    <p class="duz" xml:lang="tr"><span class="duz">Enver Altaylı’nın adı, Afgan lider Raşid Dostum’la, Çeçen lider Cahar Dudayev’e yapılan para ve silah yardımlarında da geçti.<a class="footnote-link" href="#footnote-231-28" id="footnote-231-28-backlink">[28]</a></span></p>

    <p class="duz" xml:lang="tr"><span class="duz">Görünen o ki, Enver Altaylı CİA’nın Orta Asya ayaklarından biriydi...</span></p>

    <p class="duz" xml:lang="tr"><span class="duz">Enver Altaylı’yla sık sık görüşen, dönemin başbakanı Tansu Çiller’in Dış Türkler Koordinatörü Kâmil Yüceoral’ın da Azerbaycan darbesiyle bir ilgisi var mıydı?</span></p>

    <p class="duz" xml:lang="tr"><span class="duz">Sorunun yanıtı Yüceoral’ın biyografisinde gizli:</span></p>

    <p class="duz" xml:lang="tr"><span class="duz">Çiller’in danışmanı Kâmil Yüceoral da, Altaylı gibi asker kökenli. Ancak o, Harp Okulu’nu atılmadan bitirebildi. Deniz yüzbaşısıyken emekli oldu.</span></p>

    <p class="duz" xml:lang="tr"><span class="duz">ABD’de “Green Card” sahibi. Bu karta rahatça sahip oldu. Çünkü kayınpederi, Özbek asıllı ABD vatandaşıydı. Görevi de oldukça önemliydi: SSCB dağılmadan önce, CİA’nın Rusya sorumlusuydu.</span></p>

    <p class="duz" xml:lang="tr"><span class="duz">Diplomat olmamasına rağmen kırmızı pasaport taşıyan Yüceoral, örtülü ödeneğin dış Türklere dağıtımında neredeyse tek yetkiliydi.</span></p>

    <p class="duz" xml:lang="tr"><span class="duz">Dış Türkler Koordinatörü Yüceoral, Başbakanlık’ın ek binasında Çiller’in ABD’li danışmanları Jay Kriegel, Bob Square ve İngiliz David Barchard’la “mesai” yapıyordu. Zaten Çiller’i de DYP genel başkanlığına, ABD’nin tanınmış mason tanıtım şirketi Maris Home Office hazırlamıştı.</span></p>

    <p class="baslik-3" xml:lang="tr"><span class="duyuru-baslik">Ayvaz Gökdemir “aforoz” edildi</span></p>

    <p class="duz" xml:lang="tr"><span class="duz">Türk devletinin bilgisi olmadan, Orta Asya’da CİA adına birtakım illegal faaliyetlere giren bu “özel kişiler”in marifetleri, başka bir araştırma kitabının konusu olabilecek kadar zengin.</span></p>

    <p class="duz" xml:lang="tr"><span class="duz">Bu yüzden biz yine konumuza, Azerbaycan’daki karanlık ilişkilere dönelim.</span></p>

    <p class="duz" xml:lang="tr"><span class="duz">Plana göre, Çeçen lider Cahar Dudayev’den de asker ve silah yardımı alan Cevadov, Haydar Aliyev’in Pakistan dönüşü havaalanında öldürülmesinden sonra yönetime Elçibey adına el koyacaktı.</span></p>

    <p class="duz" xml:lang="tr"><span class="duz">Bu oyunu Cumhurbaşkanı Süleyman Demirel bozdu. Demirel, darbe bilgisini Aliyev’e iletti, Pakistan’daki İslam Konferansı zirvesine katılmasını önledi. Çünkü darbe, Aliyev’in dönüşünde, havaalanında suikast yapılmasının ardından başlayacaktı.</span></p>

    <p class="duz" xml:lang="tr"><span class="duz">Aliyev gerekli önlemleri aldı, bu arada çıkan çatışmalarda 400 kişi öldü. Darbeye karışan Türk vatandaşlarından Ferman Demirkol, bizzat Demirel’in devreye girmesi sonucu serbest bırakıldı.</span></p>

    <p class="duz" xml:lang="tr"><span class="duz">Demirkol sonra Türkiye’ye döndü. Azerbaycan’dan Türkiye’ye dönemeyenler de vardı: darbe girişimi sırasında ölen 23 Ülkücü ve Nizamı Âlemci, Azerî mezarlığına defnedildiler!</span></p>

    <p class="duz" xml:lang="tr"><span class="duz">Ayrıca Kenan Gürel gibi Avusturya vatandaşı gözüken bazı karanlık kişiler de hâlâ Azerbaycan’da cezaevinde yatıyorlar.</span></p>

    <p class="duz" xml:lang="tr"><span class="duz">Devlet Bakanı Ayvaz Gökdemir, Azerbaycan’daki darbeyle ilişkisi olmadığını sık sık tekrarladı.</span></p>

    <p class="duz" xml:lang="tr"><span class="duz">Azerbaycan’daki darbenin bastırılmasından sonra, Türk yetkilileri, başta Dışişleri bakanları olmak üzere, Başbakan Çiller ve Cumhurbaşkanı Demirel sık sık Orta Asya’ya gittiler.</span></p>

    <p class="duz" xml:lang="tr"><span class="duz">Başbakan Çiller, 1995 yılının temmuz ve ağustos aylarında iki kez Orta Asya gezisine çıktı. Yanında hep aynı isimler vardı: eşi Özer Çiller, Yalım Erez, Mehmet Ağar ve Ayvaz Gökdemir.</span></p>

    <p class="duz" xml:lang="tr"><span class="duz">Demirel o günlerde Türkmenistan’a yaptığı geziye, Dışişleri’nin uyarısını dikkate alarak, Orta Asya’dan sorumlu devlet bakanı Ayvaz Gökdemir’i götürmedi.</span></p>

    <p class="duz" xml:lang="tr"><span class="duz">Başbakan Çiller ise, Orta Asya gezilerine Ayvaz Gökdemir’i götürdü. Ancak temmuz 1995 tarihindeki gezide ilginç bir olay oldu. Türk heyeti Başbakan Çiller başkanlığında Özbekistan’dan Azerbaycan’a geçerken, Ayvaz Gökdemir “nedense” Azerbaycan’a gitmedi. Türk heyetini iki gün Özbekistan’da bekledi.</span></p>

    <p class="duz" xml:lang="tr"><span class="duz">Ayvaz Gökdemir, askerî darbenin bastırılmasından sonra ne hikmetse Azerbaycan’a hiç gidemedi.</span></p>

    <p class="duz" xml:lang="tr"><span class="duz">Peki Azerbaycan darbesini organize edenlerin amacı neydi?</span></p>

    <p class="duz" xml:lang="tr"><span class="duz">ABD’nin hesabı başkaydı. Hazar petrollerinin rezervi toplam 178 milyar varil! Bu da tam 4 trilyon dolara tekabül ediyor. Ortada bu kadar büyük petrol olunca, Kafkasya ister istemez “kurtlar sofrası”na dönüyor. Boruhattının geçeceği tüm bölgeler istikrarsızlaştırılıyor. Çeçenler silahlandırılıyor. Sadece Aliyev’e değil, Gürcistan Devlet Başkanı Eduard Şevardnadze’ye de darbe girişimi yapılıyordu!..<a class="footnote-link" href="#footnote-231-29" id="footnote-231-29-backlink">[29]</a></span></p>

    <p class="duz" xml:lang="tr"><span class="duz">Bölgedeki istikrarsızlık ABD’ye yarıyordu!</span></p>

    <p class="baslik-3" xml:lang="tr"><span class="duyuru-baslik">Kanadalı kaçakçıda bulunan telefon numarası</span></p>

    <p class="duz" xml:lang="tr"><span class="duz">Ancak bizdeki bazı aklı evvellerin hesapları başkaydı. Çete, Azerbaycan’da kukla bir yönetim kurup, silah ve uyuşturucu işini kontrol altında tutmak istiyordu!</span></p>

    <p class="duz" xml:lang="tr"><span class="duz">Sovyetler Birliği’nin dağılmasından sonra, “Altın Hilal” denilen Afganistan, Pakistan, İran’dan gelen uyuşturucular artık Kafkaslar güzergâhını kullanıyordu. En önemli üslerden biri de Azerbaycan Nahçıvan’dı. Bu kanaldan Türkiye’ye giren uyuşturucular, Hollanda ve Almanya’ya gidiyordu. Uyuşturucudan elde edilen paralar ise Kazakistan ve KKTC’de aklanıyordu!</span></p>

    <p class="duz" xml:lang="tr"><span class="duz">Çete büyük paralar peşindeydi.</span></p>

    <p class="duz" xml:lang="tr"><span class="duz">Binlerce kilometre uzaktaki kaçakçılarla bile işbirliği yapılıyordu. Strateji grubunun haber bülteni “Gündem”e göre, Kanada’nın Toronto bölgesindeki bir posta kutusunda yakalanan esrardan hareket eden Kanada polisi, Bert Samuel Davison adlı bir uyuşturucu kaçakçısına ulaştı. Davison ifadesinde, esrar sevkiyatını David Dingwall isimli adamının organize ettiğini itiraf etti. Kanada polisi bu kez Dingwall’u yakaladı. Esrar dağıtıcısının üzerinden birtakım irtibat telefonları çıktı. Bunlar arasında, Türkiye’den 90-312-4170476 numaralı telefon da vardı. Kanada Emniyeti’nin Viyana’da görevli narkotik ataşesi D. A. Dommbos, A sınıfı gizliliğe sahip UİPİ-7074 nolu yazıyla 31 ekim 1995 tarihinde durumu Emniyet Genel Müdürlüğü’ne bildirdi. Sonuç şaşırtıcıydı: bu telefon numarası Başbakanlık Özel Kalem Müdürlüğü’nün faks numarasıydı! Dönemin başbakanı Tansu Çiller’in Özel Kalem müdürü Akın İstanbulluoğlu kullanıyordu bu numarayı!..</span></p>

    <p class="duz" xml:lang="tr"><span class="duz">Emniyet Genel Müdürlüğü’nün 16 şubat 1996 tarih, 48-080 numaralı yazıyla gönderdiği yanıtında, “Söz konusu telefonla sözü edilen kişilerle hiçbir görüşme yapılmamıştır” denildi...</span></p>

    <p class="duz" xml:lang="tr"><span class="duz">Uluslararası çalışan çete mensupları, bazen komşu ülke vatandaşlarının bile gözünün yaşına bakmıyordu.</span></p>

    <p class="baslik-3" xml:lang="tr"><span class="duyuru-baslik">Uyuşturucu kaçakçısı iki İranlı</span></p>

    <p class="duz" xml:lang="tr"><span class="duz">İki İranlı; Lazo ve Simko adlarıyla tanınıyorlar.</span></p>

    <p class="duz" xml:lang="tr"><span class="duz">Lazo: Lazem Nazım Esmaeili.</span></p>

    <p class="duz" xml:lang="tr"><span class="duz">Simko: Askar Simitko.</span></p>

    <p class="duz" xml:lang="tr"><span class="duz">Bu iki isim, 1990’lı yıllarda İstanbul’un yeraltı dünyasında oldukça popüler olmaya başladı. İran’dan getirdikleri baz morfinleri İstanbul’da satıyorlardı.</span></p>

    <p class="duz" xml:lang="tr"><span class="duz">Sadece 1994 yılında, yaklaşık 9 ton baz morfin getirdikleri söyleniyordu.</span></p>

    <p class="duz" xml:lang="tr"><span class="duz">Dünyanın en önemli uyuşturucu pazarlarından olan İstanbul pazarına öyle herkes elini kolunu sallaya sallaya giremezdi.</span></p>

    <p class="duz" xml:lang="tr"><span class="duz">Hele iki İranlı’nın, piyasaya o kadar büyük miktarda baz morfin sunup, fiyatları düşürmesine kimse izin vermezdi.</span></p>

    <p class="duz" xml:lang="tr"><span class="duz">Ancak bu iki İranlı’ya kimse bir şey yapamıyordu. Lazo ve Simko sırtlarını güçlü bir yere dayamışlardı.</span></p>

    <p class="duz" xml:lang="tr"><span class="duz">Arkalarındaki dayanak o kadar güçlüydü ki, PKK Marmara sorumlusu Osman Tim, Bekaa’daki Mahsun Korkmaz Akademisi için bağış istemeye kendilerine geldiğinde, Osman Tim’i ihbar edip yakalatmışlardı.</span></p>

    <p class="duz" xml:lang="tr"><span class="duz">Söylenenlere göre, iki İranlı MİT’e istihbarat veriyorlardı. Yani MİT ajanıydılar!</span></p>

    <p class="duz" xml:lang="tr"><span class="duz">Ama bu iki İranlı bir gece esrarengiz bir biçimde kaçırıldı.</span></p>

    <p class="duz" xml:lang="tr"><span class="duz">14 ocak 1995 akşamı saat 21.30 sularında Ataköy Polat Rönesans Oteli’ndeki Emperyal Gazinosu’na giden İranlı Lazo ve Simko, sabaha karşı 3.45 dolaylarında gazinodan çıkıp Mercedes’le evlerine giderken, yol üzerinde bulunan biri tepe lambalı Renault marka araç başta olmak üzere üç araçtan oluşan, “polis” yelekli, elleri otomatik silahlı ve telsizli, sivil polis ekibi görünümündeki şahıslar tarafından durduruldu.</span></p>

    <p class="duz" xml:lang="tr"><span class="duz">Tıpkı bir yıl önce kaçırılan Behçet Cantürk olayında olduğu gibi...</span></p>

    <p class="duz" xml:lang="tr"><span class="duz">“Arama var!” deyip, iki İranlı Mercedes’ten indirildi. Arama sonrası sivil polis görünümündeki şahıslar tarafından kendi otomobilleri de dahil olmak üzere alınıp, bir bilinmeyene doğru götürüldüler...</span></p>

    <p class="duz" xml:lang="tr"><span class="duz">“Kürt işadamlarını” kaçırıp öldüren, sivil polis görünümündeki çete, yine işbaşındaydı...</span></p>

    <p class="duz" xml:lang="tr"><span class="duz">28 ocak 1995 tarihinde iki İranlı’nın, Lazo ve Simko’nun cesetleri, İstanbul-Silivri’de Kerv Deresi içinde tabancayla kurşunlanmış, kulakları kesilmiş ve işkence görmüş vaziyette bulundu.</span></p>

    <p class="duz" xml:lang="tr"><span class="duz">Cesetlerden anlaşıldığına göre, iki İranlı öldürülmeden önce işkence yapılarak sorgulanmışlardı.</span></p>

    <p class="duz" xml:lang="tr"><span class="duz">Lazo ve Simko 15 ocak günü kaçırıldı, cesetleri 28 ocakta bulundu. Otopsi raporunda cesetlerin bir gece önceden dereye atıldığı belirtiliyordu. O halde İranlılar en az on gün, işkenceli sorgulamadan geçirilmişti.</span></p>

    <p class="duz" xml:lang="tr"><span class="duz">Bu sorgulama sırasında Lazo ve Simko’dan öğrenilmek istenen neydi? Öğrenilmek istenen, iki İranlı’nın banka hesap numaraları mıydı?</span></p>

    <p class="duz" xml:lang="tr"><span class="duz">Acaba İranlıların banka hesaplarından o günlerde yüklüce para çekildi mi?</span></p>

    <p class="duz" xml:lang="tr"><span class="duz">Çekildiyse, kim çekti? Paraları çeken Simko’nun ağabeyiydi. Peki, çekilen para kime teslim edilmişti? İki İranlı’nın kaçırılıp öldürülmesinden kırk altı gün sonra, o da esrarengiz bir biçimde yok edilen Tarık Ümit’e mi?</span></p>

    <p class="baslik-3" xml:lang="tr"><span class="duyuru-baslik">Tarık Ümit’in tehlikeli oyunu</span></p>

    <p class="duz" xml:lang="tr"><span class="duz">Tarık Ümit’in ilginç kimliğini üçüncü bölümün sonunda ayrıntılarıyla incelemiş, Abas-Eymür ekibinin Birinci MİT Raporu’nu hazırlarlarken en çok bilgiyi Tarık Ümit’ten aldıklarını görmüştük.</span></p>

    <p class="duz" xml:lang="tr"><span class="duz">Tarık Ümit yaşamı boyunca hep ikili oynayacağı bu tehlikeli oyundaki ilk adımı bu olayla attı. Üstelik, Hiram Abas ve Mehmet Eymür’ün suçladığı, “patronu” Dündar Kılıç aleyhine mahkemelerde tanıklık etti. Dündar Kılıç da cezaevinden çıkınca Tarık Ümit’i vurdurttu.</span></p>

    <p class="duz" xml:lang="tr"><span class="duz">Hiram Abas, Mehmet Eymür ve Korkut Eken MİT’ten tasfiye edilince de Tarık Ümit, bu üçlüyle ilişkisini hiç kesmedi.</span></p>

    <p class="duz" xml:lang="tr"><span class="duz">Eymür ve Eken, buz fabrikasındaki yüzde 8’lik bir hisse yüzünden birbirleriyle kavga edip ayrıldıklarında bile Tarık Ümit her ikisini de telefonla arayıp hal hatır sormayı ihmal etmedi.</span></p>

    <p class="duz" xml:lang="tr"><span class="duz">Korkut Eken, BOTAŞ’ta müfettişlikten sonra Mehmet Ağar tarafından Emniyet Genel Müdürlüğü kadrosunda danışman olarak göreve başlatıldığında, ilk iş olarak Ağar’la Tarık Ümit’i tanıştırdı.</span></p>

    <p class="duz" xml:lang="tr"><span class="duz">Mehmet Eymür’ün “kaleleri” birer birer Mehmet Ağar’ın eline geçiyordu!</span></p>

    <p class="duz" xml:lang="tr"><span class="duz">Tepede yeni ekipler oluşturulurken, MİT’le yakın ilişkide olan yeraltı dünyasının bazı isimleri, Ülkücüler tarafından tek tek vurulmaya başlandı:</span></p>

    <p class="duz" xml:lang="tr"><span class="duz">26 aralık 1992’de Şehmuz Daş, 31 aralık 1992’de Osman Ayanoğlu öldürüldü.</span></p>

    <p class="duz" xml:lang="tr"><span class="duz">MİT’in yeraltı dünyasındaki egemenliği, yavaş yavaş yerini, yeni oluşturulan Polis-Ülkücü ittifakına bırakıyordu.</span></p>

    <p class="duz" xml:lang="tr"><span class="duz">Tarık Ümit’in çevresi kadar “ticarî hayatı” da oldukça renkliydi:</span></p>

    <p class="duz" xml:lang="tr"><span class="duz">KKTC First Merchant Bank,<a class="footnote-link" href="#footnote-231-30" id="footnote-231-30-backlink">[30]</a> İstanbul’da Umtaş İnşaat ve Ticaret A.Ş., Ümsan A.Ş. ile yine İstanbul’da STC İthalat ve İhracat Ltd. ve Gentaş İnşaat ve Ticaret A.Ş.’nin sahibiydi.</span></p>

    <p class="duz" xml:lang="tr"><span class="duz">Panama’daki Northbank ve Kemotrain adlı taşımacılık şirketinde hisseleri vardı.</span></p>

    <p class="duz" xml:lang="tr"><span class="duz">Yeraltı dünyasında uluslararası kaçakçı olarak biliniyordu!.. Örneğin, 11 haziran 1976 tarihinde Almanya’da Dortmund Eyalet Mahkemesi tarafından uyuşturucu ticareti yapmak suçundan iki yıl hapis cezasına çarptırılmıştı. İtalya’nın Trieste şehrinde uyuşturucu ve silah kaçakçılığı yaptıklarından şüphe edilerek gözaltına alınan sanıklarla ilgili olarak, 30 temmuz 1981 tarihinde İstanbul Emniyet Müdürlüğü’nce ifadesi alındı. 1986 yılında Almanya’nın Düsseldorf kentinde sahte ABD doları bozdurmaya çalışırken yakalandı.</span></p>

    <p class="duz" xml:lang="tr"><span class="duz">Tarık Ümit’in dosyası hayli kabarıktı. Ancak dosyasında hep olumsuzluklar yoktu! Bir dönem İstanbul ilinde en yüksek vergi verenler listesinde 20’nci sıradaydı! Kara parayla gelen vergi rekoru...</span></p>

    <p class="baslik-3" xml:lang="tr"><span class="duyuru-baslik">Çetedeki köstebek</span></p>

    <p class="duz" xml:lang="tr"><span class="duz">Bu kısa bilgilerden sonra, gelelim Tarık Ümit’in esrarengiz bir biçimde ortadan kaldırılmasına.</span></p>

    <p class="duz" xml:lang="tr"><span class="duz">Bu konudaki en ayrıntılı bilgi, Susurluk Kazası’ndan önce</span> <span class="italik">Aydınlık</span> <span class="duz">dergisinde yayımlanan MİT raporunda yer alıyor:<a class="footnote-link" href="#footnote-231-31" id="footnote-231-31-backlink">[31]</a></span></p>

    <p class="duz" xml:lang="tr"><span class="duz">“Tarık Ümit, 28 şubat 1995 tarihinde Ankara’da görüştüğü güvenilir tanıdıklarına, bir hafta kadar önce İstanbul’a kendisine gelen Mehmet Ağar’ın ekibinden polis memurları Ayhan Akça ve Ziya’nın (Bandırmalıoğlu), Dündar Kılıç’a yönelik bir eylem yapma teklifinde bulunduklarını, kendisinin böyle bir eylem neticesinde olayın kimler üzerinde kalacağını bildiği için yardımcı olamayacağını bildirdiğini, bunun üzerine Dündar Kılıç’tan vazgeçip listede<a class="footnote-link" href="#footnote-231-32" id="footnote-231-32-backlink">[32]</a> adı bulunan Cahit Kocakaya isimli uyuşturucu kaçakçısına yönelik bir çalışma yapmasını kendisinden istediklerini, bunu kabul ettiğini, bunun üzerine evinde kalan Ayhan ve Ziya’nın operasyonda kullanılmak amacıyla beyaz bir Renault çaldıklarını ve halen Renault otomobilin plaka işiyle uğraştıklarını belirtmiştir. Tarık Ümit o gün, 18.30 uçağıyla Ankara’dan İstanbul’a hareket etmiştir.”</span></p>

    <p class="duz" xml:lang="tr"><span class="duz">MİT raporuna ara verip bazı saptamalar yapalım:</span></p>

    <p class="duz" xml:lang="tr"><span class="duz">1 - Tarık Ümit yine ikili oynamaya başlamıştı. Ankara’da “güvenilir tanıdığı” bir MİT görevlisine, “üyesi olduğu çete” hakkında itiraflarda bulundu. Yani Tarık Ümit, çetedeki köstebekti.</span></p>

    <p class="duz" xml:lang="tr"><span class="duz">2 - Nedir bu itiraflar? “Kürt işadamlarıyla başlayan esrarengiz cinayetler serisi, Dündar Kılıç’la sürecektir.”</span></p>

    <p class="duz" xml:lang="tr"><span class="duz">3 - Ancak Tarık Ümit, “benim üzerime kalır” diye, eski ortağının öldürülmesine karşı çıktı.</span></p>

    <p class="duz" xml:lang="tr"><span class="duz">4 - Demek ki, Tarık Ümit de, bu öldürme işlerine girmiş ki, adını verdiği iki emniyet görevlisi kendisine böyle bir teklifi götürmüşler.</span></p>

    <p class="duz" xml:lang="tr"><span class="duz">Tarık Ümit’in öldürme olaylarına girdiğini, kendisini büyüten amcası Dr. Cemalettin Ümit de kabul ediyor: Cemalettin Ümit Meclis Susurluk Komisyonu’na verdiği 30 ocak 1997 tarihli ifadesinde bakın neler anlatıyor:</span></p>

    <p class="duz" xml:lang="tr"><span class="duz">“Devlete zararlı bazı insanların yok edilişinde, özel olarak Savaş Buldan’ın yok edilişinde Tarık’ın işin içinde olduğunu sanıyorum. Çünkü Savaş Buldan’ın cesedinin bulunduğu yeri Tarık’tan başka bir polisin (Amca Ümit, polis olduğunu nereden biliyor? - y.n.) bileceğini sanmıyorum. Tarık son zamanlarda bazı arkadaşlarına ‘Ben bu insanların arasındayım, ama daha fazla bunlarla çalışmam mümkün değil. Yedikleri halt bini geçti, ciddi olarak uyuşturucu kaçakçılığı yapıyorlar. Bütün ikazlarıma, ısrarlarıma rağmen mâni olamadım. Notere gidip bütün bu bildiklerimi tespit ettireceğim’ diyordu.”</span></p>

    <p class="duz" xml:lang="tr"><span class="duz">Tarık Ümit’in “noteri” MİT’ti!</span></p>

    <p class="duz" xml:lang="tr"><span class="duz">5 - Diğer öldürülme olaylarında olduğu gibi tepesinde polis lambası bulunan otomobiller çalınarak bu cinayetlerde kullanılmaktadır.<a class="footnote-link" href="#footnote-231-33" id="footnote-231-33-backlink">[33]</a></span></p>

    <p class="duz" xml:lang="tr"><span class="duz">6 - Tarık Ümit’in güvenerek bilgiler verdiği eski dostu ile daha sonra konuya ilişkin rapor yazan kişi, aynı MİT görevlisidir.</span></p>

    <p class="duz" xml:lang="tr"><span class="duz">7 - Bir soru: Tarık Ümit’in güvendiği bu MİT görevlisi, daha önce yıllarca beraber çalıştığı, Mehmet Ağar’la “kanlı bıçaklı olan” ve 1993 yılında tekrar MİT’e dönen Mehmet Eymür olabilir mi?</span></p>

    <p class="baslik-3" xml:lang="tr"><span class="duyuru-baslik">Tarık Ümit ortadan kaldırılıyor</span></p>

    <p class="duz" xml:lang="tr"><span class="duz">Sorunun yanıtını kitabın ileri bölümlerine bırakıp, kaldığımız yerden MİT raporuna devam edelim:</span></p>

    <p class="duz" xml:lang="tr"><span class="duz">“2 mart 1995 günü öğlen saatlerinde aynı tanıdıklarını telefonla arayan Tarık Ümit, Mehmet Ağar’la telefonda konuştuğunu, bayramdan sonra kendisini ziyaret edeceğini, Ankara’dan gelecek olan Korkut Eken ve arkadaşlarıyla buluşacağını belirtmiştir. Tarık Ümit’ten bir daha haber alınamamıştır.”</span></p>

    <p class="duz" xml:lang="tr"><span class="duz">Tarık Ümit, güvendiği MİT görevlisine artık her attığı adımı, Ağar’la telefon görüşmesini bile söylemektedir.</span></p>

    <p class="duz" xml:lang="tr"><span class="duz">Rapora devam:</span></p>

    <p class="duz" xml:lang="tr"><span class="duz">“Tarık Ümit’in kaybolduğu 2 mart 1995 günü son olarak cep telefonundan saat 19.21’de Ayhan Akça ve Ziya (Bandırmalıoğlu) isimli polis memurları 0532 3211675 numaralı cep telefonuyla aramışlardır. Tanıdıkları Tarık Ümit’i en son Bağdat Caddesi’ndeki Divan Pastanesi’nin lokanta bölümünde saat 20.30 sularında yemek yerken görmüşlerdir. Tanıdıklarıyla konuşan Tarık Ümit daha sonra lokantaya gelen ve yemeğinin bitimine kadar masasında oturan Ayhan Akça ve Ziya (Bandırmalıoğlu) isimli polis memurlarıyla birlikte Divan Pastanesi’nden ayrılmış ve kendisinden, o saatten sonra bir daha haber alınamamıştır.”</span></p>

    <p class="duz" xml:lang="tr"><span class="duz">Çok “bilinmeyenli” bir denklem: cep telefonunu polis memurlarına veren Avşar Kederoğlu Nevşehirli’dir.</span></p>

    <p class="duz" xml:lang="tr"><span class="duz">Ağabeyi Abdullah Kederoğlu 1970’li yıllarda İstanbul Ülkü Ocağı başkanlığını yapmıştır. Her iki Kederoğlu da, Abdullah Çatlı’nın yakın arkadaşıdır.</span></p>

    <p class="duz" xml:lang="tr"><span class="duz">Avşar Kederoğlu, son derece lüks beyaz Cherokee cipini kullanması için Emniyet Genel Müdürlüğü Özel Harekât Dairesi Başkan Vekili İbrahim Şahin’e vermişti.</span></p>

    <p class="duz" xml:lang="tr"><span class="duz">Abdullah Kederoğlu da kullanılması için bir dairesini, son olarak Tarık Ümit’in yanında görülen özel timci Ayhan Akça’ya vermişti.</span></p>

    <p class="duz" xml:lang="tr"><span class="duz">Ayhan Akça, İbrahim Şahin’in korumasıydı.</span></p>

    <p class="duz" xml:lang="tr"><span class="duz">Dönelim tekrar rapora:</span></p>

    <p class="duz" xml:lang="tr"><span class="duz">“Tarık Ümit 1994 yılı başına kadar Emniyet Genel Müdürlüğü’ne bağlı bu grup ve Kaçakçılık Dairesi’yle birlikte çalışmış, bir yandan uyuşturucu kaçakçısı Kürtler hakkında bilgi toplarken, bir yandan da uyuşturucu madde yakalanmasına yardımcı olmuştur. Bazen faaliyetlere bizzat katılan Tarık Ümit’e bu faaliyetleri sırasında kullanılmak üzere, bizzat Mehmet Ağar tarafından pasaport dahil tüm olanaklar sağlanmış, hatta kendisine Mehmet Ağar imzalı özel bir belge ile 34 ZU 478 numaralı plaka verilmiştir. Verilen bu belgede ‘34 ZU 478 numaralı plaka, bu araca can güvenliği nedeniyle verilmiştir. Mehmet Ağar’ ibaresi bulunmaktadır. Keza grup tarafından Tarık Ümit aracılığıyla ilişkiye geçilen Nurettin Güven ve Yaşar Öz isimli uyuşturucu kaçakçılarına da Emniyet Genel Müdürlüğü tarafından yeşil pasaport verilmiş, vize almalarında ve yurtdışına çıkmalarında kolaylık sağlanmıştır.”</span></p>

    <p class="duz" xml:lang="tr"><span class="duz">Rapordan çıkan sonuçlar:</span></p>

    <p class="duz" xml:lang="tr"><span class="duz">1 - Öldürülecekler listesini hazırlayanlar, Tarık Ümit’in verdiği bilgilere göre sıralama yapmışlardır.</span></p>

    <p class="duz" xml:lang="tr"><span class="duz">2 - Rapor açıkça Mehmet Ağar’ı hedef almaktadır.</span></p>

    <p class="duz" xml:lang="tr"><span class="duz">3 - Mehmet Ağar, Tarık Ümit’e de, tıpkı Abdullah Çatlı ve Yaşar Öz’e verdiği “uzman”, “danışman” gibi birtakım belgeleri vermiş ve yeşil pasaport almasını sağlamıştır.</span></p>

    <p class="duz" xml:lang="tr"><span class="duz">4 - İlk kez karşımıza çıkıyor: Ayrıca bir de otomobilin aranmaması için belge icat edilmiş! Bu da Tarık Ümit’e verilmiştir.</span></p>

    <p class="duz" xml:lang="tr"><span class="duz">5 - Uzman belgesi, silah taşıma belgesi ve yeşil pasaport, eski bir Ülkücü olan, ancak 1980’den sonra hayalî ihracat sanıklarından, yeraltı dünyasının tanınan isimlerinden Malatyalı Nurettin Güven’e verilmiştir.</span></p>

    <p class="duz" xml:lang="tr"><span class="duz">6 - Abdullah Çatlı, Yaşar Öz, Tarık Ümit, Nurettin Güven çetenin elemanları mıdır?</span></p>

    <p class="baslik-3" xml:lang="tr"><span class="duyuru-baslik">“Nimet paylaşma”</span></p>

    <p class="duz" xml:lang="tr"><span class="duz">Sorunun yanıtı MİT raporunda var:</span></p>

    <p class="duz" xml:lang="tr"><span class="duz">“Emniyet Genel Müdürü Mehmet Ağar’a bağlı özel ekip, çoğunluğu kaçakçılardan oluşan elli kişilik bir liste hazırlamış, listedeki bu şahısların bazılarından muhtelif tarihlerde ceman 30-40 milyon doları bulan miktarda para almışlardır. Para hesapları Korkut Eken tarafından pay edilip, bazen özel banka hesaplarına yatırılmıştır. Böylece bunların uyuşturucu kaçakçılığına da göz yumulmuştur. Bu organizasyonun belli bir kısmında rol alan ve Korkut’la çok samimi bir ilişki içinde bulunan Tarık Ümit, kendi Ford marka arabasını Korkut Eken’e hediye etmiş, ancak sonra menfaat ilişkilerindeki uyuşmazlıklar dolayısıyla araları açılmıştır. Daha sonra Korkut Eken, Tarık Ümit vasıtasıyla tanıdığı ve özel ekip için Emniyet Genel Müdürlüğü’nün bilgisi ve onayı dahilinde Menemen’de bomba-silah konusunda eğitime tabi tuttuğu Cavit isimli bir şahsı, Tarık Ümit’i öldürmek üzere talimatlandırmış ve adı geçene silah vermiştir. Cavit, Tarık Ümit’e gelip bunu anlatmıştır. Korkut Eken ayrıca Tarık’ın Cihangir’deki bürosuna telefon ederek orada bulunan Ali isimli büro görevlisine, ‘Tarık’a söyle bizi sattı, kendisi de satılıktır. Bunun hesabını bana verecek’ şeklinde tehditte bulunmuştur. Ayrıca Abdullah Çatlı ve adamları Tarık Ümit’i öldürmek üzere araştırmalar yapmış, bu gruptan iki kişi evine kadar gelip tetkikte bulunmuşlardır. Tarık Ümit yakınlarına bunun üzerine ‘Düzce’ye gidip korunmak üzere bazı tedbirler aldığını, İstanbul’a bazı yakınlarını getirdiğini’ belirtmiştir. Ancak Tarık ve Korkut daha sonra Mehmet Ağar’ın devreye girmesiyle olaydan bir hafta kadar önce barışmışlardır.”</span></p>

    <p class="duz" xml:lang="tr"><span class="duz">MİT Raporu’nda buraya kadar yazılanların, aslında, dünyanın birçok ülkesinde yaşanan yeraltı dünyasının “nimetlerini” kapmaya yönelik çatışmalardan bir farkı yok. Bu çatışmalar bazen iki “baba”, bazen devlet görevlileri ile mafya, bazen de iki farklı devlet gücünün arasında cereyan ediyor.</span></p>

    <p class="duz" xml:lang="tr"><span class="duz">Ancak devlet olanaklarıyla “çeteye ekip yetiştirmek için bomba ve silah eğitimi verilen bir kampın” kurulmasına, dünyada ilk kez, Türkiye’de tanık olmuyor!</span></p>

    <p class="baslik-3" xml:lang="tr"><span class="duyuru-baslik">Hanefi Avcı ne diyor?</span></p>

    <p class="duz" xml:lang="tr"><span class="duz">Peki çete, silah ve bomba konusunda eğittiği bu vurucu gücü nerede kullanacaktı?</span></p>

    <p class="duz" xml:lang="tr"><span class="duz">Tarık Ümit bu sorunun yanıtını MİT görevlisine anlatıyor. Rapordan:</span></p>

    <p class="duz" xml:lang="tr"><span class="duz">“Tarık Ümit, Korkut Eken’le ihtilafı sırasında, yakınlarına, bu grup tarafından, kendisi hakkında asılsız birtakım iddiaların ortaya atıldığını; bütün sorunun, asıl görevi mafya ve terörle mücadele olan bu grubun, zaman içinde bu amaçtan uzaklaşarak maddî çıkar ve politik güç elde etme çabası içine girmiş olmasından kaynaklandığını; bu grubun belli mafya liderlerini pasifize edip, kendi adamlarını iktidar yapmaya çalıştıklarını belirtmiştir.”</span></p>

    <p class="duz" xml:lang="tr"><span class="duz">Tarık Ümit de bu oyunun bir parçasıydı. Ne oldu da çeteden koptu? Daha sonra neden MİT’e gidip bildiklerini anlattı?</span></p>

    <p class="duz" xml:lang="tr"><span class="duz">Kitabın yazarları, bu soruyu Emniyet Genel Müdürlüğü İstihbarat Daire Başkan Yardımcısı Hanefi Avcı’ya da sordu. İşte Avcı’nın yanıtı:</span></p>

    <p class="duz" xml:lang="tr"><span class="duz">“Tarık Ümit, Behçet Cantürk vb. öldürülünce, çeteden habersiz, bazı kişilerden ‘Adınız listede, ben sizi kurtarayım’ diye 4 milyon mark para toplamış. Çete bundan haberdar olmuş, parayı almak için tehdit etmişler. İşte o günlerde Tarık Ümit de daha önce birlikte çalıştığı Eymür’ün yanına gidiyor, tekrar birlikte çalışıyorlar. Bu arada Ümit, bildiklerini Mehmet Eymür’e anlatıyor.</span></p>

    <p class="duz" xml:lang="tr"><span class="duz">Tarık Ümit kaçırıldığında Mehmet Eymür hemen, o dönemde Emniyet genel müdürü olan Ağar’ı arıyor, adamının bırakılmasını istiyor. Şimdi sormak gerekir, niye emniyet istihbaratını aramıyorsun da Ağar’ı arıyorsun? Eymür-Tarık Ümit ilişkisinde Kıbrıs’taki First Merchant Bank Off Shore önemlidir. Eymür bankaya ortaktır.”</span></p>

    <p class="duz" xml:lang="tr"><span class="duz">Buraya bazı eklemeler de biz yapalım:</span></p>

    <p class="duz" xml:lang="tr"><span class="duz">Tarık Ümit’in KKTC’deki 3 milyon dolar sermayeli, Suudî destekli First Merchant Bank’ın önemli ortaklarından biri de, yukarıdaki bölümlerde ayrıntılarıyla okuduğunuz Vatikan’daki bazı bankalardı.</span></p>

    <p class="duz" xml:lang="tr"><span class="duz">Tüm bu bankaların ortak özelliği, kara para aklamalarıydı.</span></p>

    <p class="baslik-3" xml:lang="tr"><span class="duyuru-baslik">“Telefon diplomasisi”</span></p>

    <p class="duz" xml:lang="tr"><span class="duz">MİT Kontrterör Daire Başkanı Mehmet Eymür, TBMM Susurluk Araştırma Komisyonu’na Tarık Ümit’in kaçırılmasıyla ilgili şu bilgileri verdi:</span></p>

    <p class="duz" xml:lang="tr"><span class="duz">“Divan Pastanesi’nde otururken, Emniyet Genel Müdürlüğü Özel Harekât Daire Başkanı İbrahim Şahin’in koruması Ayhan Akça yanına gelmiş ve ‘İbrahim Bey seni bekliyor’ demiş. Daha sonra İbrahim Şahin’in evine gitmiş. Ardından ortadan yok oldu. Arabası bulundu. Yaptığım araştırma sırasında, bize gelen bilgiler doğrultusunda Tarık Ümit’in Çatlı’nın elinde sorguda olduğunu öğrendim. Bunun üzerine o dönemde Emniyet genel müdürü olan Mehmet Ağar’ı aradım. Çatlı’nın Ümit’i sorgulamakta olduğu bilgisini aldığımı Ağar’a söyledim. Ağar bunun üzerine bana, ‘Olur mu öyle şey, ben şimdi İbrahim’i (Şahin) arıyorum. Hemen ilgilenip bıraktırıyorum’ dedi. Ben Şahin’i de aradım. Kendisi bana, ‘Yok öyle bir şey’ demedi. ‘Bakarız, tamam’ demekle yetindi. Ben o zaman Ümit’in ellerinde olduğunu anladım.”<a class="footnote-link" href="#footnote-231-34" id="footnote-231-34-backlink">[34]</a></span></p>

    <p class="duz" xml:lang="tr"><span class="duz">Mehmet Eymür komisyonda anlatmıyordu. Ancak Ağar’a telefonda tam olarak şunları söylemişti:</span></p>

    <p class="duz" xml:lang="tr"><span class="duz">“Abdullah Çatlı Tarık Ümit’i bıraksın ya da bıraktırın, ben teminat veriyorum, bir daha Tarık Ümit, Abdullah Çatlı’nın işlerine karışmayacak yahut o alana girmeyecek.”</span></p>

    <p class="duz" xml:lang="tr"><span class="duz">“O alanın” ne olduğu net değil: uyuşturucu piyasası mı, silah kaçakçılığı mı, haraç mı? Belki de hepsi!</span></p>

    <p class="duz" xml:lang="tr"><span class="duz">Mehmet Eymür’ün Susurluk Komisyonu’na verdiği ifade MİT raporunu kimin yazdığını da ortaya çıkarıyor:</span></p>

    <p class="duz" xml:lang="tr"><span class="duz">“Bu olaydan bir süre önce Tarık Ümit yanıma gelmişti. Emniyet’le arası açıktı. Tarık bana, ‘Özel timden bazı polisler geldi. Dündar Kılıç işini benimle birlikte yapmak istediklerini söylüyorlar. Beni bu işte kullanmak istiyorlar’ dedi. Hatta o özel tim polisleriyle yanımda da görüştü. Kılıç’a operasyon yapacaklarını öğrendim. Tarık Ümit’e ‘Sen bu işlere girme’ dedim, uyardım.”</span></p>

    <p class="duz" xml:lang="tr"><span class="duz">Meclis komisyon üyeleri soruyor:</span></p>

    <p class="duz" xml:lang="tr"><span class="duz">“Siz, ‘Tarık Ümit’i Çatlı sorguluyor’ bilgisini alıyorsunuz, neden hemen Ağar ve Şahin’i arıyorsunuz?”</span></p>

    <p class="duz" xml:lang="tr"><span class="duz">Eymür soruyu soğuk bir ses tonuyla yanıtlıyor:</span></p>

    <p class="duz" xml:lang="tr"><span class="duz">“İlişkide olduklarını biliyordum.”</span></p>

    <p class="duz" xml:lang="tr"><span class="duz">Şu sorulmuyor: madem biliyordunuz, bunu açıklamak için 2 mart 1995 tarihinden (İkinci MİT Raporu’nun açıklandığı) 21 eylül 1996 tarihine kadar niye beklediniz?</span></p>

    <p class="duz" xml:lang="tr"><span class="duz">Zaten İkinci MİT Raporu’nda, “Buradaki bilgiler 30 mart 1995 tarihine kadar olan süreci kapsıyor” deniyor. Tercüme edersek, “Tarık Ümit’in verdiği bilgileri kapsar” demek istiyor. Bundan sonraki tarihler MİT raporunda niçin yok?<a class="footnote-link" href="#footnote-231-35" id="footnote-231-35-backlink">[35]</a></span></p>

    <p class="duz" xml:lang="tr"><span class="duz">Bu ilişkiyi tek bilen MİT değildi. Emniyet Genel Müdürlüğü İstihbaratı da biliyordu. Hanefi Avcı, Meclis Susurluk Komisyonu’na 4 şubat 1997 tarihinde şunları anlattı:</span></p>

    <p class="duz" xml:lang="tr"><span class="duz">“Emniyet içerisinde, Emniyet Genel Müdürü Mehmet Ağar’a bağlı Özel Harekât Dairesi’nde İbrahim Şahin’in başkanlığında bir grup polis, Korkut Eken’e bağlı bir grup sivil insan, geçmişte yatmış çıkmış Ülkücü insan; bunlar birleştirilerek bir grup oluşturuldu. Aynı şekilde MİT’te Mehmet Eymür’e bağlı bir kısım Özel Harpçi subaydan oluşan, yine aşırı Ülkücü ve mafya dediğimiz insanlardan oluşan bir grup var. Yine JİTEM’de de ayrı bir grup var.”</span></p>

    <p class="baslik-3" xml:lang="tr"><span class="duyuru-baslik">İşin ucunda para var</span></p>

    <p class="duz" xml:lang="tr"><span class="duz">Durum yavaş yavaş aydınlanıyor.</span></p>

    <p class="duz" xml:lang="tr"><span class="duz">İşin ucunda para var.</span></p>

    <p class="duz" xml:lang="tr"><span class="duz">Tarık Ümit çeteye “kazık” atmak istiyor, çete de parasını istiyor! Çete parasını Tarık Ümit’ten alabildi mi?</span></p>

    <p class="duz" xml:lang="tr"><span class="duz">Önce MİT raporundan kısa bir alıntı daha yapalım:</span></p>

    <p class="duz" xml:lang="tr"><span class="duz">“Tarık Ümit’in kaybolmasından sonra medyada ‘Behçet Cantürk ve Savaş Buldan’ın yakın arkadaşı’, ‘Dündür Kılıç’ın ortağı’, ‘MİT muhbiri’ şeklinde takdim edilen Tarık Ümit’in Abdullah Çatlı ve ekibi tarafından sorguya tâbi tutulduğu, 6-7 mart 1995 tarihi itibariyle sağ olduğu, uyuşturucu ve silah kaçakçısı Sami Hoştan’ın (Arnavut Sami) çiftlik evinde alıkonulduğu, Abdullah Çatlı’nın olayın olduğu tarihlerde evine birkaç gün boyunca hep sabaha karşı geldiği, kimseyle görüşmediği tespit edilmişti. Kaybolma olayından sonra Tarık Ümit’in yalnız yaşadığı Kızıltoprak’taki evinde hiçbir dokümanın bırakılmadığı, telefon rehberlerinin dahi alındığı öğrenilmiştir.”</span></p>

    <p class="duz" xml:lang="tr"><span class="duz">Saptama:</span></p>

    <p class="duz" xml:lang="tr"><span class="duz">MİT raporu diyor ki:</span></p>

    <p class="duz" xml:lang="tr"><span class="duz">“Tarık Ümit kaybolunca, onu kaçıranlar tarafından medyaya, ‘Behçet Cantürk ve Savaş Buldan’ın yakın arkadaşı’ vb. şeklinde haber sızdırılarak, olay başka bir yöne çekilmeye çalışılmıştır...”</span></p>

    <p class="duz" xml:lang="tr"><span class="duz">Saptama:</span></p>

    <p class="duz" xml:lang="tr"><span class="duz">Tarık Ümit tıpkı İranlılar gibi sorgulanmış ve muhtemelen işkence görmüştür.</span></p>

    <p class="duz" xml:lang="tr"><span class="duz">Saptama:</span></p>

    <p class="duz" xml:lang="tr"><span class="duz">Çete de, MİT de, Tarık Ümit’in evine girip “bir şeyler” aramıştır.</span></p>

    <p class="duz" xml:lang="tr"><span class="duz">Bilgi:</span></p>

    <p class="duz" xml:lang="tr"><span class="duz">Aslında o günlerde Tarık Ümit’i kimlerin kaçırdığı bellidir.</span></p>

    <p class="duz" xml:lang="tr"><span class="italik">Meydan</span> <span class="duz">gazetesi muhabiri Ahmet Akpak, 21 mart 1995 tarihli haberinde olayı ayrıntılarıyla yazdı:</span></p>

    <p class="duz" xml:lang="tr"><span class="duz">“MİT’le işbirliği yaptığı belirtilen işadamı Tarık Ümit’in, liderliğini Abdullah Çatlı’nın yaptığı Ülkücü mafya tarafından kaçırıldığı belirlendi.”</span></p>

    <p class="duz" xml:lang="tr"><span class="duz">Gazete, haberin yanına Abdullah Çatlı’nın bir de fotoğrafını koyup, altına “İşadamı Tarık Ümit’i, liderliğini Abdullah Çatlı’nın yaptığı Ülkücü mafya üyelerinin kaçırdığı belirlendi” diye yazmış. Çete, medyanın bir bölümüne dezenformasyon yaparken, MİT de olayın doğrusunu yine bazı medya mensuplarına yazdırıyordu.<a class="footnote-link" href="#footnote-231-36" id="footnote-231-36-backlink">[36]</a></span></p>

    <p class="duz" xml:lang="tr"><span class="duz">Gazete haberinde küçük bir ayrıntı daha veriliyordu:</span></p>

    <p class="duz" xml:lang="tr"><span class="duz">“Jandarma istihbarat teşkilatı (JİTEM) yaptığı çalışmalar sonucunda, Tarık Ümit’in öldürülmediğini, gizli bir yerde tutulduğunu ve bu arada hesabından 4 milyon mark çekildiğini belirledi.”<a class="footnote-link" href="#footnote-231-37" id="footnote-231-37-backlink">[37]</a></span></p>

    <p class="baslik-3" xml:lang="tr"><span class="duyuru-baslik">Uyuşturucu kaçakçısı Ülkücüler</span></p>

    <p class="duz" xml:lang="tr"><span class="duz">Behçet Cantürk’le başlayan kaçırılıp öldürme halkasına Tarık Ümit de eklenince, yeraltı dünyasında panik yaşanmaya başlandı.</span></p>

    <p class="duz" xml:lang="tr"><span class="duz">Behçet Cantürk, Savaş Buldan, Adnan Yıldırım infazlarında yeni bir yöntem uygulanmıştı; öldürülecek kişi önce gözaltına alınıyor, infazcılarına iyice gösteriliyordu.</span></p>

    <p class="duz" xml:lang="tr"><span class="duz">Hayalî ihracatçı, uyuşturucu kaçakçısı, Malatyaspor eski başkanı Nurettin Güven, Behçet Cantürk’ün cenaze töreninde gözaltına alınınca sıranın kendisine geldiğini hemen anladı. Apar topar yurtdışına kaçtı.</span></p>

    <p class="duz" xml:lang="tr"><span class="duz">Nurettin Güven, Londra’da 21 nisan 1994 tarihinde “yeşil pasaportla” yakalandı. Çantasında ayrıca, “Selahattin Aydınalp” ve “Ali Erdal” adına düzenlenmiş iki hususî pasaport ile iki silah vardı. Nurettin Güven’in çantasında, tıpkı Abdullah Çatlı, Yaşar Öz gibi Emniyet Genel Müdürü Mehmet Ağar tarafından verilen “silah taşıma” belgesi bulundu.</span></p>

    <p class="duz" xml:lang="tr"><span class="duz">Nurettin Güven, 1957 Malatya doğumluydu. Yani M. Ali Ağca, Oral Çelik, Mehmet Şener, Yalçın Özbey’le hemşeriydi ve aynı kuşaktandı. Sıkı Ülkücü’ydü. 1976 yılında İstanbul Hukuk Fakültesi’ne girdi ama bitiremedi. Öğrencilik yıllarında tıpkı hemşerisi M. Ali Ağca gibi kaçak Marlboro sattı. Babasının ısrarıyla Malatya’ya döndü, ayakkabı satıcılığı yaptı. Ancak MHP’yle ilişkisini memleketinde de sürdürdü. Sonra tekrar İstanbul’a döndü. Yeraltı dünyasına girdi.</span></p>

    <p class="duz" xml:lang="tr"><span class="duz">Nurettin Güven’in yakalandığında yanında bir hemşerisi vardı: Hamit Gökenç.</span></p>

    <p class="duz" xml:lang="tr"><span class="duz">Elindeki belgelere göre Gökenç, Hollanda’nın Amsterdam kentinde oturuyordu.</span></p>

    <p class="duz" xml:lang="tr"><span class="duz">Hamit Gökenç ismini ikinci bölümden anımsayacaksınız: Mehmet Ali Ağca yurtdışına çıkarken ona Nevşehir’de pasaportunu veren, Malatya’da Nevzat Yıldırım’ın öldürülmesi olayında Oral Çelik’in suç ortağı olan Ülkücü öğretmen.</span></p>

    <p class="duz" xml:lang="tr"><span class="duz">Ülkücü Gökenç, Oral Çelik’in “timinde” görevliydi! Zamanla Hamit Gökenç de yurtdışına çıkmış ve uyuşturucu piyasasına girmişti. O da Malatyalı’ydı. O da Ülkücü’ydü. Nurettin Güven’le Malatya’dan tanışıyorlardı. O günlerde Oral Çelik, Nurettin Güven, Hamit Gökenç iyi arkadaştılar.</span></p>

    <p class="duz" xml:lang="tr"><span class="duz">Yıllar, Oral Çelik’i kendilerinden uzaklaştırdı.</span></p>

    <p class="duz" xml:lang="tr"><span class="duz">İki ülküdaş yollarına lidersiz devam ettiler.</span></p>

    <p class="duz" xml:lang="tr"><span class="duz">Nurettin Güven ve Hamit Gökenç, 1993’ün kasım ayında Fransa polisi tarafından 29 kilo eroinle Calais’de yakalanacakken şans eseri kurtuldular. İngiltere’ye kaçtılar. Nurettin Güven’in adı, 17 mart 1994 günü Londra’da öldürülen Mehmet Kaygısız cinayetine de karıştı.<a class="footnote-link" href="#footnote-231-38" id="footnote-231-38-backlink">[38]</a></span></p>

    <p class="duz" xml:lang="tr"><span class="duz">İngiliz Scotland Yard ile South East Regional Crime Squad yetkililerinin raporuna göre, “Ülkücü Nurettin Güven ile Ülkücü Hamit Gökenç, Türkiye’den Kuzey Avrupa ülkelerine yönelik uyuşturucu trafiğinin önde gelen iki ismi ve yöneticisi”ydi.</span></p>

    <p class="duz" xml:lang="tr"><span class="duz">“Kardeş kardeş” uyuşturucu kaçakçılığı yapan Ülkücüler, daha sonra birbirlerine düşman oldular.</span></p>

    <p class="baslik-3" xml:lang="tr"><span class="duyuru-baslik">Azerbaycan’a kaçıyorlar</span></p>

    <p class="duz" xml:lang="tr"><span class="italik">Meydan</span> <span class="duz">gazetesinde çıkan, Tarık Ümit’i Abdullah Çatlı’nın kaçırdığına dair haberin yarattığı tek panik yeraltı dünyasında değildi. Haber, çetede de telaşa yol açtı.</span></p>

    <p class="duz" xml:lang="tr"><span class="duz">Meclis Susurluk Raporu’ndan:</span></p>

    <p class="duz" xml:lang="tr"><span class="duz">“Olay İstanbul Jandarma Alay Komutanlığı’nca soruşturulmuş, özel ekipten Haluk Kırcı ile polis memuru Ayhan Akça Jandarma’ca yakalanmış, ancak daha sonra Emniyet Genel Müdürlüğü’nden yapılan baskılarla serbest bırakılmışlardır.<a class="footnote-link" href="#footnote-231-39" id="footnote-231-39-backlink">[39]</a> Yakalama olayı üzerine özel ekipte büyük bir telaş yaşanmış, ekip dağıtılmış, Abdullah Çatlı Ankara’ya getirtilmiş ve polislerden birinin evinde korumalı olarak kalmaya başlamıştır. Korkut Eken görevle Güneydoğu’ya yollanmış, ekip mensuplarının Azerbaycan’a yollanmaları ve bir müddet ortadan kaybolmaları kararlaştırılmıştır.”</span></p>

    <p class="duz" xml:lang="tr"><span class="duz">Çok sayfalı kalın raporlar her okuyucunun gözünü korkutur. Üstelik bu raporlarda gereksiz o kadar çok bilgi vardır ki!</span></p>

    <p class="duz" xml:lang="tr"><span class="duz">Bu kalın raporlar bilgi vermez değil, verir ama okuyucuya çok eziyet çektirir. Çünkü önemli bilgileri hep satır aralarında aramak gerekir. Ara ki bulasın!</span></p>

    <p class="duz" xml:lang="tr"><span class="duz">İşte böyle raporlardan biridir, TBMM Susurluk Komisyonu Raporu. Yukarıda satır arasında ne diyor: “Ekip mensuplarının Azerbaycan’a yollanmaları...”</span></p>

    <p class="duz" xml:lang="tr"><span class="duz">Kritik bir cümle bu. Neden?</span></p>

    <p class="duz" xml:lang="tr"><span class="duz">Tarık Ümit ne zaman kaçırılıyor: 2 mart 1995.</span></p>

    <p class="duz" xml:lang="tr"><span class="duz">Azerbaycan darbesi ne zaman: 15 mart 1995.</span></p>

    <p class="duz" xml:lang="tr"><span class="duz">Diyeceksiniz ki: “Kardeşim bu işi yapacak adam oraya darbeden birkaç gün önce mi gider?” Gitmez. Ama şurası şaşırtmamalı: darbenin tarihi 15 mart derken, bu tarih, Aliyev’in darbeyi önleme tarihidir.</span></p>

    <p class="duz" xml:lang="tr"><span class="duz">Yani Aliyev, tarihi öne almıştır.</span></p>

    <p class="duz" xml:lang="tr"><span class="duz">Susurluk Raporu şunu gösteriyor: Azerbaycan İçişleri bakan yardımcısı, özel polis örgütü OMON’un şefi Cevadov ile Çatlılar ilişki içindedir. Çünkü başları sıkıştığında Azerbaycan’a rahatlıkla gidebilmektedirler!..</span></p>

    <p class="baslik-3" xml:lang="tr"><span class="duyuru-baslik">Provokasyonun amacı</span></p>

    <p class="duz" xml:lang="tr"><span class="duz">Tarık Ümit’ten bir daha haber alınamadı. Öldürülüp bir yere gömüldüğü tahmin ediliyor. Ondan geriye, 4 mart 1995 tarihinde Silivri ilçesi Kılıçlı köyü yakınlarında bulunan otomobili kaldı.</span></p>

    <p class="duz" xml:lang="tr"><span class="duz">Tarık Ümit’in otomobili Jandarma bölgesinde bulunduğu için, olayı Jandarma Astsubay Ahmet Altıntaş araştırdı.</span></p>

    <p class="duz" xml:lang="tr"><span class="duz">Tarık Ümit’in kaçırıldığı pastane ise, polis mıntıkası içindeydi. Bu nedenle İstanbul Ataköy Polis Karakolu’nun da araştırma yapması gerekiyordu. Ama nedense, polisler Tarık Ümit’in kaçırılmasına “duyarsız” kaldılar.</span></p>

    <p class="duz" xml:lang="tr"><span class="duz">Polis, Tarık Ümit’in kaçırılmasıyla ilgili değildi. Fakat MİT ve JİTEM el ele verdi.</span></p>

    <p class="duz" xml:lang="tr"><span class="duz">Tarık Ümit’in yakın dostu Mehmet Eymür de Astsubay Altıntaş’a yardım etti.</span></p>

    <p class="duz" xml:lang="tr"><span class="duz">Titiz araştırmaları sonucu, o akşam özel timci Ziya Bandırmalıoğlu’nun kullandığı cep telefonunun sahibi Avşar Kederoğlu gözaltına alındı.</span></p>

    <p class="duz" xml:lang="tr"><span class="duz">Astsubay Altıntaş’ın peşlerinde olduğunu öğrenen özel timciler Ayhan Akça ve Ayhan Çarkın, astsubayla Ataköy Polis Karakolu’nda buluşmayı kararlaştırdılar. Görüşme yapılırken karakolu telefonla arayan İbrahim Şahin, Astsubay Altıntaş’a “Sen kim oluyorsun, bu polisler hakkında araştırma yapıyorsun?” diyerek onu tehdit etti...</span></p>

    <p class="duz" xml:lang="tr"><span class="duz">Kıran kırana bir kapışma vardı...</span></p>

    <p class="duz" xml:lang="tr"><span class="duz">Önce MİT’in iki adamı, İranlı Simko ve Lazo; arkasından, yine MİT’e yakınlaşan Tarık Ümit öldürüldü.</span></p>

    <p class="duz" xml:lang="tr"><span class="duz">Çeteler arası savaş kanlı sürüyordu.</span></p>

    <p class="duz" xml:lang="tr"><span class="duz">Mehmet Eymür, telefonla Tarık Ümit’in kızını arayarak, “Babanı Abdullah Çatlı, Sami Hoştan ve Haluk Kırcı kaçırdı. Bu hususta hemen basına açıklama yap. İlgili yerlere dilekçeler ver. Ayrıca babanın kaçırılmasında Korkut Eken’in de rolü var. Ona güvenme” diyordu.</span></p>

    <p class="duz" xml:lang="tr"><span class="duz">Bu arada Tarık Ümit’in amcası Cemalettin Ümit, Emniyet Genel Müdürü Mehmet Ağar’a mektup yazarak, yeğenini Korkut Eken ile İbrahim Şahin’in kaçırdığını belirtti.</span></p>

    <p class="duz" xml:lang="tr"><span class="duz">Mektuba yanıt verilmedi.</span></p>

    <p class="duz" xml:lang="tr"><span class="duz">Araştırmasını derinleştiren Jandarma Astsubay Ahmet Altıntaş, Tarık Ümit’in kaçırılması olayıyla daha fazla ilgilenemeyecekti. Çünkü...</span></p>

    <p class="duz" xml:lang="tr"><span class="duz">Alevî vatandaşların oturduğu, İstanbul Gazi Mahallesi İsmet Paşa Caddesi’ndeki Yavuz, Doğu, Dostlar ve Öntaş kahvehaneleri 12 mart 1995 günü saat 20.40’ta silahla tarandı...</span></p>

    <p class="duz" xml:lang="tr"><span class="duz">Taksiden açılan ateş sonucu, altmış bir yaşındaki Alevî dedesi Halil Kaya yaşamını kaybetti, on beş kişi yaralandı.</span></p>

    <p class="duz" xml:lang="tr"><span class="duz">Kahveleri tarayan 34 TCJ 86 plakalı ticarî taksi kısa bir süre sonra bulundu. Şoför Mesut Efe otomobilin bagajında elleri ayakları bağlı, boğazı kesilmiş olarak bulundu.</span></p>

    <p class="duz" xml:lang="tr"><span class="duz">1970’li yıllardaki Balgat, Piyangotepe semtlerindeki kahve tarama olaylarını anımsatan bu katliam sonucu, İstanbul karıştı.</span></p>

    <p class="duz" xml:lang="tr"><span class="duz">Alevîler yıllardır gördükleri baskılar sonucu zaten çok öfkeliydiler. Gazi Mahallesi’ndeki kahve taramaları ise sanki bu öfkenin patlamasını ister gibiydi. Olayın duyulması üzerine İstanbul’un çeşitli semtlerindeki Alevîler de Gazi’ye akın etti. Binlerce insan polisle karşı karşıya getirilmişti.</span></p>

    <p class="duz" xml:lang="tr"><span class="duz">Olaylar üzerine, İçişleri Bakanlığı’nda “Güvenlik Masası” kuruldu. İçişleri Bakanlığı Müsteşarı Bekir Aksoy, Emniyet Genel Müdürü Mehmet Ağar, danışman Korkut Eken gibi isimlerden oluşan kurul olayları dakika dakika izledi!..</span></p>

    <p class="duz" xml:lang="tr"><span class="duz">Başta Alevîlerin önde gelen isimleri olmak üzere, mahallenin yaşlıları öfkeli kalabalığı yatıştırdılar. Büyük çoğunluk evlerine geri döndü. Küçük bir grup ise mahalledeki cemevinin önünde ateş yakarak, sabaha kadar bekleyip cenaze için hazırlıklar yapmaya başladı. Ortalık sakinleşmişti...</span></p>

    <p class="duz" xml:lang="tr"><span class="duz">Ne olduysa, gece saat 03.45’te oldu. Polis panzerinden cemevinin önünde bekleyenlere ateş açıldı. Mehmet Gündüz, şakağından vurularak öldü. Ve bundan sonra şiddet her şeye hâkim oldu. Çıkan olaylarda, çoğunluğu polis kurşunuyla olmak üzere toplam yirmi bir vatandaş yaşamını kaybetti. Olayların başlamasına neden olan kahve taramalarını kimler yapmıştı? Olaylar tam yatışmışken, cemevinin önünde bekleyenlere kim ateş açmıştı?</span></p>

    <p class="duz" xml:lang="tr"><span class="duz">Bazı yayın organlarında, Özel Timci Ercan Ersoy ve Ayhan Çarkın’ın Gazi Mahallesi olaylarında yer aldıklarının fotoğrafları gösterilerek, olaylarla ilgili olabilecekleri yorumları yapıldı.</span></p>

    <p class="duz" xml:lang="tr"><span class="duz">Rusya’da teslim olan itirafçı Rahim Muhammed, Gazi Mahallesi olaylarının planlayıcısı olarak, Korkut Eken’in adını verdi.<a class="footnote-link" href="#footnote-231-40" id="footnote-231-40-backlink">[40]</a></span></p>

    <p class="baslik-3" xml:lang="tr"><span class="duyuru-baslik">“Yeşil”</span></p>

    <p class="duz" xml:lang="tr"><span class="duz">Emniyet Genel Müdürlüğü İstihbarat Daire Başkan Vekili Hanefi Avcı ise, Gazi Mahallesi’ndeki kahvelerin “Yeşil” kod adlı “Mahmut Yıldırım” tarafından tarandığını açıkladı.<a class="footnote-link" href="#footnote-231-41" id="footnote-231-41-backlink">[41]</a></span></p>

    <p class="duz" xml:lang="tr"><span class="duz">Emniyet görevlisi Avcı’nın, Yeşil’in adını ortaya atması ilginçti. Devlet görevlisi Avcı, açıkça, provokasyonu devlet tarafından kullanılan Yeşil’in yaptığını söylüyordu.</span></p>

    <p class="duz" xml:lang="tr"><span class="duz">Emniyet Müdürü Avcı, provokasyonun yapılma nedeninin “Tarık Ümit olayıyla ilgilenen JİTEM’e ders vermek” olduğunu açıklıyordu.</span></p>

    <p class="duz" xml:lang="tr"><span class="duz">Binbaşı Ersever gibi Hanefi Avcı da, bir dönem Diyarbakır ve çevresinde kullandıkları Yeşil’i hiç sevmiyordu.</span></p>

    <p class="duz" xml:lang="tr"><span class="duz">Hanefi Avcı, Yeşil’in Mehmet Eymür’ün adamı olduğunu iddia ediyordu.</span></p>

    <p class="duz" xml:lang="tr"><span class="duz">Konuyu “Aristoteles mantığı”na göre anlamaya çalışalım:</span></p>

    <p class="duz" xml:lang="tr"><span class="duz">Tarık Ümit, Mehmet Eymür’ün adamıdır.</span></p>

    <p class="duz" xml:lang="tr"><span class="duz">Mehmet Eymür, Yeşil’i kullanmaktadır.</span></p>

    <p class="duz" xml:lang="tr"><span class="duz">O halde Yeşil, Tarık Ümit olayının araştırılmasına karşıdır!</span></p>

    <p class="duz" xml:lang="tr"><span class="duz">Elbette yanlış. Mehmet Eymür, Jandarma’nın Tarık Ümit olayını araştırmasını niçin engellemek istesin? Avcı’nın buna da yanıtı hazır:</span></p>

    <p class="duz" xml:lang="tr"><span class="duz">“Yeşil o zaman karşı grubun adamıydı!”</span></p>

    <p class="duz" xml:lang="tr"><span class="duz">Karşı grup dediği, Mehmet Ağar, Korkut Eken, Abdullah Çatlı...</span></p>

    <p class="duz" xml:lang="tr"><span class="duz">Aslında işin özü şuydu: devletin güvenlik güçleri, JİTEM, MİT, Emniyet, birbirine düşman olmuştu. Kendi çıkarları için onlarca kişiyi ölüme götürecek provokasyonlar yapmaktan da geri durmuyorlardı!..</span></p>

    <p class="duz" xml:lang="tr"><span class="duz">Gazi Mahallesi’ndeki olaylar nedeniyle Jandarma Astsubay Ahmet Altıntaş, Tarık Ümit olayını araştıramaz hale geldi. Kısa bir süre sonra da Güneydoğu’ya tayini çıktı.</span></p>

    <p class="duz" xml:lang="tr"><span class="duz">Öte yandan, gözaltındaki Avşar Kederoğlu da Gazi olaylarının başladığı gün, “iş yoğunluğu” gerekçesiyle serbest bırakıldı!..</span></p>

    <p class="duz" xml:lang="tr"><span class="duz">Gazi olayının perde arkasında kalmış esrarengiz bir başka yönü daha vardı: Demirel, olayların olduğu gün İslam Konferansı’na katılmak için Pakistan’a gitmişti. Geziyi yarıda kesip dönmesi istendi. Reddetti.</span></p>

    <p class="duz" xml:lang="tr"><span class="duz">Anımsayınız, Demirel, Aliyev’i arayarak Pakistan’a gelmesini istemiş, kendisine yapılacak operasyonu haber vererek, Azerbaycan darbesini önlemişti.</span></p>

    <p class="duz" xml:lang="tr"><span class="duz">İnsan düşünmeden edemiyor, yoksa Gazi Mahallesi’ndeki provokasyonla, Aliyev’e yapılacak darbenin bir ilgisi mi vardı? Aliyev’e destek veren Türkiye, kendi içine mi döndürülmek isteniyordu veya istikrarsızlaştırılan bir Türkiye’nin Orta Asya’da kendi inisiyatifiyle politika izlemesi mi istenmiyordu?</span></p>

    <p class="baslik-3" xml:lang="tr"><span class="duyuru-baslik">Baysa</span></p>

    <p class="duz" xml:lang="tr"><span class="duz">Çatlı’yı sadece Azerbaycan’daki petrol ilgilendirmiyordu. Türkiye’deki petrol işine de burnunu sokmuştu.</span></p>

    <p class="duz" xml:lang="tr"><span class="duz">Irak-Türkiye Ham Petrol Boruhattı’nın 1990 yılındaki Körfez Savaşı sebebiyle ve BM’nin kararlarıyla kapatılmasından sonra, BOTAŞ Ceyhan Bölge Müdürlüğü’nde bulunan petrol depolama tankları bakıma alınmıştı.</span></p>

    <p class="duz" xml:lang="tr"><span class="duz">Tanklarda biriken binlerce tonluk petrol çamurunu (sludge) satmak için, 9 mart 1995 tarihinde Baysa A.Ş. firmasıyla sözleşme imzalandı.<a class="footnote-link" href="#footnote-231-42" id="footnote-231-42-backlink">[42]</a></span></p>

    <p class="duz" xml:lang="tr"><span class="duz">Ancak diğer şirketler, daha yüksek fiyatlar vereceklerini bildirerek, BOTAŞ’tan ihale açılmasını istediler.</span></p>

    <p class="duz" xml:lang="tr"><span class="duz">BOTAŞ, Baysa’yla yaptığı sözleşmeyi feshetti. 4 nisan 1995 tarihinde ihale açacağını bildirdi.</span></p>

    <p class="duz" xml:lang="tr"><span class="duz">Belirtilen tarihte ihale yapıldı ama daha yüksek fiyat vereceklerini söyleyen şirketler, nedense Baysa’nın daha önce verdiği fiyatın üstüne çıkamadılar.</span></p>

    <p class="duz" xml:lang="tr"><span class="duz">İhaleyi ikinci kez yine Baysa kazanmıştı.</span></p>

    <p class="duz" xml:lang="tr"><span class="duz">İhaleyi kazanan Baysa’nın, yönetim kuruluna yeni bir isim getirilmişti: Mehmet Özbay, yani Abdullah Çatlı.</span></p>

    <p class="duz" xml:lang="tr"><span class="duz">Diğer şirketlerin, Baysa’nın verdiği fiyatın üzerine çıkamamasında herhalde Çatlı’nın epey rolü olmuştu.</span></p>

    <p class="duz" xml:lang="tr"><span class="duz">Ancak ihaleyi kazanmakla iş bitmiyordu. Bu petrol atığının sanayide kullanılabilmesi için, malın İzmit’e götürülmesi gerekiyordu. İzmit’te depoya ihtiyaçları vardı.</span></p>

    <p class="duz" xml:lang="tr"><span class="duz">Abdullah Çatlı yine ilişkilerini harekete geçirdi. İbrahim Şahin’in koruması, özel timci Alper Tekdemir’in kardeşi Şahin Tekdemir’in tanıştırdığı Hadi Özcan’ı arayarak, “Bize acilen bir depo lazım” dedi.</span></p>

    <p class="duz" xml:lang="tr"><span class="duz">Hadi Özcan, 1954 İzmit doğumlu, eski bir Ülkücü’ydü. 1970’li yıllarda Sapanca Kırkpınar Ülkü Ocağı başkanlığını yapmıştı.</span></p>

    <p class="duz" xml:lang="tr"><span class="duz">Bir ara cezaevine girmiş, çıktığında hem yeraltı dünyasıyla hem de uyuşturucuyla tanışmıştı.</span></p>

    <p class="duz" xml:lang="tr"><span class="duz">1990’lı yıllarda İzmit çevresinde “Ülkücü Baba” diye nam salmıştı.</span></p>

    <p class="duz" xml:lang="tr"><span class="duz">Abdullah Çatlı ile Hadi Özcan petrol işini yapmaya başladılar.</span></p>

    <p class="duz" xml:lang="tr"><span class="duz">Abdullah Çatlı, Hadi Özcan sayesinde, İzmit’te o zamanlar jandarma alay komutanı olan Albay Veli Küçük’le tanıştı.<a class="footnote-link" href="#footnote-231-43" id="footnote-231-43-backlink">[43]</a></span></p>

    <p class="duz" xml:lang="tr"><span class="duz">Çatlı, Yeşil’le de bu sayede tanışmış oldu.</span></p>

    <p class="duz" xml:lang="tr"><span class="duz">Tuğgeneral Küçük, İzmit’te görev yaptığı sırada, Hereke, Düzce, Sapanca üçgeninde Behçet Cantürk, Savaş Buldan, Adnan Yıldırım gibi bazı faili meçhul cinayetlerin meydana gelmesi ve başta Abdullah Çatlı’yla ilişkisi yüzünden, Genelkurmay’ca soruşturmaya uğradı ve aklandı.<a class="footnote-link" href="#footnote-231-44" id="footnote-231-44-backlink">[44]</a></span></p>

    <p class="duz" xml:lang="tr"><span class="duz">Çatlı’nın Tuğgeneral Küçük ve dolayısıyla Yeşil’le arası bir zaman sonra açıldı. Çünkü Çatlı ekibi, diğer grubun adamı Hadi Özcan’a “kazık atmak” istemişlerdi.</span></p>

    <p class="duz" xml:lang="tr"><span class="duz">1 500 ton petrol atığı İskenderun Demir Çelik’e satılmıştı. İlk sorun, bu işten elde edilen paranın paylaşımında çıktı.</span></p>

    <p class="duz" xml:lang="tr"><span class="duz">Ülkücü Hadi Özcan “emeğinin” karşılığını almak istiyordu. Ancak diğerleri Hadi Özcan’ı “sömürmek” taraftarıydı:</span></p>

    <p class="duz" xml:lang="tr"><span class="duz">“Bana bir haftalık süreli çek vereceklerini söylediler. Ankara’ya gittim, kapısında Bucak A.Ş. yazan üç katlı binadan içeri girdim. Milletvekili Sedat Bucak ile Haluk Kırcı’nın bulunduğu büroda, benim hakkım olan 6 milyar yerine, bana gözdağı verilerek, 500 milyon vermek istediler. Tepki gösterip münakaşa ettim. Verilen parayı almadım ve aramızda soğuk bir savaş başladı. Beni öldüreceklerini düşünerek, Kocaeli Emniyet İkinci Şube Müdürü Kamil Toprak’la dolaşmaya başladım.”<a class="footnote-link" href="#footnote-231-45" id="footnote-231-45-backlink">[45]</a></span></p>

    <p class="duz" xml:lang="tr"><span class="duz">Oysa iki eski Ülkücü, Çatlı ve Özcan ortaklık günlerinde, ne güzel “işler” peşinde koşacaklarını konuşmuşlardı:</span></p>

    <p class="duz" xml:lang="tr"><span class="duz">“İran ile Irak sınırındaki bir nehirden 2 bin tonluk motorla kaçak petrol çıkarılıp, açık denizlerde 50 bin tonluk gemilere yüklenerek, oradan İngiltere’ye götürülüp satılacaktı. Karşılığında ya silah ya da para alınacaktı.</span></p>

    <p class="duz" xml:lang="tr"><span class="duz">Bu organizasyonu Çatlı’ya söylediğimde, hemen işin üzerine atlamıştı. Halen bu işi, ortağı Ahmet Baydar kendi hesabına yapıyor.”<a class="footnote-link" href="#footnote-231-46" id="footnote-231-46-backlink">[46]</a></span></p>

    <p class="duz" xml:lang="tr"><span class="duz">Çatlı, ülküdaşı Özcan’ın bulduğu depoları sadece petrol atıkları için kullanmadı. Boruhatlarından “kelepçe” tabir edilen yöntemle petrol çalıp bunları İzmit’e götürüp bu depolara koyuyorlardı.</span></p>

    <p class="duz" xml:lang="tr"><span class="duz">Aslında “kelepçe” işini, daha önce Kürtler yapıyordu. Çatlı ile Özcan ittifak yaparak İzmit piyasasından Kürtleri sildiler. Kolay kazanılan para iki ülküdaşı birbirine düşman etti...</span></p>

    <p class="duz" xml:lang="tr"><span class="duz">Ama Baysa şirketi Çatlı’ya aşkı da getirdi.</span></p>

    <p class="duz" xml:lang="tr"><span class="duz">Emniyet Müdürü Kâmil Toprak ise daha sonra yaptığı açıklamada “adımı lekelemek ve karalamak isteyenlerin kasıtlı olarak bu şekilde ifade verdiklerini, ayrıca Hadi Özcan’a koruma da vermediğini” söylemiştir.</span></p>

    <p class="baslik-3" xml:lang="tr"><span class="duyuru-baslik">Gonca Us</span></p>

    <p class="duz" xml:lang="tr"><span class="duz">Abdullah Çatlı, iş ortağı Ahmet Baydar’ın sevgilisi Arzu Yaman’ın üvey kız kardeşi Gonca Us’u çok beğenmişti.</span></p>

    <p class="duz" xml:lang="tr"><span class="duz">İzmirli Gonca Us, 1990 yılında Manisa Spor Akademisi’ni bitirdikten sonra öğretmen olmak için Millî Eğitim Bakanlığı’na başvurdu. Ancak tayini Kahramanmaraş Pazarcık Ortaokulu’na çıkınca öğretmenliği bıraktı.</span></p>

    <p class="duz" xml:lang="tr"><span class="duz">Uzaktan bir akrabası sayesinde Kuşadası’nda Onura Oteli’nin kumarhanesinde krupiye olarak iş hayatına atıldı.<a class="footnote-link" href="#footnote-231-47" id="footnote-231-47-backlink">[47]</a></span></p>

    <p class="duz" xml:lang="tr"><span class="duz">Aynı yıl Kuşadası’nda yapılan sinema güzeli yarışmasında ikinci oldu.</span></p>

    <p class="duz" xml:lang="tr"><span class="duz">Güzelliği sayesinde, Holiday Havayolları’nın İzmir bürosunda trafik memurluğu görevine başladı.</span></p>

    <p class="duz" xml:lang="tr"><span class="duz">Sık sık İstanbul’daki ablası Arzu Yaman’ı ziyarete giden Gonca Us, bu gezilerin birinde Abdullah Çatlı’yla tanıştı.</span></p>

    <p class="duz" xml:lang="tr"><span class="duz">Dörtlü sık sık yemeğe çıkmaya başladı...</span></p>

    <p class="duz" xml:lang="tr"><span class="duz">Gonca Us, sevgilisi Çatlı’nın evli olduğunu biliyordu. Bu nedenle sürpriz bir karar verdi. 16 aralık 1994 tarihinde, bir yolculuk sırasında tanıdığı ve bir aydır flört ettiği Can Apa’yla evleniverdi. Apa Ofset sahibi Can Apa, daha önce Şehnaz Dilan ve Serpil Çakmaklı’yla birer evlilik yaşamıştı. Gonca’yla yapacağı evlilik üçüncü olacaktı.</span></p>

    <p class="duz" xml:lang="tr"><span class="duz">Bu evlilik bir yıl sürdü. Gonca Us evini terk edip, yine Abdullah Çatlı’nın yanına geldi. Can Apa’ya İstanbul 9’uncu Asliye Hukuk Mahkemesi’nde boşanma davası açtı.</span></p>

    <p class="duz" xml:lang="tr"><span class="duz">Meral Hanım bu ilişkiyi biliyordu ve “olgun” davranıyordu:</span></p>

    <p class="duz" xml:lang="tr"><span class="duz">“Gonca Us’un varlığından haberdardım. Kocamın dostuydu. Öyle bir insanla mücadele etmeye gerek duymadım. Demek ki kocamın ihtiyacı var diye düşündüm, çünkü kocam gençliğini yaşayamamıştı. İki buçuk yıl göz yumdum. Önceleri arkadaştılar. Biz eşimle karıkoca ilişkisini aştığımız için böyle küçük bir şeyi önemsemedim. Kocam bu konuda bana karşı dürüst davranmıştı. Dışarı çıkışlarında Gonca Us ona eşlik ediyordu. ‘Mehmet bana neden soğuk davranıyor?’ diye sorduğunu duydum. Gonca Hanım da, Ahmet Baydar da, Arzu Yaman da onu Abdullah Çatlı olarak tanıyorlardı. Faal bir kızmış. Kocamın gerçek kimliğini öğrendikten sonra duygusallığa girdi. Beni incitmedi. Kaza olayından sonra onun gençliği için üzüldüm.</span></p>

    <p class="duz" xml:lang="tr"><span class="duz">Gonca Hanım benimle tanışmak istiyordu. İki kez telefon açtı. Konuşmadan kapattı. Ben daha sonra Arzu Hanım’a, ‘Açıp açıp kapatmasına gerek yok, eğer kocam mutluysa ben aradan çekilirim’ dedim.”</span></p>

    <p class="baslik-3" xml:lang="tr"><span class="duyuru-baslik">Sünnet düğünü</span></p>

    <p class="duz" xml:lang="tr"><span class="duz">Tarık Ümit’i kimin kaçırdığı ve “yok ettiği” henüz ortaya çıkmadı. Ama Tarık Ümit’in kaçırılmadan önce Divan Pastanesi’nde görüştüğü iki kişinin, özel timciler Ayhan Akça ve Ziya Bandırmalıoğlu olduğu tanıklarca ifade ediliyor.</span></p>

    <p class="duz" xml:lang="tr"><span class="duz">Ne garip rastlantı:</span></p>

    <p class="duz" xml:lang="tr"><span class="duz">3 eylül 1995 tarihinde, İstanbul Yenikapı “Avrasya” adlı müzikholde iki çocuğun sünnet düğünü yapılıyor. Düğün sahipleri, Ayhan Akça ve Ziya Bandırmalıoğlu!</span></p>

    <p class="duz" xml:lang="tr"><span class="duz">Peki çocukların kirvesi kimler?</span></p>

    <p class="duz" xml:lang="tr"><span class="duz">Özel Harekât Dairesi Başkan Vekili İbrahim Şahin ve Abdullah Çatlı!</span></p>

    <p class="duz" xml:lang="tr"><span class="duz">Çocuklara kimlerin kirvelik yapacağı, Ankara’da, Milletvekili Sedat Edip Bucak’ın yazıhanesinde kararlaştırılıyor.</span></p>

    <p class="duz" xml:lang="tr"><span class="duz">Kirvelik kolay iş değil, düğünün masraflarını karşılayacaksınız.</span></p>

    <p class="duz" xml:lang="tr"><span class="duz">Nitekim Abdullah Çatlı türkücü Selahattin Alpay’ın 400 milyonunu, salon masraflarının da 300 milyonunu karşılıyor. 1995 yılına göre oldukça yüklü para! Gerçi paranın bir bölümünü de Haluk Kırcı veriyor.</span></p>

    <p class="duz" xml:lang="tr"><span class="duz">Gelelim konuklara: Özel timciler Ayhan Çarkın,<a class="footnote-link" href="#footnote-231-48" id="footnote-231-48-backlink">[48]</a> Ercan Ersoy, Oğuz Yorulmaz, Enver Ulu, Ömer Kaplan.<a class="footnote-link" href="#footnote-231-49" id="footnote-231-49-backlink">[49]</a></span></p>

    <p class="duz" xml:lang="tr"><span class="duz">Haluk Kırcı ise Bucak aşiretinin elemanlarıyla bir başka masayı paylaşmaktadır.</span></p>

    <p class="duz" xml:lang="tr"><span class="duz">İçkilerin su gibi içildiği düğünde, İbrahim Şahin ve Abdullah Çatlı’nın karşılıklı göbek atmaları, düğündekiler tarafından hayranlıkla izlendi.</span></p>

    <p class="duz" xml:lang="tr"><span class="duz">Çatlı ve çevresi düğün dernek gezmeyi çok seviyorlardı. Çatlı ailesi, Drej Ali’nin (Ali Yasak) kardeşi Mehmet Yasak’ın düğününde de bulundular. Aynı düğünde Meral Akşener ve ailesi de vardı. Düğünde bol bol fotoğraf ve video çektirdiler.<a class="footnote-link" href="#footnote-231-50" id="footnote-231-50-backlink">[50]</a></span></p>

    <p class="duz" xml:lang="tr"><span class="duz">Yakın arkadaş oldukları bilinen bu “ekibin” 24 aralık 1995 genel seçimlerinde de Elazığ’a giderek, DYP milletvekili adayı eski Emniyet genel müdürü Mehmet Ağar’a destek verdikleri yazıldı.</span></p>

    <p class="duz" xml:lang="tr"><span class="duz">Başında Çatlı’nın bulunduğu ekip, özel uçakla Elazığ’a gidip Beritan Oteli’nde kalmışlardı. Çatlı, 1970’li yıllarda Ülkücülerin kalesi olarak bilinen Elazığ’da etkin olacağı düşünülerek şehre getirilmişti. Ancak Çatlı, propaganda döneminde kalabalık bir araç konvoyuyla Maden ilçesine giderken, Elazığ çıkışında bir araçla çarpışarak kaza yaptı. Ölen ya da yaralanan olmadığı için olay hemen kapatıldı. Bu olaydan sonra Çatlı’nın deşifre olacağından korkulduğu için İstanbul’a geri gönderildi.</span></p>

    <p class="duz" xml:lang="tr"><span class="duz">Her günleri o sünnetteki kadar eğlenceli geçmiyordu. Çoğu zaman gergin saatler yaşıyorlardı...</span></p>

    <p class="baslik-3" xml:lang="tr"><span class="duyuru-baslik">Manukyan’ın şoförü</span></p>

    <p class="duz" xml:lang="tr"><span class="duz">Matild Manukyan’ın adını Türkiye’de bilmeyen yoktur. Medya karşısına zaman zaman vergi rekortmeni olarak çıkan Manukyan, genelev patroniçesidir!</span></p>

    <p class="duz" xml:lang="tr"><span class="duz">Altmış iki yaşındaki bu yaşlı kadın, 27 eylül 1995 tarihinde saat 3.00 sularında, İstanbul’da Abidei Hürriyet Caddesi, Hattat Sokak 1 numaradaki Huzur Apartmanı’nın önünde, 34 ECN 70 plakalı otomobilinden tam inerken meydana gelen patlamada ağır yaralandı. Otomobilde bulunan şoför Mehmet Urhan ile koruması Necati Akça yaşamını kaybetti.</span></p>

    <p class="duz" xml:lang="tr"><span class="duz">Patlamanın ardından İstanbul Emniyet Müdürlüğü, Manukyan’ın otomobiline bombalı suikast girişiminde bulunulduğunu belirtirken, Emniyet Genel Müdürlüğü, doğalgaz patlaması sonucu bir kaza olduğunu açıkladı!</span></p>

    <p class="duz" xml:lang="tr"><span class="duz">Doğrusu, otomobile bombalı bir saldırının gerçekleştirildiğiydi.</span></p>

    <p class="duz" xml:lang="tr"><span class="duz">Peki altmış iki yaşındaki genelev patroniçesinden ne istenmekteydi?</span></p>

    <p class="duz" xml:lang="tr"><span class="duz">ANAP Manisa Milletvekili Tevfik Diker’e göre hedef Manukyan değildi. Hedef, Özer Çiller’in İstanbul Bankası genel müdürlüğü döneminde özel kuryeliğini yapan Mehmet Urhan’dı.</span></p>

    <p class="duz" xml:lang="tr"><span class="duz">Mehmet Urhan, İstanbul Bankası’nda müstahdem olarak çalışmıştı. Aynı zamanda bankanın genel müdürü Özer Çiller’in özel işlerini takip etmişti. İşin ilginç yanı, halen sürmekte olan İstanbul Bankası’nın batırılmasıyla ilgili davada Özer Çiller aleyhine ifade veren tek kişinin, saldırıda öldürülen Mehmet Urhan olmasıydı!</span></p>

    <p class="duz" xml:lang="tr"><span class="duz">Milletvekili Diker, Emniyet Genel Müdürü Mehmet Ağar’ın İstanbul Emniyet Müdürlüğü’ne konuyla ilgili olarak baskı yaptığını da iddia ediyordu.</span></p>

    <p class="duz" xml:lang="tr"><span class="duz">Mehmet Urhan’ın öldürülmesi olayı, muhalefet milletvekillerince Meclis’e getirilmek istendi. Ancak Refahyol hükûmeti tarafından reddedildi.</span></p>

    <p class="duz" xml:lang="tr"><span class="duz">Garip bir rastlantı; nerede esrarengiz bir olay olsa, altından Çiller ailesi çıkıyordu!</span></p>

    <p class="duz" xml:lang="tr"><span class="duz">9 ocak 1997 tarihli</span> <span class="italik">Radikal</span> <span class="duz">gazetesi, Manukyan’a yapılan saldırıyı Abdullah Çatlı’nın planladığını yazdı.</span></p>

    <p class="baslik-3" xml:lang="tr"><span class="duyuru-baslik">Çatlı’nın şoförü</span></p>

    <p class="duz" xml:lang="tr"><span class="duz">Genelev patroniçesi Manukyan’ın şoförü olur da, Abdullah Çatlı’nın olmaz mı?</span></p>

    <p class="duz" xml:lang="tr"><span class="duz">Adı Habip Aslantürk’tü. 1971 İstanbul doğumlu, ilkokul mezunuydu.</span></p>

    <p class="duz" xml:lang="tr"><span class="duz">Çatlı, Habip’in en çok soyadını seviyordu: “Aslantürk.”</span></p>

    <p class="duz" xml:lang="tr"><span class="duz">Önce Sultan Tekstil’de muhasebe işlerinde çalıştırdı, daha sonra Baysa’ya aldı. BOTAŞ’taki işlerini Habip Aslantürk takip ediyordu.</span></p>

    <p class="duz" xml:lang="tr"><span class="duz">Daha sonra çok güvendiği bu gence şoförlüğünü yaptırdı.</span></p>

    <p class="duz" xml:lang="tr"><span class="duz">Şoför Habip Aslantürk, patronu Çatlı’yla yaşadığı o günleri hiç unutamıyor:</span></p>

    <p class="duz" xml:lang="tr"><span class="duz">“Saza söze, eğlenceye çok düşkündü. İstanbul Yeşilkoy’de balıkçı Hasan’a, Orfoz Restaurant’a, Etiler’deki barlara çok giderdi. Zaman zaman yurtdışına çıkardı. Uçakla gittiği için beni götürmezdi. İki cep telefonu vardı. Ancak bu telefonların beş altı kartı vardı. Bu kartlardan ikisi benim üzerimeydi. İkisi de Baysa’nın diğer şoförü Çetin Babayiğit’in üzerine kayıtlıydı.</span></p>

    <p class="duz" xml:lang="tr"><span class="duz">Ben önce Sultan Tekstil’de çalıştım. İşlerimiz iyiydi, hatta, İstanbul Ticaret Odası, şirkete başarı belgesi verdi. Kot pantolon işi yapmak için kredi almak istedik, ancak koşullarımız uymadığı için vermediler. Daha sonra ben Baysa’ya geçtim.</span></p>

    <p class="duz" xml:lang="tr"><span class="duz">Mehmet Ağabey (Çatlı) çok zengindi. Hatta biz kendi aramızda bu kadar serveti, bu genç yaşında nasıl elde ettiğini zaman zaman konuşurduk. Kendisinin altında BMW, hanımının Honda, kızının da Suzuki otomobili vardı. Haluk Kırcı şirkette, Sultan Tekstil’de ithalat ihracat müdürlüğü yapardı. Sahte isim kullanmazdı.</span></p>

    <p class="duz" xml:lang="tr"><span class="duz">Mehmet Ağabey, Gonca Hanım’la Ataköy’de birlikte yaşıyordu. İzmir’den uçakla geldiğinde havaalanından ben alıyordum.</span></p>

    <p class="duz" xml:lang="tr"><span class="duz">Mehmet Bey’in, çok değişik arkadaşları vardı; Batı Trakya’da Türk asıllı Milletvekili Sadık Ahmet’le samimiydi. Ankara’ya gittiğimizde, mutlaka Milletvekili Sedat Bucak ile Sazakların şirketi Yüksel İnşaat’a uğrardık, bir keresinde beni otomobille Ankara’ya gönderdi. Kendisi bir İngiliz’le birlikte uçakla Ankara’ya geldi. Kimdi bu İngiliz, bilmiyorum. İkisini de Sedat Bucak’ın yazıhanesine götürüp bıraktım. Sonra arabayı da bırakıp İstanbul’a otobüsle döndüm.”</span></p>

    <p class="baslik-3" xml:lang="tr"><span class="duyuru-baslik">Uyuşturucu operasyonu</span></p>

    <p class="duz" xml:lang="tr"><span class="duz">Türkiye’de uyuşturucu piyasasını, yirmi Kürt aile elinde bulunduruyordu.</span></p>

    <p class="duz" xml:lang="tr"><span class="duz">1990 yılındaki Körfez Savaşı’ndan sonra BM kararıyla Irak’a ambargo uygulanması, Türk ekonomisini altüst etmişti. Ambargonun birkaç yıl uygulanacak olması, Türkiye ekonomisinde çok önemli açıklar meydana getirecekti.</span></p>

    <p class="duz" xml:lang="tr"><span class="duz">“Devlet büyükleri” düşündüler ve uyuşturucuya “yol” vermeye karar verdiler. Ancak bu işin yine Kürt ailelerce yapılması, Kürtlerin büyük güç olmaları istenmiyordu.</span></p>

    <p class="duz" xml:lang="tr"><span class="duz">O halde ne yapılacaktı?</span></p>

    <p class="duz" xml:lang="tr"><span class="duz">Önce yolları kesildi:</span></p>

    <p class="duz" xml:lang="tr"><span class="duz">15 aralık 1992: 3 100 kg baz morfin taşıyan Kısmetim 1 gemisine operasyon yapıldı. Gemi personeli uyuşturucuyu denize attı. Bu arada gemi de battı.</span></p>

    <p class="duz" xml:lang="tr"><span class="duz">30 aralık 1992: 34 T 0264 ve 34 FH 042 plakalı iki TIR Sarp Sınır Kapısı’ndan girerken yakalandı. TIR’larda 1 387 kg baz morfin vardı.</span></p>

    <p class="duz" xml:lang="tr"><span class="duz">11 ocak 1993: Pakistan’dan gelen Lucky S gemisine, Marmaris’te baskın yapıldı. 15 ton baz morfin ele geçirildi.</span></p>

    <p class="duz" xml:lang="tr"><span class="duz">Türkiye tarihinde, bu kadar büyük uyuşturucu operasyonları yapılmamıştı.</span></p>

    <p class="duz" xml:lang="tr"><span class="duz">Arkasından faili meçhul cinayetler geldi.</span></p>

    <p class="duz" xml:lang="tr"><span class="duz">Uyuşturucu ticareti yapan Kürt ailelerin önemli isimleri, tek tek yok edildi: Behçet Cantürk, Salih Aslan, Fevzi Aslan, Savaş Buldan, Adnan Yıldırım...</span></p>

    <p class="duz" xml:lang="tr"><span class="duz">Arkasından yine Kürt kökenli İranlı, Simko ve Lazo...</span></p>

    <p class="duz" xml:lang="tr"><span class="duz">Sonuçta uyuşturucu piyasası ellerine geçti...</span></p>

    <p class="duz" xml:lang="tr"><span class="duz">Ancak bir sorun vardı. Türkiye’ye rahatlıkla soktukları uyuşturucuyu yurtdışına satamıyorlardı. Çünkü yurtdışındaki uyuşturucu trafiğini Kürtler yönetiyordu. Bunların ise, Kürtlerle kuracakları bağlantıları yoktu!</span></p>

    <p class="duz" xml:lang="tr"><span class="duz">Ülkücü Rıfat Yıldırım, Tuncelili olduğu için Almanya’da Kürtlerin izniyle biraz iş yapıyordu. Biraz da Belçika’da Mikail Göleli.</span></p>

    <p class="duz" xml:lang="tr"><span class="duz">Ancak bunların yaptıkları iş, çok küçük miktardaydı.</span></p>

    <p class="duz" xml:lang="tr"><span class="duz">Ülkücü Nurettin Güven ise ekipten korkup, kaçmıştı...</span></p>

    <p class="duz" xml:lang="tr"><span class="duz">İngiltere’de piyasaya girmek için oldukça sert silahlı mücadele verdiler. Birçok Türk ve Kürt faili meçhul cinayete kurban gitti. Fakat piyasaya giremediler...</span></p>

    <p class="duz" xml:lang="tr"><span class="duz">Bazı Kürt aileleriyle işbirliğine girmek istediler. Ancak bu aileler, kendilerine “çaş” (hain) denmesinden korktuklarından ve ayrıca bunları artık güvenilmez bulduklarından, işbirliğine yanaşmadılar.</span></p>

    <p class="duz" xml:lang="tr"><span class="duz">Türkiye üzerinden ayda 4-6 ton arası uyuşturucu Avrupa’ya gidiyordu. Bunların çoğu baz morfin, bir bölümü de Türkiye’de işlenen eroindi.</span></p>

    <p class="duz" xml:lang="tr"><span class="duz">Cirosu 2,5 milyar dolardı!</span></p>

    <p class="duz" xml:lang="tr"><span class="duz">Sıkışmışlardı. Üstelik uyuşturucu yurtiçinde yığıldığı için fiyatı da giderek düşüyordu.</span></p>

    <p class="duz" xml:lang="tr"><span class="duz">Hemen yurtdışına açılmaları gerekiyordu. Denediler. En güvenilir yer ABD’ydi. Kürtler henüz o piyasaya hâkim olmamıştı.</span></p>

    <p class="baslik-3" xml:lang="tr"><span class="duyuru-baslik">Yaşar Öz’ün başı dertte</span></p>

    <p class="duz" xml:lang="tr"><span class="duz">Yaşar Öz, Mehmet Ağar’ı tanıdıktan, onunla epey samimi olduktan sonra, 1995’in son günlerinde bakın Amerika’da ne zorluklar yaşadı.</span></p>

    <p class="duz" xml:lang="tr"><span class="duz">New York’ta 1,2 milyon dolarlık 10 kg eroini pazarlamak isterken, ABD’nin narkotikle mücadele örgütü DEA (Drug Enforcement Agency) ile ABD Gümrük Bürosu ajanlarına yakalanmaktan zor kurtuldu. Operasyonun nasıl gerçekleştiği ise bir film öyküsü gibiydi:</span></p>

    <p class="duz" xml:lang="tr"><span class="duz">6 aralık 1995. Yer, New Jersey Newark Havaalanı. DEA adına çalışan bir muhbir (kod adı CI) ve Gümrük Bürosu ajanı (kod adı UC/1) Yaşar Öz ve Öz’ün adamları Erdal Aydın, Mehmet Ercengiz ve “Mike” denen Metin Dokur adlı kişiyle buluşurlar. Yaşar Öz ve adamları, buluşma yerine, Virginia ZPR 3979 plakalı Chrysler minibüsle gelirler. DEA ajanı, muhbirin aracısı rolünü oynamaktadır. Tanışma sonrası, Erdal Aydın ile Gümrük Bürosu ajanı iş görüşmelerini New York’ta Grand Hyatt Oteli’nde sürdürmeye karar verirler. DEA tarafından gizlice banda alınan bu görüşmede Erdal Aydın, eroinlerin bir hafta önce Metin Dokur tarafından İstanbul’dan ABD’ye getirildiğini söyler.</span></p>

    <p class="duz" xml:lang="tr"><span class="duz">7 aralık 1995. Yer, New York’ta Le Mardi Lokantası.</span></p>

    <p class="duz" xml:lang="tr"><span class="duz">Gümrük Bürosu ajanı, DEA’nın ajanını (kod adı UC/2), güya tanımıyormuş gibi, önce muhbirle, arkasından da “oltaya takılan” Erdal Aydın’la tanıştırır. Para konusu görüşülür. İki ajan çantalarındaki 200 bin doları Erdal Aydın’a gösterirler. Aydın, satışın, ertesi gün beşer kilodan olmak üzere iki parti halinde yapılacağını ve kilosuna 120 bin dolar istediklerini belirtir. Bu konuşma da ajanlar tarafından banda alınır.</span></p>

    <p class="duz" xml:lang="tr"><span class="duz">8 aralık 1995. Yer, New York’ta Kebab House adlı lokanta.</span></p>

    <p class="duz" xml:lang="tr"><span class="duz">DEA’nın muhbiri ve Erdal Aydın, Virginia’dan uçakla geldiğini söyleyen Yaşar Öz’le buluşurlar. Buluşma sonrasında hep birlikte Grand Hyatt Oteli’ne giderler. Burada ajanlarla konuşulur ve Yaşar Öz, eroin satışının hafta sonundan önce yapılamayacağını söyler.</span></p>

    <p class="duz" xml:lang="tr"><span class="duz">11 aralık 1995. Muhbir, Yaşar Öz’le telefonda konuşur ve alıcıların 12 aralık saat 14.00’te New York’ta eroini teslim almaya hazır olduklarını bildirir. Yaşar Öz, ilk teslimin 2 kg olacağını söyler.</span></p>

    <p class="duz" xml:lang="tr"><span class="duz">12 aralık 1995. Yer, Manhattan’da Grand Hyatt Oteli.</span></p>

    <p class="duz" xml:lang="tr"><span class="duz">Saat 16.00’da muhbir ve Erdal Aydın ile Mehmet Ercengiz otelin lobisinde buluşurlar. Bir süre sonra Ercengiz oteli terk edip Grand Central tren istasyonuna gider. Az sonra Aydın ile muhbir birlikte bir beyaz torbayla otelden ayrılırlar. Otelin karşısındaki sözde alıcılara ait olan DEA’nın arabasına doğru giderler. Aydın, arabanın bagajını açar ve torbanın içine bakıp eroin olduğunu anlayınca otele baskın yaparlar. Ancak, tesadüfen olayı uzaktan gören Yaşar Öz kayıplara karışır. Arkadaşları soluğu, New York’ta Park Row Cezaevi’nde, Yaşar Öz ise, sahte pasaportla ABD’den çıkıp Türkiye’de alır.<a class="footnote-link" href="#footnote-231-51" id="footnote-231-51-backlink">[51]</a></span></p>

    <p class="duz" xml:lang="tr"><span class="duz">Yaşar Öz, ABD’de başarısız olmuştur!</span></p>

    <p class="duz" xml:lang="tr"><span class="duz">Yine ne varsa “eski ilişkilerde” vardı.</span></p>

    <p class="duz" xml:lang="tr"><span class="italik">Aydınlık</span> <span class="duz">dergisi, 13 nisan 1997 tarihli sayısında ilginç bir iddia ortaya attı:</span></p>

    <p class="duz" xml:lang="tr"><span class="duz">“12 Eylül 1980 öncesinde, PKK’nın Hilvan sorumlusu Pilink kod adlı Mehmet Milli ile Sedat Edip Bucak, 1996 yılında Romanya’da görüştü.</span></p>

    <p class="duz" xml:lang="tr"><span class="duz">Pilink, İsveç pasaportu taşıyordu. Sık sık, başta Romanya olmak üzere Balkanlar’a gidip geliyordu. Milletvekili Bucak’la yaptıkları görüşmenin konusu, Balkanlar’daki uyuşturucu trafiğini ele geçirmekti. Anlaşmalarına göre, Balkanlar’daki işlerin başında Pilink bulunacak, Drej Ali Türkiye ayağını organize edecekti.”</span></p>

    <p class="duz" xml:lang="tr"><span class="duz">Haber tekzip edilmemişti.</span></p>

    <p class="duz" xml:lang="tr"><span class="duz">Üstelik haberi doğrulayacak belirtiler de vardı: Bucaklara ait Altaylı köyü, Alsancak mezrası, Narlıkaya mezrası ile Divan köyü Bağcı mezrasında 1996 yılının mayıs ayında, eroinin hammaddesi olan 2 262 188 kök dişi hintkeneviri yakalanarak imha edilmişti.</span></p>

    <p class="duz" xml:lang="tr"><span class="duz">Zaten İkinci MİT Raporu ne diyordu: “Ayrıca grup, teröristlere karşı faaliyette bulunma görünümünde Almanya, Hollanda, Belçika, Macaristan ve Azerbaycan’a gidip gelmekte, uyuşturucu kaçakçılığı yapmaktadır.”</span></p>

    <p class="duz" xml:lang="tr"><span class="duz">Fransa Uyuşturucu Jeopolitik Gözlemevi’nin kasım 1996 tarihli bülteni, Türk uyuşturucu şebekelerinin Balkanlar’daki faaliyetlerine dikkat çekti. Bültene göre, üç dört yıldan beri, Rusya’nın güneyinden Ukrayna, Moldavya, Romanya ve diğer Balkan ülkelerinden İstanbul’a yapılan bavul ticaretinin gelişmesi, uyuşturucu nakliyatında değişikliklere yol açmıştı.</span></p>

    <p class="baslik-3" xml:lang="tr"><span class="duyuru-baslik">Haluk Kırcı yakalanıyor</span></p>

    <p class="duz" xml:lang="tr"><span class="duz">O günlerden bir gün, Haluk Kırcı da Yaşar Öz gibi “son anda” kurtarıldı...</span></p>

    <p class="duz" xml:lang="tr"><span class="duz">25 ocak 1996 günü, İstanbul Asayiş Şube İnfaz Masası ekipleri, şüphe üzerine Haluk Kırcı’yı yakaladılar.</span></p>

    <p class="duz" xml:lang="tr"><span class="duz">Gayrettepe’deki Asayiş Şubesi’ne getirdiler.</span></p>

    <p class="duz" xml:lang="tr"><span class="duz">Haluk Kırcı’nın üzerinden, Mehmet Ağar imzalı “kişiye özel” bir yazı çıktı: “Şahsın Emniyet camiasına yardımcı olduğu ve herhangi bir olayda kendisine yardımcı olunması” isteniyordu.</span></p>

    <p class="duz" xml:lang="tr"><span class="duz">Ancak “kendini bilmez” bazı emniyet görevlileri, Kırcı’nın üzerinden çıkan “Emniyet kimliğine” aldırmadan, olayı, 1 şubat 1996 tarihinde, İstanbul Küçükçekmece Cumhuriyet Savcılığı’na bildirmişlerdi. Savcılık da, Kırcı’nın ilamını Ankara’dan aynı gün istedi. Savcı bir yazı da Asayiş Şube Müdürlüğü’ne yazarak, Ankara’dan yanıt gelene kadar Kırcı’nın nezarethanede tutulmasını istedi.</span></p>

    <p class="duz" xml:lang="tr"><span class="duz">Haluk Kırcı nezarethaneye konmadı.</span></p>

    <p class="duz" xml:lang="tr"><span class="duz">Dönemin Asayiş Şube müdürü Sedat Demir, Kırcı’yı kendi odasında kabul etti. Birlikte yemek yediler. Zaten Kırcı, polisler için yabancı biri değildi. Emniyet Aksaray’a taşındıktan sonra, yemeklerini, Kırcı’nın Sofram adlı lokantasından getirtiyorlardı.</span></p>

    <p class="duz" xml:lang="tr"><span class="duz">Bundan sonrası biraz karışık:</span></p>

    <p class="duz" xml:lang="tr"><span class="duz">İster “bürokratik nedenlerden” deyiniz, ister “işin savsaklanmasından”, savcının Ankara’dan istediği bilgi yirmi beş gün sonra gönderildi.</span></p>

    <p class="duz" xml:lang="tr"><span class="duz">Haluk Kırcı, 24 kasım 1995 tarihinden beri aranıyordu.</span></p>

    <p class="duz" xml:lang="tr"><span class="duz">Savcılık, Emniyet’ten Haluk Kırcı’yı istedi.</span></p>

    <p class="duz" xml:lang="tr"><span class="duz">Asayiş Şube Müdürlüğü, savcılığa yanıt verdi: Haluk Kırcı 1 şubat günü gözaltına alındığının altıncı günü, yani 1 şubat günü saat 17.15 sıralarında kaçmıştı!</span></p>

    <p class="duz" xml:lang="tr"><span class="duz">Kırcı, oldukça sıkı korunan Asayiş Şube’den elini kolunu sallaya sallaya çıkıp gitmişti.</span></p>

    <p class="duz" xml:lang="tr"><span class="duz">Haluk Kırcı’nın polisin elinden kurtulmasında, nikâh şahidi Mehmet Ağar’ın bir rolü var mıydı acaba?</span></p>

    <p class="duz" xml:lang="tr"><span class="duz">Bilinmez. Ancak Küçükçekmece Savcılığı, Asayiş Şube Müdürü Sedat Demir hakkında suç duyurusunda bulundu.</span></p>

    <p class="duz" xml:lang="tr"><span class="duz">Görevde ihmali görülen üç polis hakkında dava açıldı.</span></p>

    <p class="duz" xml:lang="tr"><span class="duz">Sonuç: Emniyet Müdürü Demir hakkında takipsizlik kararı verildi. Diğer üç polis de beraat etti.<a class="footnote-link" href="#footnote-231-52" id="footnote-231-52-backlink">[52]</a></span></p>

    <p class="baslik-3" xml:lang="tr"><span class="duyuru-baslik">Çatlı ailesi Kıbrıs’ta tatilde</span></p>

    <p class="duz" xml:lang="tr"><span class="duz">Abdullah Çatlı “yoğun işlerden” bunalmıştı. Oyak-Oytur Turizm Ticaret A.Ş.’den 26 nisan-1 mayıs 1996 tarihleri arasında KKTC’ye Kurban Bayramı’nda düzenledikleri tur için dört kişilik yer ayırttı: Mehmet Özbay, Meral, Gökçen ve Selcen Çatlı adlarına.</span></p>

    <p class="duz" xml:lang="tr"><span class="duz">Meral Çatlı anlatıyor:</span></p>

    <p class="duz" xml:lang="tr"><span class="duz">“Ailece 1996 yılında Kurban Bayramı’na Kıbrıs’a gittik. Kocam daha önce Kıbrıs’a gitmişti. Bana hep Jasmine Court Oteli’ni övmüştü. Ben de kadın arkadaşlarla birlikte bir kez Kıbrıs’a gitmiştim.</span></p>

    <p class="duz" xml:lang="tr"><span class="duz">Aslında o Kurban Bayramı’nda bizim Kıbrıs’a gitmemiz de sürpriz oldu, yeri Sami Hoştan kendisi için ayırtmıştı, ancak yakın bir akrabası ölünce, onun yerine biz gittik. Sami Hoştan’ın Silivri’de yazlığı var, oraya gideriz, oradan tanırım. Çok tatile giderdik. Bütün güneyi gezdik.”</span></p>

    <p class="duz" xml:lang="tr"><span class="duz">Çatlı ailesinin Kıbrıs gezisi hayli ilginç olaylara rastgeldi. Çatlı havaalanının VİP Salonu’nda, KKTC Karate ve Tekvando Federasyonu Başkanı Eyüp Zafer Gökbilen tarafından karşılanmıştı. Ülkücü Gökbilen, Kıbrıs’ta kısa zamanda çorbacılıktan otel ve gayrimenkul zenginliğine ulaşmıştı. Okullarında Ülkücü gençlere karate dersi verdiriyordu.</span></p>

    <p class="duz" xml:lang="tr"><span class="duz">Çatlı, havaalanından TAJ 150 plakalı Mercedes bir taksiyle alınarak, otele götürüldü. Otelde hemen o akşam, kumarhaneler kralı Ömer Lütfü Topal’la buluştu. Topal’ın Oscar Casino’nun sahipleri Faruk ve Sami Çika’ya borcu vardı. Çatlı, arabulucuk yaptı.</span></p>

    <p class="duz" xml:lang="tr"><span class="duz">Çatlı ailesi iki ayrı odası, mutfağı, oturma odası olan Jasmine Cour Oteli’nin 424 numaralı süit dairesinden sık sık telefon ettiler.</span></p>

    <p class="duz" xml:lang="tr"><span class="duz">Çatlılar, İstanbul Florya’daki komşularını 0212 663 80 83 numaralı telefondan birkaç kez aradılar. Çünkü siyam kedilerini komşuları Fatma Kurtoğlu’na bırakmışlardır. Kedilerinin sağlığını soruyorlardı.<a class="footnote-link" href="#footnote-231-53" id="footnote-231-53-backlink">[53]</a></span></p>

    <p class="duz" xml:lang="tr"><span class="duz">Ne garip rastlantı, Abdullah Çatlı’nın birkaç yıl kullandığı “Hasan Kurtoğlu” kimliğindeki soyadı, komşularının soyadıyla aynıydı!</span></p>

    <p class="duz" xml:lang="tr"><span class="duz">Çatlı ailesi Kıbrıs’tan sadece kedilerini bıraktıkları komşularını aramıyordu:</span></p>

    <p class="duz" xml:lang="tr"><span class="duz">Jasmine Court Oteli’nin 424 numaralı süit dairesinden, 0384 213 28 58 numaralı telefonu çevirerek Nevşehir’deki babaları Ahmet Çatlı’yı üç kez aramışlardı. 28 nisan günü saat 20.15; yaptıkları ilk telefon görüşmesi tam 5 saat 30 dakika sürdü. Diğerleri daha kısa süreliydi:</span></p>

    <p class="duz" xml:lang="tr"><span class="duz">0384 213 61 17 numaralı telefondan, Nevşehir’deki akrabaları Nihat Aydoğan’ı; 0532 322 96 94 numaralı telefondan, Turgay Maraşlı’yı iki kez aradılar.</span></p>

    <p class="duz" xml:lang="tr"><span class="duz">Bu arada iki de esrarengiz telefon görüşmesi var:</span></p>

    <p class="duz" xml:lang="tr"><span class="duz">0532 244 57 91 numaralı telefon Osman Özer’e aitti. Dört kez aramışlardı. Adres: İstanbul-Büyükçekmece, Atatürk Mahallesi, Kordonboyu Cad., Albatros Parkı, No. 11. Ancak adrese gidilip bakıldığında boş arazi gözüküyor.</span></p>

    <p class="duz" xml:lang="tr"><span class="duz">0532 261 08 52 numaralı telefon Murat Aydın adına kayıtlı. Adres: İstanbul-Mecidiyeköy, Kuştepe, Leylak Sokak, Murat Han Apartmanı, Blok No. 18. Bu adreste de Murat Aydın diye biri oturmuyordu!</span></p>

    <p class="duz" xml:lang="tr"><span class="duz">Abdullah Çatlı, Kıbrıs’ta hem tatil yaptı hem iş. Las Vegas Limited Şirketi’nce işletilen Palm Beach Oteli kumarhanesinin işletmesinin yüzde 50’sini, arkadaşı Sadettin Gündoğan’a aldı.</span></p>

    <p class="duz" xml:lang="tr"><span class="duz">Son yıllarda KKTC’de iki sektör oldukça hızlı gelişme gösteriyordu: bankacılık ve kumar.</span></p>

    <p class="duz" xml:lang="tr"><span class="duz">Ancak her isteyen kumarhane açamıyordu. Abdullah Çatlı ve ekibinden izin alınması gerekiyordu. İznin faturası oldukça yüksekti. Binlerce dolarla ifade ediliyordu. Haracı vermeyen Kıbrıslı işadamı Öner Kaan, Jasmine Court Oteli’nin kumarhanesi için 1,5 milyon sterlin masraf etmişti. Açılışa birkaç gün kala kumarhanesi yakıldı. Casinoyu daha sonra Ömer Lütfü Topal alıp işletti.</span></p>

    <p class="duz" xml:lang="tr"><span class="duz">Abdullah Çatlı’nın, KKTC’de Asil Nadir’le tanışıp dost olduğu söyleniyor...</span></p>

    <p class="duz" xml:lang="tr"><span class="duz">Ne de olsa Asil Nadir’in İngiltere’den kaçışında, eski Ükücü arkadaşları görev almıştı.</span></p>

    <p class="duz" xml:lang="tr"><span class="duz">Çatlı, Asil Nadir’in eski eşi Ayşegül Nadir’le de dosttu!..</span></p>

    <p class="duz" xml:lang="tr"><span class="duz">Celal Akbulut emekli bir polis. İstanbul’da Emniyet amirliği, Malî Şube müdür yardımcılığı ve Emniyet Müdürü Necdet Menzir’in Özel Kalem müdürlüğü görevlerinde bulundu. 18 kasım 1996 tarihinde Avustralya’da yayımlanan</span> <span class="italik">Turkish Report</span> <span class="duz">gazetesine şu demeci verdi:</span></p>

    <p class="duz" xml:lang="tr"><span class="duz">“Ayşegül Nadir’in kaçakçılık suçundan kurtarılması için, Asil Nadir, Mehmet Ağar’a 300 bin dolar gönderdi!”</span></p>

    <p class="duz" xml:lang="tr"><span class="duz">Çetenin bir kolu da tarihî eser kaçakçılığı yapıyordu. Hakkâri, Bitlis, Van, Kars, Malatya, Amasya, Kayseri ve Çanakkale’de kaçak kazı yaptırıyorlardı. Elde edilen tarihî eserler, İstanbul Bakırköy’de bir Ülkücü’nün bürosunda satılıyordu!</span></p>

    <p class="duz" xml:lang="tr"><span class="duz">Kazı yaparken Çanakkale’de iki kez yakalandılar. Ancak onları kimse durduramıyordu.</span></p>

    <p class="duz" xml:lang="tr"><span class="duz">Çok üstlerine gelinirse, hemen silaha sarılıyorlardı:</span></p>

    <p class="duz" xml:lang="tr"><span class="duz">Magosa yolu üzerindeki 1 520 yıllık Aziz Barnabas Kilisesi (aynı zamanda müze olarak kullanılıyordu) 4 mart 1996 gecesi kimliği bilinmeyen bir grup tarafından soyuldu. Soyguna katılanların KKTC’nin istihbarat örgütü Sivil Savunma Teşkilatı’ndan olduğu söyleniyordu. “Kıbrıs’ın MİT”i ile Abdullah Çatlı’nın yakın ilişkisi olduğu da iddia ediliyordu.</span></p>

    <p class="duz" xml:lang="tr"><span class="duz">Bu olayı araştıran “Kıbrıs’ın Uğur Mumcu’su” lakaplı gazeteci Kutlu Adalı, 7 temmuz 1996 akşamı Lefkoşe’de evinin kapısının önünde vurularak öldürüldü. Cinayeti, TİT (Türk İntikam Tugayı) üstlendi ve cinayet “faili meçhul” olarak kaldı. Ama Adalı’yı vuran kurşunların Uzi marka bir silahtan çıktığı kesinleşti.<a class="footnote-link" href="#footnote-231-54" id="footnote-231-54-backlink">[54]</a></span></p>

    <p class="duz" xml:lang="tr"><span class="duz">Kıbrıs polisinin kayıtlarına göre, Abdullah Çatlı ailesiyle yaptığı tatilden iki ay sonra, “yavru vatana” bu kez de, Gonca Us’la gelmişti. 5 temmuz tarihinde giriş yapan Çatlı, sekiz gün kaldıktan sonra Kıbrıs’tan ayrılmıştı.</span></p>

    <p class="duz" xml:lang="tr"><span class="duz">Kutlu Adalı’nın öldürüldüğü tarihte Kıbrıs’ta bulunan Abdullah Çatlı’nın, cinayetle ilgisi var mıydı? Hiçbir delil yoktu...</span></p>

    <p class="baslik-3" xml:lang="tr"><span class="duyuru-baslik">Mehmet Ali Yaprak kaçırılıyor</span></p>

    <p class="duz" xml:lang="tr"><span class="duz">Tarih 25 mayıs 1996. Saat 23.30.</span></p>

    <p class="duz" xml:lang="tr"><span class="duz">Yeraltı dünyasında, “Dünyanın en büyük coptagon tüccarı” olarak tanınan, uyuşturucu kaçakçısı olduğu iddiasıyla defalarca mahkeme önüne çıkan Mehmet Ali Yaprak, Gaziantep’teki evine girerken, elleri silahlı, polis gömlekli, on-on iki kişilik bir grup tarafından arabasından alınarak kaçırıldı.</span></p>

    <p class="duz" xml:lang="tr"><span class="duz">Şanlıurfa-Siverek taraflarında bir mezraya götürüldü. Altı gün sorgulandı. Yaprak’tan “vergi” istendi. Miktarı önce 15-20 milyon marktı. Daha sonra pazarlık sonucu bu miktar 3 milyon marka kadar indi.</span></p>

    <p class="duz" xml:lang="tr"><span class="duz">Anlaşma gereği 3 milyon mark üç taksitle ödenecekti. Anlaşma sağlanınca, cebindeki 70 bin mark, 40 milyon TL ile kredi kartlarına el konan M. Ali Yaprak, Hilvan ilçesi girişinde serbest bırakıldı.</span></p>

    <p class="duz" xml:lang="tr"><span class="duz">M. Ali Yaprak’ın kaçırılmasının duyulması üzerine Gaziantep Emniyet Müdürlüğü soruşturma başlattı. Dokuz şüpheli isim tespit ettiler: Haluk Kırcı, Müfit Samet, Turgay Maraşlı, Hüseyin Efe, Yaşar Efe, Ali Maraşlı, Ali Aydın Öztekin, Salih Özdal.</span></p>

    <p class="duz" xml:lang="tr"><span class="duz">Şüpheliler hakkında bazı deliller de bulunmuştu.</span></p>

    <p class="duz" xml:lang="tr"><span class="duz">M. Ali Yaprak’ın kaçırılmasında kullanıldığı iddia edilen 27 PH 151 plakalı Şahin marka otomobilde, şüpheliler arasında adı geçen Müfit Samet’in parmak izi vardı.</span></p>

    <p class="duz" xml:lang="tr"><span class="duz">Turgay Maraşlı’nın annesi Zekiye Maraşlı, olayın olduğu tarihte oğlunun Haluk Kırcı isminde bir arkadaşıyla İstanbul’dan Gaziantep’e geldiklerini ve daha sonra Şanlıurfa’ya gittiklerini söyledi.</span></p>

    <p class="duz" xml:lang="tr"><span class="duz">Sonunda Gaziantep Cumhuriyet Savcısı Akın İnal, konuya ilişkin yeterli delil elde edilemediği için sanıklar hakkında 15 kasım 1996 tarihinde takipsizlik kararı verdi.</span></p>

    <p class="duz" xml:lang="tr"><span class="duz">Susurluk Komisyonu, takipsizlik kararında kendisinden beklenen gerekli titizliği göstermediği ve soruşturmayı eksik sonuçlandırdığı kanaati doğduğundan, Gaziantep Cumhuriyet Savcısı Akın İnal hakkında Adalet Bakanlığı’nca tahkikat açılmasını istedi.</span></p>

    <p class="duz" xml:lang="tr"><span class="duz">Yaprak’ı kaçırıp sorgulayan ve fidye pazarlığı yapanlar arasında Abdullah Çatlı var mıydı?</span></p>

    <p class="duz" xml:lang="tr"><span class="duz">Onun olup olmadığı bilinmiyor ama Sultan Tekstil ve GSC Tekstil’den ortakları Turgay Maraşlı ve Haluk Kırcı’nın bulunduğu biliniyor.</span></p>

    <p class="duz" xml:lang="tr"><span class="duz">Turgay Maraşlı aynı zamanda gerçek Mehmet Özbay’la Ataköy Atrium’daki “Pizzadays”in ortağıydı. Ağustos 1996’da evinden apar topar ayrılmıştı ve bir daha kendisini gören olmamıştı.</span></p>

    <p class="baslik-3" xml:lang="tr"><span class="duyuru-baslik">Telefondaki kişi</span></p>

    <p class="duz" xml:lang="tr"><span class="duz">12 kasım 1996 tarihinde isim vermeden telefonla arayan bir şahıs Soner Yalçın’a, M. Ali Yaprak’ın kaçırılmasıyla ilgili ilginç mi ilginç bilgiler verdi:</span></p>

    <p class="duz" xml:lang="tr"><span class="duz">“Mehmet Ali Yaprak dünyanın en büyük coptagon üreticisidir. Coptagonu Kıbrıs’ta üretiyor. Ortağı Kıbrıs’ın iki numaralı devlet adamı D. E. ...</span></p>

    <p class="duz" xml:lang="tr"><span class="duz">M. Ali Yaprak 1984-1995 yılları arasında büyük servet edindi. Orpit adlı bir şirket kurdu. İstanbul Global Turizm, havayolu şirketi, Antalya ve Alanya’da tatil köyleri, İstanbul’da villa inşaatları vb. işlerine girdi. Çok göze battı. Çok parası olduğu için kaçırıldı. Yapraklar asıl 1991 yılında büyüdüler. O dönemde Gaziantepli Ülkücü Akif Baytaz’la ortak oldular. Yaprakların Romanya’da imalathanesi var. ‘Yaprak’ amblemli coptagon hapı üretiyorlar. Suudî Arabistan’da kellesi kesilen Fevzi Dana, Yaprakların adamıydı. Aynı işleri Ürdün’de de yapıyorlar. Hap işinde devamlı Ortadoğu’ya çalışıyorlar.</span></p>

    <p class="duz" xml:lang="tr"><span class="duz">Bundan beş yıl önce İstanbul’da Sarıyer Kazıklı Yol’da, Kilisli Kıvırcık’ın yani Mehmet Kasar’ın Fuatpaşa Yalısı’nda, bir tarafta Savaş Buldan, Hacı Karay (ikisi de kaçırılıp öldürüldü-y.n.), diğer yanda ise Arnavut Sami (Sami Hoştan), M. Ali Yaprak ve Akif Baytaz bir hakemin başkanlığında bir araya geldiler. M. Ali Yaprak’ın Savaş Buldan’a 2,5 milyon dolar borcu vardı. Ödeme planı konuşuldu.</span></p>

    <p class="duz" xml:lang="tr"><span class="duz">1993 yılında M. Ali Yaprak’ın İstanbul’daki imalathanesi basıldı. 250 milyon dolarlık mal yakalandı. M. Ali Yaprak polisle pazarlık yaptı. Bu işte ismi geçmemesi için 1 milyon dolar rüşvet verdi. 1 milyon dolarla M. Ali Yaprak kurtuldu. Ama ortağı Akif Baytaz içeri alındı. Bundan sonra ortaklık bozuldu, araya düşmanlık girdi. Akif Baytaz, Ülkücü arkadaşlarına yakınlaştı. Abdullah Çatlı’yla ilişkisi bundan sonra başladı.</span></p>

    <p class="duz" xml:lang="tr"><span class="duz">Emniyet Genel Müdürlüğü Kaçakçılık ve İstihbarat Daire Başkanlığı, Kilisli Ülkücü Akif Baytaz’dan iş istedi. Yani ihbar istedi. Ülkücü Baytaz, eski ortağı M. Ali Yaprak’ın 100 bin coptagonunu yakalattı.</span></p>

    <p class="duz" xml:lang="tr"><span class="duz">İbrahim Şahin 1996 yılının birinci veya ikinci ayında M. Ali Yaprak’ı Adana otobanında kaçırttı. Yani Çatlılar Yaprak’ı kaçırmadan daha önce, Yaprak kaçırılıp fidye alınmıştı. İlk kaçıran ekip Yaprak’ın elini asidin içine soktu. Daha sonra Almanya’da tedavi gördü. Çünkü şeker hastasıydı ve yaraları bir türlü iyileşememişti.</span></p>

    <p class="duz" xml:lang="tr"><span class="duz">Çatlı, Korkut Eken ve İbrahim Şahin’in yolları sonra ayrıldı. Birbirlerinden koptular. Ayrılık pazar payından oldu.</span></p>

    <p class="duz" xml:lang="tr"><span class="duz">M. Ali Yaprak kaçırıldığında Mehmet Eymür, Gaziantepli Mimar Haluk Koral’ı arayarak Yaprak’a, Abdullah Çatlı ve Ülkücü Yahya Efe’nin ismini verdi. Ekim 1996 tarihinde Gaziantep’te M. Ali Yaprak’ın bağ evinde Mehmet Eymür, Mimar Haluk Koral ve M. Ali Yaprak yemek yediler.</span></p>

    <p class="duz" xml:lang="tr"><span class="duz">Geçtiğimiz günlerde uyuşturucu yakalatan Yüksekovalı Hurşit Han’ın malını ispiyon eden M. Ali Yaprak’tır. Hurşit Han’ın ortağı, Kapalıçarşı’da Azer döviz bürosu sahibi İranlı Lokman Kutsi’dir.</span></p>

    <p class="duz" xml:lang="tr"><span class="duz">Kaçırılma olayı nedeniyle Mehmet Ağar ile M. Ali Yaprak birbirlerine diş bilediler. Mehmet Kasar (Kıvırcık denilir), Mehmet Ağar ile M. Ali Yaprak’ı barıştırdı. Bu işe aracılık edenler Celal Doğan ile Ali Şen’dir.</span></p>

    <p class="duz" xml:lang="tr"><span class="duz">Savaş Buldan, Adnan Yıldırım ve Hacı Karay kaçırıldıklarında 1 milyon dolar istediler. Vermedikleri için öldürüldüler.”</span></p>

    <p class="duz" xml:lang="tr"><span class="duz">Telefonda kimliğini vermeden birtakım iddialarda bulunan bu kişinin verdiği inanılması zor bilgilerin ne kadarı doğruydu?</span></p>

    <p class="baslik-3" xml:lang="tr"><span class="duyuru-baslik">“Vergi tahsildarlığı”</span></p>

    <p class="duz" xml:lang="tr"><span class="duz">Ortada kesin gerçekler var:</span></p>

    <p class="duz" xml:lang="tr"><span class="duz">Yeraltı dünyasının isimleri kaçırılıp para karşılığında serbest bırakılıyordu.</span></p>

    <p class="duz" xml:lang="tr"><span class="duz">Abdullah Düşünmez Yüksekovalı’ydı.</span></p>

    <p class="duz" xml:lang="tr"><span class="duz">İstanbul Ramada Oteli’nden çıkarken Doğan marka otomobile zorla bindirilip kaçırıldı. Abdullah Düşünmez, “Beni kaçırıyorlar!” diye feryat etti ama kimse oralı bile olmadı. Çünkü yanındaki kişilerin üzerinde polis yelekleri vardı.</span></p>

    <p class="duz" xml:lang="tr"><span class="duz">Abdullah Düşünmez’in kafası otomobilin arka koltuğuna sokuldu, birkaç saat sonra araba durdu. Yüksekovalı Düşünmez indirildi, başka bir otomobile bindirildi. Artık gözleri de bağlanmıştı. Otomobilin sarsıntısından tali bir yola girdiklerini anladı.</span></p>

    <p class="duz" xml:lang="tr"><span class="duz">Otomobil birkaç saat sonra durdu, gözleri bağlı Yüksekovalı Düşünmez’i üç kat yerin altına indirdiler. “Soyun” dediler. Soyundu.</span></p>

    <p class="duz" xml:lang="tr"><span class="duz">“Senin hakkındaki kararı bu telefon verecek” dediler. “İşkence faslı” başlamadan telefon çaldı. Telefonu açan kişi, karşıdakine hep, “Tamam Reis” diyordu.</span></p>

    <p class="duz" xml:lang="tr"><span class="duz">Telefondaki kısa konuşmadan sonra, “Korkmana gerek yok, sen Liceli değilsin” dediler. “Devlete vermediğin vergiyi bize vereceksin, hepsi bu kadar” diyerek 300 bin mark istediler.</span></p>

    <p class="duz" xml:lang="tr"><span class="duz">Abdullah Düşünmez hemen kabul etti. Ve onu getirdikleri gibi tekrar götürdüler. Ancak Ramada Oteli’nde değil, Beşiktaş Polis Karakolu’nun önünde bıraktılar!</span></p>

    <p class="duz" xml:lang="tr"><span class="duz">Abdullah Düşünmez şimdi ailesiyle birlikte İspanya’da yaşıyor. Nasıl kurtulduğuna ise hâlâ şaşıyor!</span></p>

    <p class="duz" xml:lang="tr"><span class="duz">Senar Filmcilik, Özel Fırat Havayolları, Zagros İnşaat, Gürpınarlı A.Ş. gibi birçok şirketin sahibi Kürt işadamı Senar Er de yurtdışına çıkmak zorunda kalanlardan.</span></p>

    <p class="duz" xml:lang="tr"><span class="duz">Herkes onlar kadar şanslı değildi. Senar Er’in babasını kaçırıp fidye istediler. Ödedi, ancak hâlâ babasını arıyor!..</span></p>

    <p class="duz" xml:lang="tr"><span class="duz">Haraç için sadece Kürt işadamları tehdit edilmiyordu...</span></p>

    <p class="duz" xml:lang="tr"><span class="duz">Refahyol Hükûmeti 29 haziran 1996 tarihinde kuruldu. Ancak hükûmetin güvenoyu alıp alamayacağı o günlerin bir numaralı gündem maddesiydi.</span></p>

    <p class="duz" xml:lang="tr"><span class="duz">Özellikle bazı DYP milletvekilleri Refah Partisi’yle koalisyon yapılmasına karşı çıkıyorlardı.</span></p>

    <p class="duz" xml:lang="tr"><span class="duz">Koalisyonun kurulmasını sağlayan iki önemli isim Yalım Erez ve Mehmet Ağar, hükûmetin güvenoyu alması için var güçleriyle çalışıyorlardı.</span></p>

    <p class="duz" xml:lang="tr"><span class="duz">O günlerin gazeteleri hükûmete ret oyu verecek bazı DYP milletvekillerinin tehdit edildiğini yazdılar.</span></p>

    <p class="duz" xml:lang="tr"><span class="duz">Tesadüf bu ya, Abdullah Çatlı bu kritik günlerde Ankara’daydı!</span></p>

    <p class="duz" xml:lang="tr"><span class="duz">Refahyol hükûmetine destek veren DYP milletvekili Sedat Bucak’ın misafiriydi...<a class="footnote-link" href="#footnote-231-55" id="footnote-231-55-backlink">[55]</a></span></p>

    <p class="baslik-3" xml:lang="tr"><span class="duyuru-baslik">Ömer Lütfü Topal cinayeti</span></p>

    <p class="duz" xml:lang="tr"><span class="duz">Adı: Ömer Lütfü Topal.</span></p>

    <p class="duz" xml:lang="tr"><span class="duz">Namı: Fındıkzadeli Ömer.</span></p>

    <p class="duz" xml:lang="tr"><span class="duz">Malatyalı, 1942 doğumlu. Genç yaşta, “taşı toprağı altındır” deyip İstanbul’a gelenlerden. Fındıkzade’de tombalacı olarak işe başlayan ve barbut oynatan, daha sonra 1970 yılında aynı semtte Emperyal adlı bilardo salonunu açan Ömer Lütfü Topal, yirmi yıl içinde kumarhaneler kralı oldu.</span></p>

    <p class="duz" xml:lang="tr"><span class="duz">1990 yılından itibaren,</span></p>

    <p class="duz" xml:lang="tr"><span class="duz">• Mersin Hilton Oteli,</span></p>

    <p class="duz" xml:lang="tr"><span class="duz">• Antalya Grand Oteli,</span></p>

    <p class="duz" xml:lang="tr"><span class="duz">• İstanbul Ceylan İnter Continental Oteli,</span></p>

    <p class="duz" xml:lang="tr"><span class="duz">• Antalya Seven Seas Oteli,</span></p>

    <p class="duz" xml:lang="tr"><span class="duz">• Antalya Lara Ofo Oteli,</span></p>

    <p class="duz" xml:lang="tr"><span class="duz">• İstanbul Akgün Oteli,</span></p>

    <p class="duz" xml:lang="tr"><span class="duz">• İstanbul Polat Ronessance Oteli,</span></p>

    <p class="duz" xml:lang="tr"><span class="duz">• İstanbul Topkapı Eresin Oteli,</span></p>

    <p class="duz" xml:lang="tr"><span class="duz">• Bodrum Park Resort Oteli,</span></p>

    <p class="duz" xml:lang="tr"><span class="duz">• Kuşadası Onura Oteli,</span></p>

    <p class="duz" xml:lang="tr"><span class="duz">• Antalya Saray Regency Oteli,</span></p>

    <p class="duz" xml:lang="tr"><span class="duz">• İstanbul Hyatt Oteli,</span></p>

    <p class="duz" xml:lang="tr"><span class="duz">• Adana Seyhan Oteli kumarhanelerinin işletmelerini almıştı.</span></p>

    <p class="duz" xml:lang="tr"><span class="duz">Ayrıca Kıbrıs’ta Asil Nadir’in oteli Jasmine Court’un casinosunun da sahibiydi.</span></p>

    <p class="duz" xml:lang="tr"><span class="duz">Amacı kısa zamanda Orta Asya’ya açılmaktı. Bu nedenle bölgede ilk kumarhanesini Türkmenistan’da açtı.</span></p>

    <p class="duz" xml:lang="tr"><span class="duz">Neredeyse Fenerbahçe Kulübü’nün sosyal tesislerine bile kumarhane açacaktı. Emniyet Müdürü Hüseyin Kocadağ Fenerbahçe Yönetim Kurulu üyesiydi. Hasan Özaydın’ın başkanlığı döneminde kulübün sosyal tesislerine casino yapılması teklifini götürdü. Teklif kabul görürse, kumarhanenin işletmesi Kocadağ’ın tanıdığı Ömer Lütfü Topal’a verilecekti. Ancak Fenerbahçe teklifi reddetti.</span></p>

    <p class="duz" xml:lang="tr"><span class="duz">Kumarhanelerin hepsine aynı adı vermişti: Emperyal!</span></p>

    <p class="duz" xml:lang="tr"><span class="duz">Kuşadası’nda ve İstanbul Boğaz’da yüzlerce dönümlük arazilere sahip olan Topal, Roto Menkul Değerler şirketiyle borsaya girdi.</span></p>

    <p class="duz" xml:lang="tr"><span class="duz">1977 yılında Belçika’da uyuşturucu madde kaçakçılığı suçundan beş yıl hapis cezasına mahkûm oldu. 1981 yılında Belçika’dan ABD’ye iade edildi. Amerika’da da beş yıl hapis cezasına çarptırıldı.</span></p>

    <p class="duz" xml:lang="tr"><span class="duz">Türk Hava Yolları’nın yerüstü hizmetlerini özelleştirmesi üzerine HAVAŞ’a en yüksek fiyatı, 100 milyon doları vermesine rağmen “THY’yi kullanarak uyuşturucu ticareti yapacak” endişesiyle ihale kendisine verilmedi.</span></p>

    <p class="duz" xml:lang="tr"><span class="duz">23 şubat 1995 tarihinde Türk Dışişleri Bakanlığı’na uyarıyı yapan, ABD’nin Ankara Büyükelçiliği’ydi.<a class="footnote-link" href="#footnote-231-56" id="footnote-231-56-backlink">[56]</a></span></p>

    <p class="duz" xml:lang="tr"><span class="duz">Ömer Lütfü Topal 1990’lı yıllarda Türkiye’nin en fazla nakit parasına sahip kişisi olarak ünlenmeye başladı.</span></p>

    <p class="duz" xml:lang="tr"><span class="duz">Tarih 28 temmuz 1996. Saat: 22.30.</span></p>

    <p class="duz" xml:lang="tr"><span class="duz">Kumarhaneler Kralı Ömer Lütfü Topal, Aliço diye bilinen ortağı Ali Fevzi Bir’le görüştükten sonra Polat Oteli’nden ayrıldı.</span></p>

    <p class="duz" xml:lang="tr"><span class="duz">Saat 23.30.</span></p>

    <p class="duz" xml:lang="tr"><span class="duz">İstanbul Sarıyer ilçesi, Köydere Caddesi, Tazeceviz Sokağı’nda 34 BTG 96 plakalı Mercedes otomatik silahlarla tarandı.</span></p>

    <p class="duz" xml:lang="tr"><span class="duz">Araçta bulunan Ömer Lütfü Topal açılan ateş sonucu delik deşik olmuştu.</span></p>

    <p class="duz" xml:lang="tr"><span class="duz">Olay yerine gelen polisler, cinayet mahalline bırakılmış 2 adet Kalaşnikov marka otomatik silah, bu silahlara ait şarjörler, 47 adet mermi, 9 adet mermi kovanı buldular.</span></p>

    <p class="duz" xml:lang="tr"><span class="duz">Görgü tanıklarının ifadelerine göre, saldırganlar 34 KN 288 plakalı araçla kaçmışlardı.</span></p>

    <p class="duz" xml:lang="tr"><span class="duz">Saldırganların kaçtıkları otomobil kısa bir sürede İstinye Polis Karakolu’nun önünde bulundu. Araçta, 9 mm çapında Uzi marka makineli tabancalara ait 1 adet şarjör, 9 mm çapında MKE yapısı İzz marka 9 adet mermi, 7,62</span>×<span class="duz">39 mm çapında 27 adet fişek bulundu.</span></p>

    <p class="duz" xml:lang="tr"><span class="duz">Uzi marka silahın şarjörü bulunmuş ancak silah bulunamamıştı. Herhalde saldırganlar bu suikast silahını yanlarında götürmüşlerdi.</span></p>

    <p class="duz" xml:lang="tr"><span class="duz">Saldırganların kaçtıkları otomobil üzerinde yapılan araştırmada, aracın 24 nisan 1995 tarihinde Ankara’da çalınmış olduğu ortaya çıktı. Asıl plakası 06 V 7550’ydi.</span></p>

    <p class="duz" xml:lang="tr"><span class="duz">Ömer Lütfü Topal’ı kim, niçin öldürmüştü?</span></p>

    <p class="duz" xml:lang="tr"><span class="duz">Ömer Lütfü Topal da tıpkı Behçet Cantürk gibi öldürülmeden önce aynı sözü tekrarlıyordu çevresine: “10 milyon doları verdik, havaleyi yaptık. Kelleyi kurtardık, artık beni koruyacaklar, beni öldürmeyecekler.”</span></p>

    <p class="duz" xml:lang="tr"><span class="duz">Cantürk ve Topal binlerce, milyonlarca dolar, mark verip isimlerini öldürülecek işadamları listesinden sildirmişlerdi! Öldürülen Savaş Buldan da, Adnan Yıldırım da öldürülmeden önce yakınlarına şunları söylüyorlar: “MİT’ten geldiler, 600 bin mark istediler. ‘Parayı verirseniz adınızı öldürülecekler listesinden sildiririz’ dediler. Buldan ve Yıldırım parayı verdiler.”</span></p>

    <p class="duz" xml:lang="tr"><span class="duz">Peki bu parayı kimler almıştı?</span></p>

    <p class="duz" xml:lang="tr"><span class="duz">Bu soruların yanıtını bilsek bile veremeyiz. Çünkü kitap yayına hazırlanırken, başta Özel Harekât Daire Başkan Vekili İbrahim Şahin, Emniyet Genel Müdürlüğü Danışmanı Korkut Eken, özel tim elemanları Ayhan Çarkın, Oğuz Yorulmaz, Ercan Ersoy, Ayhan Akça, Ziya Bandırmalıoğlu, Mustafa Altınok, Enver Ulu İstanbul DGM’de yargılanıyorlardı.</span></p>

    <p class="duz" xml:lang="tr"><span class="duz">Dava henüz görülmekte olduğu için biz sadece TBMM Susurluk Meclis Araştırma Komisyonu’nun raporundan birkaç paragraf vermekle yetineceğiz.</span></p>

    <p class="baslik-3" xml:lang="tr"><span class="duyuru-baslik">Bucak’ın koruma isteği</span></p>

    <p class="duz" xml:lang="tr"><span class="duz">Susurluk Komisyonu raporundan önce birkaç noktayı alt alta sıralamakta yarar var:</span></p>

    <p class="duz" xml:lang="tr"><span class="duz">28 temmuz 1996: Ömer Lütfü Topal öldürüldü.</span></p>

    <p class="duz" xml:lang="tr"><span class="duz">Cinayetten üç gün sonra: 1 ağustos 1996.</span></p>

    <p class="duz" xml:lang="tr"><span class="duz">Ankara Emniyet Müdürlüğü 154792 sayılı yazıyla, Ankara’da sık sık görülmeye başlanan Abdullah Çatlı’nın yakalanması için tüm Türkiye’deki Emniyet birimlerine teleks mesajı çekti. Mesajda, Çatlı’nın sık sık Ankara’ya geldiği, Sheraton Oteli’nde kaldığı belirtiliyordu. Bu arada Ankara Emniyeti de Çatlı’yı yakalamak için kendi içinde küçük bir birim oluşturdu.</span></p>

    <p class="duz" xml:lang="tr"><span class="duz">Bugün, üst düzey emniyet görevlileri, “Biz 1970’li yılları bilmeyiz, Çatlı adını unutmuştuk” vb. sözler sarf ediyorlar; ancak Çatlı adı daha medyaya manşet olmadan emniyet telekslerinde görülüyordu.</span></p>

    <p class="duz" xml:lang="tr"><span class="duz">Aynı gün.</span></p>

    <p class="duz" xml:lang="tr"><span class="duz">Ankara Emniyet Müdürlüğü’nün tüm illere Abdullah Çatlı’nın yakalanması için teleks çektiği gün, TBMM Şanlıurfa Milletvekili Sedat Bucak, “TBMM antetli kâğıda” altı özel tim görevlisinin adını yazarak özel korumasına verilmesini istedi.</span></p>

    <p class="duz" xml:lang="tr"><span class="duz">Kimdi bu özel timciler?</span></p>

    <p class="duz" xml:lang="tr"><span class="duz">Ercan Ersoy, Enver Ulu, Oğuz Yorulmaz, Mustafa Altınok, Ayhan Çarkın, Ömer Kaplan.</span></p>

    <p class="duz" xml:lang="tr"><span class="duz">Özellikle istenmeleri için ne gibi bir sicilleri vardı?</span></p>

    <p class="duz" xml:lang="tr"><span class="duz">Ayhan Çarkın, Ömer Kaplan, Oğuz Yorulmaz, Ercan Ersoy yargısız infazlar yaptıkları iddiasıyla, çeşitli mahkemelerde yargılanıyorlardı. Enver Ulu ise çek tahsil ederken yakalanıp, altı ay görevinden uzaklaştırılmıştı.</span></p>

    <p class="duz" xml:lang="tr"><span class="duz">Böyle bir sicile sahip özel timciler, DYP Milletvekili Bucak’ın isteği üzerine bir gün sonra derhal korumasına verildi...</span></p>

    <p class="duz" xml:lang="tr"><span class="duz">Milletvekili Bucak, Söylemezler ailesiyle kan davalı oldukları için koruma istediğini söylemişti. Ancak Söylemezlerle kavgaları 1994 yılından beri sürüyordu. Üstelik Milletvekili Bucak’ın koruma istediği tarihte Söylemezlerin hemen hepsi yakalanıp cezaevine konmuştu!</span></p>

    <p class="duz" xml:lang="tr"><span class="duz">Milletvekili Bucak’ın isteği çok acele yerine getirildi. Ama özel tim elemanlarının o kadar acelesi yoktu! Özel timciler sık sık İstanbul’da görülüyorlardı.</span></p>

    <p class="duz" xml:lang="tr"><span class="duz">Söylenenlere göre bu özel timciler, Bucak’ın değil, yakalanması için teleks çekilen Abdullah Çatlı’nın korumalığına başlamışlardı! “İşler” karışınca Milletvekili Bucak’ın yanına geldiler...</span></p>

    <p class="duz" xml:lang="tr"><span class="duz">Ayhan Çarkın’ın 24 ağustosta; Ömer Kaplan, Mustafa Altınok ve Enver Ulu’nun 27 ağustosta Bucak’ın korumalığına başladıkları biliniyor. Oğuz Yorulmaz ve Ercan Ersoy henüz Bucak’ı korumaya başlamamışlardı ki, İstanbul Emniyet Müdürlüğü tarafından 27 ağustosta İstanbul’da gözaltına alındılar.</span></p>

    <p class="baslik-3" xml:lang="tr"><span class="duyuru-baslik">Gözaltına alınma</span></p>

    <p class="duz" xml:lang="tr"><span class="duz">Bir iddiaya göre Ülkücü Tevfik Ağansoy, Ömer Lütfü Topal’ı kimlerin öldürdüğünü İstanbul Emniyet Müdürlüğü Asayiş Şubesi’ne bağlı Cinayet Büro Amirliği’nin 214 40 33 numaralı telefonuna 25 ağustos günü ihbar etti.<a class="footnote-link" href="#footnote-231-57" id="footnote-231-57-backlink">[57]</a></span></p>

    <p class="duz" xml:lang="tr"><span class="duz">İhbara göre, kumarhaneler kralı Ömer Lütfü Topal, özel timci polisler Ayhan Çarkın, Ercan Ersoy, Oğuz Yorulmaz ile Topal’ın Sheraton Oteli kumarhanesinin ortakları Ali Fevzi Bir ve Sami Hoştan’ın da aralarında bulunduğu bir grup tarafından planlanarak öldürülmüştü.</span></p>

    <p class="duz" xml:lang="tr"><span class="duz">Ülkücü Tevfik Ağansoy’un 28 ağustos 1996’da öldürüldüğü akşamın bir gün öncesinde, 27 ağustosta, özel timciler Ayhan Çarkın, Ercan Ersoy ve Oğuz Yorulmaz’ın İstanbul Emniyeti’nce gözaltına alınmış olmaları çok tuhaf bir rastlantıydı.<a class="footnote-link" href="#footnote-231-58" id="footnote-231-58-backlink">[58]</a></span></p>

    <p class="duz" xml:lang="tr"><span class="duz">Bundan sonraki gelişmeleri Ayhan Çarkın’dan dinleyelim:</span></p>

    <p class="duz" xml:lang="tr"><span class="duz">“Önce tokalaştık, sonra bize, ‘Kamuoyunda polise baskı var, biz bu yüzleşmeyi yapmazsak yarın başka türlü şeyler çıkar’ dediler. Bir odaya gidip oturduk. Bir iki saat sonra sıkıldık. ‘Ne olacaksa olsun...’ diye çıkıştık. ‘Durun müdürümüzden bilgi bekliyoruz’ dediler. Bilgi (İstanbul Emniyet Müdür Yardımcısı Bilgi Ünal-y.n.) kimse, onları bekliyormuş. ‘Tamam’ deyip oturduk. Bir müddet sonra ‘Müdür seni görmek istiyor’ dediler. Bir başka odaya geçtik. On beş-yirmi kişi vardı. Silahımı almak istediler. Vermek istemedim. Odadakileri sordum, teşhis için bulunduklarını söylediler. Ben bu hokkabazların sekizini tanıyorum diye bağırdım. Silahımı vermek istemeyince zorladılar. ‘Öldürürüm sizi!..’ diye bağırdım. ‘Tamam...’ deyip sakinleştirdiler. Bir süre sonra üç kişiyle birlikte iki sivil şahıs daha geldi. Sivil şahısların adresini vermiyorum, onları yüce yargı belirlesin. Sivil derken bana göre polis değil. Hiçbir polisin bu kadar ukalaca davranacağını tahmin etmiyorum. Beni onlar sorguladılar. ‘İbrahim Şahin’i tanıyor musun?’ dediler. Tanıdığımı söyledim. Savaş Buldan, Behçet Cantürk, Medet Serhat, Yusuf Ekinci, Tarık Ümit, Yener Kaya, Nesim Malki, Vedat Aydın’ın öldürülmesine hatta Gazi Mahallesi’ndeki olayların başlamasına sebep olarak beni gösterdiler. Ben kahve tarayıp Alevî dedesini öldürmüştüm.”<a class="footnote-link" href="#footnote-231-59" id="footnote-231-59-backlink">[59]</a></span></p>

    <p class="baslik-3" xml:lang="tr"><span class="duyuru-baslik">Devlet çeteden haberdar</span></p>

    <p class="duz" xml:lang="tr"><span class="duz">Hemen araya girip bir tespit yapalım: İstanbul Emniyet Müdürlüğü’nde Ayhan Çarkın’ı sorgulayan MİT elemanları, Mehmet Eymür tarafından gönderilmişlerdi.</span></p>

    <p class="duz" xml:lang="tr"><span class="duz">Bilgi: dönemin İstanbul Emniyet müdürü Kemal Yazıcıoğlu ile Mehmet Eymür çok eski arkadaştılar. Birinci MİT Raporu’nun hazırlanmasında Kemal Yazıcıoğlu’nun çok büyük katkısı olduğu söylenir. Kemal Yazıcıoğlu da tıpkı Mehmet Eymür gibi, Mehmet Ağar’ı hiç sevmez!..</span></p>

    <p class="duz" xml:lang="tr"><span class="duz">Ayhan Çarkın’ın anlatımlarına devam edelim:</span></p>

    <p class="duz" xml:lang="tr"><span class="duz">“Doğu ve Güneydoğu’da bir sürü olay saydılar. Kürdistan Ulusal Meclisi’nin üyeleri dediler. ‘Onları biliyorsan bunu bana sorma, siz kime hizmet ediyorsunuz?’ dedim. ‘Kim bu o... çocukları, kim bunlar, kime hizmet ediyorlar?’ diye sordum. ‘Kardeşim sakin ol, bunlara kimsenin bir şey dediği yok. Biz birbirimizi biliyoruz. Fakat siz başka bir güce hizmet etmişsiniz’ dediler. Hangi güç olduğunu da söylediler. Siyasî güçmüş bu. ‘Yahu siyasî güce hizmet etmeyen yok ki. Herkes siyasî güce hizmet eder, kimmiş bu siyasî güç?’ dedim. O zamanın başbakanı Tansu Çiller, Emniyet genel müdürü Mehmet Ağar, İbrahim Şahin. Onların güdümünde Türkiye’de terörle mücadele amacıyla özel tim oluşturuluyor. Bu tim illegal faaliyetlerde bulunuyor. Bunun, timin finansörlüğünü de Özer Çiller yapıyor. ‘Bu güce hizmet ettiğinizi herkes biliyor. Fakat şimdi aynı güç rapor hazırlıyor’ dediler. Ben ‘Hangi güçmüş o?’ deyip, Cumhurbaşkanı Demirel’den Başbakan Tansu Çiller’e, Mehmet Ağar’a kadar hepsine küfür savurdum.</span></p>

    <p class="duz" xml:lang="tr"><span class="duz">Bana tam doksan bir tane cinayet yüklediler. Ama, ‘Bunları biliyoruz, bunları yalayıp yuttuk. Bunlara kimsenin diyeceği bir şey yok. Bir kere de gidip kendimiz için yapalım deyip, Ömer Lütfü Topal’ı öldürdünüz’ deyince tepem attı.”</span></p>

    <p class="duz" xml:lang="tr"><span class="duz">Özel timci Ayhan Çarkın’ın İstanbul Emniyeti’ndeki sorgusu 28 ağustos 1996 tarihinde yapılıyor. MİT elemanları, özel timci Çarkın’a “Siz siyasî bir güce hizmet ediyorsunuz” deyip, dönemin başbakanı Tansu Çiller’in ve Emniyet genel müdürü Mehmet Ağar’ın adını veriyor.</span></p>

    <p class="duz" xml:lang="tr"><span class="duz">MİT elemanlarının bu isimleri telaffuz ettiğinde daha ortada İşçi Partisi (İP) lideri Doğu Perinçek’in açıkladığı İkinci MİT Raporu yok. Perinçek raporu 21 eylül 1996’da, yani özel timcilerin sorgusundan bir ay sonra açıkladı.</span></p>

    <p class="duz" xml:lang="tr"><span class="duz">Buradan çıkan sonuç şu: MİT, Çiller Özel Örgütü’nün adını İP lideri Perinçek’ten önce telaffuz ediyor.</span></p>

    <p class="duz" xml:lang="tr"><span class="duz">Devlet, kendisini ele geçirmeyi amaçlayan bir çetenin varlığından haberdardır.</span></p>

    <p class="baslik-3" xml:lang="tr"><span class="duyuru-baslik">Şarjörde Çatlı’nın parmak izi</span></p>

    <p class="duz" xml:lang="tr"><span class="duz">Üç özel timcinin MİT görevlilerinin katıldığı sorguda ifadeleri alınırken ilginç gelişmeler olur.</span></p>

    <p class="duz" xml:lang="tr"><span class="duz">Ama biz önce Susurluk Komisyonu Raporu’na geri dönelim:</span></p>

    <p class="duz" xml:lang="tr"><span class="duz">“Ömer Lütfü Topal isimli kişinin öldürülmesinde kullanılan silahın şarjöründe Abdullah Çatlı’nın parmak izi bulunmuş ve Abdullah Çatlı’nın bu olaya iştirak etmiş olduğu bu somut delille tespit edilmiştir.<a class="footnote-link" href="#footnote-231-60" id="footnote-231-60-backlink">[60]</a></span></p>

    <p class="duz" xml:lang="tr"><span class="duz">Ömer Lütfü Topal, kumarhanelerden büyük paralar kazanmaktadır. Sami Hoştan ve Ali Fevzi Bir isimli şahıslar da Ömer Lütfü Topal’ın İstanbul’daki bir kumarhanesinin ortaklarıdır. Bu kişiler ihbar üzerine üç polis memuruyla (A. Çarkın, E. Ersoy, O. Yorulmaz) birlikte Ömer Lütfü Topal’ın cinayet zanlıları olarak gözaltına alınmışlardır. İstanbul Emniyet Müdürlüğü Asayiş Şube Müdürlüğü’nde gözaltında bulundukları sırada, daha ilk saatlerden itibaren Sedat Edip Bucak, İstanbul İl Emniyet Müdürlüğü’ne defalarca telefon açarak bu kişileri gözaltından kurtarmaya ve araştırmanın genişletilmesini engellemeye yönelik girişimlerde bulunmuştur. Araştırmanın birinci günü henüz tamamlandığında ise, İbrahim Şahin’in bizzat İstanbul’a gelmesiyle bu kişiler apar topar İstanbul Emniyet Müdürlüğü’nden Ankara Emniyet Müdürlüğü’ne götürülmüş ve orada kısaca ifadeleri alınıp yüzeysel bir inceleme ile yasal olmayan bir uygulama sonucu serbest bırakılmıştır.”</span></p>

    <p class="duz" xml:lang="tr"><span class="duz">Susurluk Komisyonu, raporda soruyor:</span></p>

    <p class="duz" xml:lang="tr"><span class="duz">“Daha önce birçok emniyet görevlisi gözaltına alındı, sorgusu yapıldı. Şimdi ne oldu da bu kişiler, üstelik Sami Hoştan ve Ali Fevzi Bir sivil iken alınıp Emniyet Genel Müdürlüğü’ne götürüldüler?”</span></p>

    <p class="duz" xml:lang="tr"><span class="duz">Sorunun yanıtını herhalde devam etmekte olan dava sonuçlanınca Devlet Güvenlik Mahkemesi verecek. Ancak biz gözaltına alınan üç özel tim elemanı ile kumarhaneler kralı Topal’ın iki ortağı Sami Hoştan ve Ali Fevzi Bir’in İstanbul’dan Ankara’ya nasıl getirildiğini yine Susurluk Komisyonu Raporu’ndan okuyalım:</span></p>

    <p class="duz" xml:lang="tr"><span class="duz">“Bu kişiler hakkında İstanbul Emniyet Müdürlüğü’nce araştırma devam ettiği sırada dönemin İçişleri bakanı Mehmet Ağar, Emniyet genel müdürünün bilgisi dışında Genel Müdür Yardımcısı Halil Tuğ’u İstanbul’a göndererek, gözaltına alınan memurların neden alındığını sordurmuş; daha sonra da bizzat İstanbul’a gelerek vali beyin bilgisi dışında İstanbul Emniyet müdürüyle görüşmüş ve polislerle ilgili bir delil olup olmadığını sormuş, Emniyet müdürünün herhangi bir delili olmadığını söylemesi üzerine Ankara’ya gönderilmelerini istemiş; bundan sonra Özel Harekât Daire Başkan Vekili İbrahim Şahin’i görevlendirerek adı geçen polis memurlarının ve iki sivil şahsın Ankara’ya getirilmesini emretmiştir. İbrahim Şahin de yanına bir komiser ve iki polis memuru (Komiser Yusuf Yüksek, polis memurları Uğur Şahin ve Şahin Arslan-y.n.) alarak İstanbul’a gelmiş ve İstanbul Emniyet Müdür Yardımcısı Bilgi Ünal’la görüşerek söz konusu polis memurlarının ve sivil kişilerin kendilerine teslimini istemiş; adı geçenleri gazetecilerin görmemesi için, Çamlıca turnikelerinin dışında, tutanak karşılığında teslim alarak Ankara’ya götürmüştür.”</span></p>

    <p class="baslik-3" xml:lang="tr"><span class="duyuru-baslik">Şahin ile Eken’in yolları ayrılıyor</span></p>

    <p class="duz" xml:lang="tr"><span class="duz">Çamlıca turnikelerinde saat 23.00’teki teslim sırasında, özel timci polislerin, karşılarında İbrahim Şahin’i görünce, “Bizi öldürmeye mi geldin?” deyip kaçma teşebbüsünde bulundukları söyleniyor. Özel timciler herhalde gecenin karanlığından korkmamışlardı!</span></p>

    <p class="duz" xml:lang="tr"><span class="duz">İbrahim Şahin ile Korkut Eken’in birbirleriyle kavga ettikleri ve bu nedenle ekip arkadaşlarının ikiye bölündükleri anlatılıyor.</span></p>

    <p class="duz" xml:lang="tr"><span class="duz">Ekip şöyle bölünmüştü:</span></p>

    <p class="duz" xml:lang="tr"><span class="duz">İbrahim Şahin’in yanında Ayhan Akça, Ziya Bandırmalıoğlu gibi özel timde halen görev yapan polisler vardı.</span></p>

    <p class="duz" xml:lang="tr"><span class="duz">Adı geçen diğer özel timciler ile Çatlı ve Korkut Eken karşı ekiptendi.</span></p>

    <p class="duz" xml:lang="tr"><span class="duz">Kocaeli Çetesi’nin lideri Ülkücü Hadi Özcan da bu ayrılığı doğruluyor:</span></p>

    <p class="duz" xml:lang="tr"><span class="duz">“İbrahim Şahin’le, yirmi yıllık arkadaşı Musavvat Dervişoğlu vasıtasıyla Ankara’da bir otelde buluştuk. Abdullah Çatlı’ya ne kadar çok iyilikte bulunduğumu anlattım. Ancak Çatlı’nın beni yakalatmak ve öldürmek için neler yaptığını söyledim. İbrahim Şahin’den yardım istedim. O da bana, ‘Onun Allah belasını versin. Hiçbiriyle görüşmüyorum’ dedi. İbrahim Şahin’le İstanbul’da ikinci kez buluştuğumuzda da bana yine benzer sözleri tekrarladı.”<a class="footnote-link" href="#footnote-231-61" id="footnote-231-61-backlink">[61]</a></span></p>

    <p class="duz" xml:lang="tr"><span class="duz">Benzer sözleri, dönemin Emniyet Genel Müdürlüğü İstihbarat Daire başkan vekili Hanefi Avcı da bu kitabın yazarlarına söyledi:</span></p>

    <p class="duz" xml:lang="tr"><span class="duz">“Aslında İbrahim Şahin ile özel timcilerin arası açılmıştı. Özel timcilerden bazıları başka yerlere tayin ettirilmişti. 1995’in altıncı ayında özel timciler geri plana çekilmişlerdi. İbrahim Şahin ‘Çok para harcıyorlar, çok dikkat çekiyorlar’ diye onlara kızıp tayinlerini çıkartmıştı. Dikkat ederseniz özel timciler Ömer Lütfü Topal olayı nedeniyle gözaltına alınıp tekrar serbest bırakıldıklarında, onları İstanbul’daki köprüde İbrahim Şahin bekliyor.</span></p>

    <p class="duz" xml:lang="tr"><span class="duz">Bu polisler korkuyorlar, ‘Bizi öldürmeye mi geldin? Yoksa kafamıza sen mi kurşun sıkacaksın?’ deyip kaçıyorlar. Yani birbirlerinden bu kadar korkuyorlar. Şimdi bir dava nedeniyle yakınlaştılar.”</span></p>

    <p class="duz" xml:lang="tr"><span class="duz">Bu ayrılığı Mehmet Eymür de doğruluyor:</span></p>

    <p class="duz" xml:lang="tr"><span class="duz">“Çatlı o tarihlerde işi azıtmıştı. Kimse laf geçiremiyordu. Çatlı beni bile görevden aldıracağını söylüyordu. Yani iş çığırından çıkmıştı. Son zamanlarda bu nedenle Çatlı ile İbrahim Şahin’in araları açıktı. Çatlı bu nedenle bakanlığa ve Mehmet Ağar’a gitmişti.<a class="footnote-link" href="#footnote-231-62" id="footnote-231-62-backlink">[62]</a></span></p>

    <p class="duz" xml:lang="tr"><span class="duz">Gerek Haluk Kırcı’nın, gerekse Abdullah Çatlı’nın İçişleri Bakanlığı’na geldiğini o dönemdeki bazı bürokratlar reddetmiyorlar. İlginç bir yanıt veriyorlar:</span></p>

    <p class="duz" xml:lang="tr"><span class="duz">“İçişleri Bakanlığı’na her zaman her tür isim gelir. Gelmemesi tuhaf olur. Biz bunları gördüğümüzde ‘Herhalde istihbarat getirdiler...’ diye düşünürüz.”</span></p>

    <p class="duz" xml:lang="tr"><span class="duz">İstihbarat getiren kişi hiç kendisini bu kadar açık açık gösterir mi?</span></p>

    <p class="baslik-3" xml:lang="tr"><span class="duyuru-baslik">İbrahim Şahin de doğruluyor</span></p>

    <p class="duz" xml:lang="tr"><span class="duz">Telefon kayıtlarında da İbrahim Şahin’in diğer ekipten kimseyi aramadığı ortaya çıkıyor.</span></p>

    <p class="duz" xml:lang="tr"><span class="duz">Bu ayrılığın izlerini, İbrahim Şahin’in 7 ocak 1997 tarihinde Susurluk Komisyonu’na verdiği ifadede de kolayca bulabiliyoruz:</span></p>

    <p class="duz" xml:lang="tr"><span class="duz">“Ayhan Çarkın, Oğuz Yorulmaz, Ercan Ersoy evvelce Özel Harekât Daire Başkanlığı emrinde çalıştılar. 1995 yılının nisan ayında ayrıldılar. Ercan Ersoy İzmir’e, Ayhan Çarkın ve Oğuz Yorulmaz İstanbul’a tayin oldular. Ayrıldıktan sonra bunlarla hiçbir şekilde görüşmem olmadı. Hele Ercan Ersoy’la hiç olmadı. Zaten Ercan Ersoy Özel Harekât’tan çıkarıldı. Özel Harekât’ta görevli polis memurları nereye tayin olurlarsa olsunlar mutlaka Özel Harekât Daire Başkanlığı’nın görüşü alınır. Milletvekili Sedat Bucak’a koruma olarak verilen memurlarla ilgili olarak benden bir görüş sorulmadı. Normalde sorulması gerekirdi.”</span></p>

    <p class="duz" xml:lang="tr"><span class="duz">İbrahim Şahin ayrılıklarının tarihini de veriyor: “Nisan 1995’ten sonra görüşmedim” diyor. Halbuki 3 eylül 1995 günü Çatlı ve özel tim polisleriyle göbek attığının fotoğrafları bile yayımlandı. Herhalde heyecandan tarihleri karıştırdı; “1996” diyecekti, “1995” dedi.</span></p>

    <p class="duz" xml:lang="tr"><span class="duz">Ayrıldığı doğru da, tarihini acaba neden yanlış söylüyor?</span></p>

    <p class="duz" xml:lang="tr"><span class="duz">Ömer Lütfü Topal cinayetiyle ilgili olarak da ilginç bir yorum yapıyor:</span></p>

    <p class="duz" xml:lang="tr"><span class="duz">“Müsaade ederseniz ben de bir yorum yapayım. Şimdi Ömer Lütfü Topal zannediyorum evinin yakınında, arabasının içinde iki silahla öldürülmüş olarak bulunuyor. İşin burası çok ilginç; çapraz ateşle öldürülüyor, silahlar orada bırakılıyor. Cinayetin işlenişi, silahların orada bırakılışı bu işin profesyonel insanlar tarafından yapıldığını gösteriyor. Şimdi bundan sonra tam tezat bir işlem yapılıyor. Cinayette kullanılan araba biraz ileriye bırakılıyor. Arabanın içerisinde özellikle ameliyat eldiveni, bir Uzi silah ve şarjörü bırakılıyor. Yani bu işi, bu kadar profesyonelce yapan insanlar aracın içine Uzi silah bırakıyor! Burada amaç, özel timi karalamaktır. Uzi silahları sadece özel timde var. Uzi silah bu nedenle arabaya bırakılıyor. Üstelik Uzi silahını yanınızda taşımak kolaydır ama arabaya bırakıyorlar. Sonra, cinayet işliyorsanız Uzi silahla işlersiniz. Niye Kalaşnikov’la işlediniz? Yol ortasında arabayı kurşunluyorsunuz, o arabayı beklerken o Kaleş’i mi yoksa Uzi’yi mi saklamak kolaydır. Uzi’yi daha rahat saklayabilirdi. Bir mesaj verilmek istendi.”</span></p>

    <p class="duz" xml:lang="tr"><span class="duz">M. Ali Yaprak’ın kaçırılmasıyla ilgili olarak telefonla bilgi veren şahıs da, İbrahim Şahin ile Çatlı ve Eken’in yollarının ayrıldığını söylemişti. Bu nedenle M. Ali Yaprak iki kez, önce Şahin ekibi, daha sonra da Çatlı grubu tarafından kaçırılmıştı!</span></p>

    <p class="duz" xml:lang="tr"><span class="duz">Susurluk Kazası’na kadar neredeyse can düşmanı olanlar daha sonra barıştılar. İbrahim Şahin, bir yıldır görmediği özel timci polisler, Ercan Ersoy ve Ayhan Çarkın’la komisyonda ifade vermeden üç gün önce Ankara Eryaman’da ortak bir dostlarının evinde bir araya geldi. Yine İbrahim Şahin, bundan bir gün önce de, Korkut Eken’le Ankara’da Cinnah Caddesi’ndeki bir büroda buluştu.</span></p>

    <p class="duz" xml:lang="tr"><span class="duz">Bu görüşmelerde Meclis Susurluk Komisyonu’nda neler söyleyeceklerini kararlaştırdılar.</span></p>

    <p class="duz" xml:lang="tr"><span class="duz">Susurluk skandalı, aralarına düşmanlık giren grupları yeniden birbirine kenetlemişti...</span></p>

    <p class="baslik-3" xml:lang="tr"><span class="duyuru-baslik">Siverek hatırası</span></p>

    <p class="duz" xml:lang="tr"><span class="duz">Bir kez daha komisyon raporuna dönüp, sözü edilen bazı ilginç ilişkilere de bir göz atalım:</span></p>

    <p class="duz" xml:lang="tr"><span class="duz">“Ö. Lütfü Topal’ın öldürülmesine iştirak ettiği somut delillerle saptanan Abdullah Çatlı ile bu olayın zanlıları olarak gözaltına alınan ve aynı zamanda Ö. Lütfü Topal’ın ortakları olan Sami Hoştan ve Ali Fevzi Bir, Milletvekili Sedat Bucak ve onun yukarıda isimleri yazılı korumaları uzun süreden beri tanışmaktadırlar ve sık sık bir araya gelmektedirler. Keza bu kişilerin hemen hepsi İbrahim Şahin’le de tanışmakta ve onlarla da ilişkili bulunmaktadırlar. Ömer Lütfü Topal’ın öldürüldüğü günlere tekabül eden zaman diliminde ve ayrıca bu olaydan önceki bu sonraki günlerde Abdullah Çatlı, Sedat Edip Bucak, Sami Hoştan ve Ali Fevzi Bir’in Sedat Edip Bucak’ın korumalarıyla yoğun ve dikkat çekici şekilde telefon görüşmeleri yaptığı tespit edilmiştir. Ömer Lütfü Topal’ın öldürülmesinin birkaç gün öncesinde Abdullah Çatlı, Sami Hoştan, Ali Fevzi Bir ve Sedat Edip Bucak’ın korumaları Siverek’te Sedat Bucak’ın ikametgâhında toplanmışlardır. Adı geçen kişilerin böyle bir olay etrafında yoğun görüşme, beraberlik ve dayanışma içerisinde bulunmaları, özel kasıtla hareket ettikleri kanaatini oluşturmaktadır.”</span></p>

    <p class="duz" xml:lang="tr"><span class="duz">Sami Hoştan ve Ali Fevzi Bir, Abdullah Çatlı ve özel tim görevlileriyle Milletvekili Bucak’ın Siverek’teki evine giderek ortakları Ömer Lütfü Topal’ın öldürülmesinin “acısını azaltmaya” çalıştılar. 1996 yılının temmuz sonu-ağustos başında, Bucak’ın Siverek’teki evinde fotoğraf çektirdiler. Ama nedense objektife çok neşeli pozlar verdiler. Bu pozlar herhalde arkadaşları Ömer Lütfü Topal’ın suikasta kurban gitmesinin verdiği şok yüzündendi! Yoksa daha birkaç gün önce suikasta kurban giden ortakları Ömer Lütfü Topal’ın ardından, kahkahalar atarak fotoğraf çektirirler miydi?</span></p>

    <p class="duz" xml:lang="tr"><span class="duz">Konuyla pek ilgisi yok ama aklımıza gelmişken yazalım. Yeraltı dünyasında bir söz vardır: sağ kolu sol kola kestirmek. Bu nedenle yeraltı dünyasında kimse en yakınındaki isimlere bile güvenmez.</span></p>

    <p class="duz" xml:lang="tr"><span class="duz">Ömer Lütfü Topal’ın ölümünden sonra Topal ailesi gazetelere şu ilanı verdi:</span></p>

    <p class="duz" xml:lang="tr"><span class="duz">“Vekâlet ilanı:</span></p>

    <p class="duz" xml:lang="tr"><span class="duz">Murisimiz Ömer Lütfü Topal 28.07.1996 tarihinde vefat etmiş olup, sağlığında vermiş olduğu tüm vekâletnameler ölümle son bulmuştur. Ölümünden evvel murisimiz Ömer Lütfü Topal’dan alınan bütün vekâletnamelerle yapılan işlemler geçersiz olup, buna rağmen işlem yapanların yasal sorumluluğu bulunduğunu, gerek vekillerin gerek üçüncü şahısların bizlerden hiçbir hak talebinde bulunamayacaklarını, bundan dolayı hiçbir sorumluluk kabul etmeyeceğimizi ve haklarında işlemlerin yapılacağını ilanen bildiririz. Ömer Lütfü Topal mirasçıları: Elif Lütfiye Topal, Serdar Murat Topal, Ebru Zeynep Topal’a velayeten Safiye Belli, Emir Ömer Topal’a velayeten Birsu Hilal Altıntaş, Ömer Lütfü Topal’a velayeten Birsu Hilal Altıntaş.”<a class="footnote-link" href="#footnote-231-63" id="footnote-231-63-backlink">[63]</a></span></p>

    <p class="duz" xml:lang="tr"><span class="duz">Topal ailesi bu ilanı, Topal’ın ortaklarının casinolar üzerinde hak talep etmemesi için vermişti...</span></p>

    <p class="duz" xml:lang="tr"><span class="duz">Peki Ömer Lütfü Topal’ın öldürtülme nedeni neydi?</span></p>

    <p class="duz" xml:lang="tr"><span class="duz">ANAP Genel Başkanı Mesut Yılmaz 24 aralık 1996 günü Susurluk Komisyonu’na, Ömer Lütfü Topal cinayetiyle ilgili önemli bilgiler verdi:</span></p>

    <p class="duz" xml:lang="tr"><span class="duz">“Sedat Bucak’ın amca çocuğu olan Fatih Bucak isimli bir şahıs (Milletvekili Sedat Bucak’tan önce aşiretin reisi olan Mehmet Celal Bucak’ın büyük oğlu), Millî İstihbarat Teşkilatı’na (MİT) başvurarak ifade vermek istediğini söylemiştir. Fatih Bucak bu ifadesinde Sedat Bucak’ın bu cinayeti azmettirdiğini ve bu cinayetin arkasında, o kumarhane sahibinden alınacak 6 milyon dolarlık bir haracın etkili olduğunu, Sedat Bucak’ın şu an korumasını yapan özel timcilerin bu işle görevlendirildiğini, Abdullah Çatlı’nın bizzat bu olayın içinde olduğunu söylemiştir. Bütün bunlara ilaveten de, Sedat Bucak’ın Ankara’daki milletvekili lojmanında ve özel bürosunda 100’den fazla Kalaşnikov tüfeğin bulunduğunu, milletvekili dokunulmazlığından istifade ederek, bu yerleri silah deposu haline getirdiğini bildirmiştir. Bu kişi kendisine can güvenliği sağlanırsa bunları adliyeyle paylaşacağını da söylemiştir.”</span></p>

    <p class="duz" xml:lang="tr"><span class="duz">Susurluk skandalı patlak verdikten sonra, 11 aralık 1996’da Çankaya Köşkü’nde bir araya gelen siyasî parti liderlerinin zirve toplantısında Başbakan Necmettin Erbakan da, “Bucak aşiretinin başkent Ankara’da bazı barlardan, gece kulüplerinden zorla haraç aldığını” söylüyordu.</span></p>

    <p class="baslik-3" xml:lang="tr"><span class="duyuru-baslik">Telefonlar... Telefonlar...</span></p>

    <p class="duz" xml:lang="tr"><span class="duz">Abdullah Çatlı,</span></p>

    <p class="duz" xml:lang="tr"><span class="duz">1996’nın temmuz-eylül ayları arasında, Ömer Lütfü Topal’ın ortakları Sami Hoştan’ı 30 kez, Ali Fevzi Bir’i 32 kez;</span></p>

    <p class="duz" xml:lang="tr"><span class="duz">Ayhan Çarkın’ı haziran-ağustos 1996’da 19 kez;</span></p>

    <p class="duz" xml:lang="tr"><span class="duz">Ercan Ersoy’u haziran-ekim 1996’da 22 kez;</span></p>

    <p class="duz" xml:lang="tr"><span class="duz">Enver Ulu’yu ağustos-ekim 1996’da 6 kez;</span></p>

    <p class="duz" xml:lang="tr"><span class="duz">Oğuz Yorulmaz’ı haziran-ağustos 1996’da 39 kez;</span></p>

    <p class="duz" xml:lang="tr"><span class="duz">Mustafa Altınok’u haziran-temmuz 1996’da 23 kez;</span></p>

    <p class="duz" xml:lang="tr"><span class="duz">Ve daimi arkadaşı Haluk Kırcı’yı temmuz-eylül 1996’da 32 kez telefonla aradı.</span></p>

    <p class="duz" xml:lang="tr"><span class="duz">Telefon kayıtları, kimin kiminle arkadaş olduğunu ve bu arkadaşlığın ne zaman başladığını ortaya çıkarması açısından oldukça önemlidir.</span></p>

    <p class="duz" xml:lang="tr"><span class="duz">Abdullah Çatlı, 26 aralık 1994-24 ocak 1995 tarihleri arasında; Korkut Eken’i 16 kez, İbrahim Şahin’i 13 kez, Sedat Edip Bucak’ı 4 kez, özel timciler Ziya Bandırmalıoğlu’nu 2 kez ve Ayhan Akça’yı 3 kez aramıştı.</span></p>

    <p class="duz" xml:lang="tr"><span class="duz">Abdullah Çatlı eski ülküdaşı BBP lideri Muhsin Yazıcıoğlu’yla da sık sık telefonla görüştü.</span></p>

    <p class="duz" xml:lang="tr"><span class="duz">2 temmuz 1996 günü BBP Genel Merkezi’nden iki kez, 22 temmuzda bir kez aradı. 2 temmuz günü Çatlı, Yazıcıoğlu’nun eşi Gülfer Yazıcıoğlu adına kayıtlı telefonu da iki kez aramıştı.</span></p>

    <p class="duz" xml:lang="tr"><span class="duz">Çatlı, Muhsin Yazıcıoğlu’nun özel kalemi Serdar Özdağ adına kayıtlı telefonu, temmuz ve ağustos aylarında 23 kez aramıştı.</span></p>

    <p class="duz" xml:lang="tr"><span class="duz">Özdağ, Topal davasının savcılık ifadesinde cep telefonunu Haluk Kırcı’ya sattığını söyledi, bunu duruşmalarda da yineledi. Özdağ, “kaş yapayım derken göz çıkarıyordu”: aranan Çatlı’yla ilişkisini gizlemeye çalışırken, aranan Kırcı’yla ilişkisini ele veriyordu. Üstelik Topal davasına Kırcı’nın adını da katmış oluyordu.<a class="footnote-link" href="#footnote-231-64" id="footnote-231-64-backlink">[64]</a></span></p>

    <p class="baslik-3" xml:lang="tr"><span class="duyuru-baslik">Unutulmuş isimler de var</span></p>

    <p class="duz" xml:lang="tr"><span class="duz">Çatlı’nın cep telefonuyla aradığı isimler arasında kimler yoktu ki: MHP Milletvekili Sadi Somuncuoğlu, DYP’li Ayvaz Gökdemir, Metin Günyol, Reşat Altay...</span></p>

    <p class="duz" xml:lang="tr"><span class="duz">Son iki isim karanlıkta kalmış bazı olayları yeniden anımsamamıza yol açıyor. Metin Günyol adını bu kitabın geçtiğimiz bölümlerinde görmüştük. MİT Dış İlişkiler Dairesi’nin şefiydi ve “Mete Bey” kod adıyla başta Abdullah Çatlı olmak üzere bazı Ülkücüleri çeşitli olaylarda kullandığı söyleniyordu.</span></p>

    <p class="duz" xml:lang="tr"><span class="duz">Reşat Altay ise şimdi Niğde Emniyet müdürü. Çatlı tarafından cep telefonuyla arandığında ise İstanbul Emniyet Müdürlüğü Terörle Mücadele Bölümü’nde. Bu görevdeyken Çatlı’yla beş kez görüşmüş. Dahası da var: tarihe “16 Mart Katliamı” adıyla geçen, 1978’de İstanbul Üniversitesi öğrencilerinin üzerine bomba atılması ve altı kişinin ölümüyle sonuçlanan olaylar sırasında da, olay yerinde görev başında. Bombacıyı kovalamak isteyen polisleri engellediği öne sürülüyor. Halen devam etmekte olan davanın “görgü tanığı” durumunda.<a class="footnote-link" href="#footnote-231-65" id="footnote-231-65-backlink">[65]</a></span></p>

    <p class="duz" xml:lang="tr"><span class="duz">Hep Abdullah Çatlı arkadaşlarını arayacak değil ya, arkadaşları da Çatlı’yı arıyor. 1996 yılının temmuz ayı sonlarında Çatlı’nın telefonları hiç susmadı.</span></p>

    <p class="duz" xml:lang="tr"><span class="duz">28 temmuz 1996 günü öldürülen Ömer Lütfü Topal’ın cinayet zanlısı olarak İstanbul Emniyet Müdürlüğü’nce gözaltına alınan özel timci Oğuz Yorulmaz,</span></p>

    <p class="duz" xml:lang="tr"><span class="duz">29 temmuz 1996 günü Abdullah Çatlı’yı 4 kez;</span></p>

    <p class="duz" xml:lang="tr"><span class="duz">25-26-27 ve 29 temmuz 1996 günleri Haluk Kırcı’yı 11 kez, Korkut Eken’i 29 temmuz 1996’da 4 kez aramıştı.</span></p>

    <p class="duz" xml:lang="tr"><span class="duz">Yine Ö. Lütfü Topal’ı öldürdüğü iddiasıyla gözaltına alınan özel timci Ercan Ersoy,</span></p>

    <p class="duz" xml:lang="tr"><span class="duz">26-27 temmuz 1996’da Haluk Kırcı’yı 5 kez, Çatlı’yı da 26 temmuzda bir kez aramıştı.</span></p>

    <p class="duz" xml:lang="tr"><span class="duz">İstanbul polisinin gözaltına aldığı, Emniyet Müdürlüğü’nce Ankara’da serbest bırakılan özel timcilerden Ayhan Çarkın,</span></p>

    <p class="duz" xml:lang="tr"><span class="duz">27-28 temmuz 1996’da Abdullah Çatlı’yı 4 kez aramıştı.</span></p>

    <p class="duz" xml:lang="tr"><span class="duz">Bir de “İdi Amin” kod adlı Haluk Kırcı’ya bakalım; o günlerde kimleri kaç kez aramış:</span></p>

    <p class="duz" xml:lang="tr"><span class="duz">25-29 temmuz 1996’da Çatlı’yı 26 kez;</span></p>

    <p class="duz" xml:lang="tr"><span class="duz">25-27 temmuz 1996’da Ayhan Çarkın’ı 7 kez;</span></p>

    <p class="duz" xml:lang="tr"><span class="duz">25-27 ve 29-30 temmuz 1996’da Oğuz Yorulmaz’ı 11 kez.</span></p>

    <p class="duz" xml:lang="tr"><span class="duz">Telefon olaylarında Susurluk Komisyonu’ndan bir not düşmeden geçmeyelim:</span></p>

    <p class="baslik-3" xml:lang="tr"><span class="duyuru-baslik">Özer Çiller-Sami Hoştan görüşmesi</span></p>

    <p class="duz" xml:lang="tr"><span class="duz">Komisyon üyesi ANAP Milletvekili Yaşar Topçu, komisyon raporuna koyduğu muhalefet şerhinde telefon trafiğine ilişkin bilgi veriyor:</span></p>

    <p class="duz" xml:lang="tr"><span class="duz">“Başbakan Yardımcısı Tansu Çiller’in eşi Özer Çiller’in Sami Hoştan’la yaptığı telefon görüşmelerinin detaylarını tespit eden Telekom görevlisini görevden alan Ulaştırma bakanı (DYP’li Ömer Barutçu-y.n.), denetimi kaybetmemek ve bu ilişkileri kapatabilmek için gerekli her türlü tedbiri alarak komisyonumuzun istediği birtakım telefonlara ait detay görüşmelerini göndermemiştir. Komisyon da bu konu üzerinde durmamış ve gerekli araştırmayı yapmamıştır.”</span></p>

    <p class="duz" xml:lang="tr"><span class="duz">Bir not da, Uğur Dündar’ın</span> <span class="italik">Hürriyet</span> <span class="duz">gazetesindeki 17 kasım 1996 tarihli köşesinden ekleyelim:</span></p>

    <p class="duz" xml:lang="tr"><span class="duz">“Sami Hoştan’ın gerek Milletvekili Sedat Bucak, gerekse Abdullah Çatlı’yla yakın dost oldukları biliniyor. Aynı Hoştan, Sheraton kumarhanesinin işletme sorununun çözümü için kısa bir süre önce Ankara’ya giderek Turizm Bakanı Bahattin Yücel’le görüşmüş. Bu görüşmeyi sağlamak için kumar sektörünün içindeki (dört kumarhanenin işletme hakkını almıştı) İstanbul Yeniköylü dazlak bir yalı sahibi (Çiller ailesinin yalı komşusu Mehmet Üstünkaya) aracılık yapmış.”<a class="footnote-link" href="#footnote-231-66" id="footnote-231-66-backlink">[66]</a></span></p>

    <p class="duz" xml:lang="tr"><span class="duz">Bu telefon trafiğinde Ömer Lütfü Topal’ın adı hiç gözükmüyor. Oysa kumarhaneler kralı Topal bu çevreyle yakın ilişki içindeydi.</span></p>

    <p class="duz" xml:lang="tr"><span class="duz">Örneğin, 28 nisan 1996 günü ortağı Hikmet Babataş’ın Bodrum Regata Oteli’nde öldürülmesinde kimlerden yardım görmüştü?</span></p>

    <p class="duz" xml:lang="tr"><span class="duz">Artık çok iyi biliniyor ki, Ömer Lütfü Topal, Çatlı ailesiyle 26 nisan-1 mayıs 1996 günleri arasında Kıbrıs’ta beraberdi.</span></p>

    <p class="duz" xml:lang="tr"><span class="duz">Bodrum’daki otelde cinayet işlendikten sonra özel timci Ercan Ersoy, duruma el koymak için İzmir’den kalkıp Bodrum’a gitmişti.</span></p>

    <p class="duz" xml:lang="tr"><span class="duz">Eski dostların arası nedense sonradan açılmıştı.</span></p>

    <p class="duz" xml:lang="tr"><span class="duz">Aslında ortaya şöyle bir manzara çıkıyor:</span></p>

    <p class="duz" xml:lang="tr"><span class="duz">“Birileri” uyuşturucu ticaretinde birlikte iş yaptıkları, haraç aldıkları kişileri öldürüp piyasayı ele geçirmek istiyorlar. Aynı nedenle kumarhaneleri de tekellerine almak için “kumarhaneler kralı”na da suikast düzenliyorlar...</span></p>

    <p class="duz" xml:lang="tr"><span class="duz">Şu telefon trafiğine bir daha dönelim. Yalnız bu kez alanı daraltalım. Örneğin, tesadüfî bir gün seçelim. Bakalım o gün arkadaşlar cep telefonlarıyla birbirleriyle kaç kez görüşmüşler?</span></p>

    <p class="duz" xml:lang="tr"><span class="duz">Hangi günü seçelim? Haydi, Topal’ın öldürüldüğü 28 temmuz 1996 tarihi olsun:</span></p>

    <p class="duz" xml:lang="tr"><span class="duz">“Telekom kayıtları üzerinde bilirkişilerin yaptığı incelemeye göre, Abdullah Çatlı cinayetin işlendiği gece Beylerbeyi, Levent, Okmeydanı, Laleli ve Kozyatağı semtleri arasında aracıyla seyir halindeydi. Ömer Lütfü Topal yaklaşık 23.30’da öldürüldü.</span></p>

    <p class="duz" xml:lang="tr"><span class="duz">Çatlı, 0532 232 78 52 numaralı telefonuyla şu görüşmeleri yaptı:</span></p>

    <p class="duz" xml:lang="tr"><span class="duz">• Çatlı araç içinden saat 23.24’te bir kez özel timci Ercan Ersoy’u, bir kez Topal’ın ortağı Ali Fevzi Bir’i aradı.</span></p>

    <p class="duz" xml:lang="tr"><span class="duz">• 23.35’te özel timci Oğuz Yorulmaz’ı bir kez aradı.</span></p>

    <p class="duz" xml:lang="tr"><span class="duz">• Aynı dakikalarda Çatlı’yı, Yazıcıoğlu’nun özel kalemi Serdar Özdağ iki kez, Oğuz Yorulmaz üç kez, Ercan Ersoy bir kez, Ali Fevzi Bir üç kez aradı.<a class="footnote-link" href="#footnote-231-67" id="footnote-231-67-backlink">[67]</a></span></p>

    <p class="duz" xml:lang="tr"><span class="duz">Serdar Özdağ, ne diyordu:</span></p>

    <p class="duz" xml:lang="tr"><span class="duz">“Cep telefonumu Haluk Kırcı’ya sattım.”</span></p>

    <p class="duz" xml:lang="tr"><span class="duz">Mahkeme Özdağ’ın söylediğini doğru kabul etti ve onu tahliye etti. Bu durumda, yani telefon o tarihte Kırcı’da ise, “Serdar Özdağ” adının yerine “Haluk Kırcı” adını koyarak Topal iddianamesini yeniden okumak gerekiyor:</span></p>

    <p class="duz" xml:lang="tr"><span class="duz">“Serdar Özdağ’ın (Haluk Kırcı’nın) saat 22.04’te Yeşilyurt semtinden (Topal’ın öldürüldüğü yer) Oğuz Yorulmaz’ı aradığı, daha sonra Beşiktaş, Çeliktepe, Maslak yoluyla olay yerine geldiği, olay saatlerinde Ali Fevzi Bir, Abdullah Çatlı, Oğuz Yorulmaz’la müteaddit defalar görüştüğü, 23.32 sıralarında (olayda kullanılan otonun terk edildiği) İstinye mevkiinden Oğuz Yorulmaz’ı aradığı...”</span></p>

    <p class="baslik-3" xml:lang="tr"><span class="duyuru-baslik">Kumarhanelere giriş yasağı</span></p>

    <p class="duz" xml:lang="tr"><span class="duz">Yukarıdaki telefon trafiğini Ömer Lütfü Topal cinayetiyle ilişkilendirmek ne kadar “haksızlık” olacaksa, İçişleri Bakanı Mehmet Ağar’ın Topal’ın öldürülmesinden sonra, Türklerin kumarhanelere girişini yasaklayan genelgesini, tüm valiliklere göndermesinin suikastla bağlantısını kurmak da, o kadar “haksızlık” olur!..</span></p>

    <p class="duz" xml:lang="tr"><span class="duz">24 kasım 1996, tarihli</span> <span class="italik">Tempo</span> <span class="duz">dergisinde, “Casino fiyatları kimin için sıfırlandı” başlığıyla verilen haberde, dönemin İçişleri bakanı Ağar’ın genelgesiyle ilgili olarak Talih Oyunları Mahalleri İşletenler Derneği Başkanı Erhan Akbulut’un görüşleri alındı:</span></p>

    <p class="duz" xml:lang="tr"><span class="duz">“– Kumarhanelere Türklerin girmesini yasaklamak, kimin fikriydi?</span></p>

    <p class="duz" xml:lang="tr"><span class="duz">– Dönemin İçişleri bakanı Mehmet Ağar’ın.</span></p>

    <p class="duz" xml:lang="tr"><span class="duz">– Ağar’ın bu tür genelge çıkarma yetkisi var mı?</span></p>

    <p class="duz" xml:lang="tr"><span class="duz">– Aslında yok. Biz de bunun için dava açtık. Casinolara yasalar yoluyla verilmiş haklar, bir bakanın genelgesiyle alınamaz. Bakanın tamamen kişisel inisiyatifiyle çıkardığı bir genelge.</span></p>

    <p class="duz" xml:lang="tr"><span class="duz">– Yasalar bakanların kişisel fikirleriyle çıkartılabiliyor mu?</span></p>

    <p class="duz" xml:lang="tr"><span class="duz">– Olmaması gerekirdi, ancak oldu. Genelgeyi Turizm Bakanlığı’nın engellemesi gerekirdi ancak engellemedi. İlginçtir, casinolarla ilgili yasaklama kararları Bakan Yücel’in (Turizm Bakanı Bahattin Yücel-y.n.) inisiyatifiyle alınmıyor. Bahattin Bey bu dönemde biraz sessiz kaldı. Kendisi de bu yasaklamanın kendi inisiyatifinde olmadığını, çeşitli konuşmalarıyla ifade etti.</span></p>

    <p class="duz" xml:lang="tr"><span class="duz">– Bu, sizin fikrinize göre yalnızca Mehmet Ağar’ın özel genelgesi...</span></p>

    <p class="duz" xml:lang="tr"><span class="duz">– İsim vermek istemiyorum ama bu, o dönemin İçişleri bakanının kişisel kararıydı. Kanuna uymayan kişisel bir karardı, tabiî başka bir niyeti yoksa...</span></p>

    <p class="duz" xml:lang="tr"><span class="duz">– Bu genelgenin sektöre maliyeti nedir?</span></p>

    <p class="duz" xml:lang="tr"><span class="duz">– Milyarlar hatta trilyonlar. Genelge yüzünden şu anda casinoların değeri sıfır noktasına indi. Dört ay önce 1 trilyon lira olan casino devir ücreti bugün sıfır noktasında. O nedenle casinolar tek tek el değiştirmeye başladı. Aralık ayı sonunda ödenmesi gereken yüklü miktarda, 15 milyara yakın vergi borçları bulunuyor. Bunu ödemekte zorlanan casinolar yok fiyatına satılıyor!”</span></p>

    <p class="duz" xml:lang="tr"><span class="italik">Tempo</span> <span class="duz">dergisi, dönemin Turizm bakanı Bahattin Yücel’e de Ağar genelgesini sordu:</span></p>

    <p class="duz" xml:lang="tr"><span class="duz">“– Casinolara Türklerin girişini yasaklamak kimin fikriydi?”</span></p>

    <p class="duz" xml:lang="tr"><span class="duz">Yücel’in yanıtı hayli ilginç:</span></p>

    <p class="duz" xml:lang="tr"><span class="duz">“– Bu İçişleri Bakanlığı’nın genelgesidir. Kamu güvenliğinin sarsıldığı gerekçesiyle alınmış bir karardı.</span></p>

    <p class="duz" xml:lang="tr"><span class="duz">– Sayın Ağar bu yasaklamayı getirirken sizden fikir aldı mı?</span></p>

    <p class="duz" xml:lang="tr"><span class="duz">– Hayır almadı. Yalnızca bir yazıyla başvurdu. Vatandaşların şikâyette bulunduğunu, o nedenle valilere İller İdaresi’nin verdiği yetkiyi kullandıracağını söyledi.</span></p>

    <p class="duz" xml:lang="tr"><span class="duz">– Turizm bakanı olarak sizin bu genelgeye karşı koyma yetkiniz var mıydı?</span></p>

    <p class="duz" xml:lang="tr"><span class="duz">– Hayır yoktu. Kamu güvenliğinin sarsılması konusu, İçişleri Bakanlığı’nın tasarrufudur.</span></p>

    <p class="duz" xml:lang="tr"><span class="duz">– Kamu güvenliği aniden mi sarsılmış? Kritik bir dönemde genelge çıktı, Ömer Lütfü Topal vurulmuştu. Siz casinoların gelirlerini büyük ölçüde etkileyecek genelgeler yayınlamıştınız, ancak ardından casinoların değerlerini sıfıra indiren bu yasaklama geldi...</span></p>

    <p class="duz" xml:lang="tr"><span class="duz">– Hemen ardından alınmadı, Ömer Lütfü Topal yanılmıyorsam 28 temmuzda vuruldu, bu karar 1 ekimde alındı.</span></p>

    <p class="duz" xml:lang="tr"><span class="duz">– Size bu garip gelmedi mi, yoksa siz de casinoların kamu güvenliğini sarstığını mı düşünüyorsunuz?</span></p>

    <p class="duz" xml:lang="tr"><span class="duz">– Doğrusunu isterseniz kamu güvenliğinin sarsıldığını söylemek çok muğlak bir kavram, soyut bir kavram. Kamu güvenliğinin bozulduğunu kabul edip yetkisini kullanan valiler var, yetkisini kullanmayan valiler var.”</span></p>

    <p class="baslik-3" xml:lang="tr"><span class="duyuru-baslik">Çatlı Erdek’te</span></p>

    <p class="duz" xml:lang="tr"><span class="duz">Çatlı ve arkadaşları için Ömer Lütfü Topal cinayeti bir dönemeç olmuştu. Artık eskisi kadar rahat değillerdi. İlginç gelişmeler oluyordu. Özel timci arkadaşlarından üçü, İstanbul Emniyet Müdürlüğü’nde MİT tarafından sorgulanmıştı.</span></p>

    <p class="duz" xml:lang="tr"><span class="duz">24 ağustos 1996 tarihinde Ankara Emniyet Müdürlüğü Abdullah Çatlı’nın Ankara Sheraton Oteli’nde olduğunu öğrendi. Çatlı otelde Brunei’den gelen bir heyetle silah satımı konusunda görüşme yapıyordu. Ancak polisler Çatlı’nın yanında özel timciler olduğunu öğrenince operasyondan vazgeçtiler. Zaten Çatlı’nın da polis kimliği taşıması, operasyonun riskini çok artırıyordu. Kimse “üstten” gelecek bir baskıyla karşılaşmak istemiyordu.</span></p>

    <p class="duz" xml:lang="tr"><span class="duz">Ortalık karışıyordu. Çatlı bu kez Erdek’e tatile gitti.</span></p>

    <p class="duz" xml:lang="tr"><span class="duz">Ancak orada da başını belaya soktu.</span></p>

    <p class="duz" xml:lang="tr"><span class="duz">31 ağustos 1996’da saat 16.00 sıralarında Erdek Körfezi Çuğra mevkiinde “Lucky John Douglas” adlı tekneden havaya ateş açtığı için ihbar üzerine yakalandı.</span></p>

    <p class="duz" xml:lang="tr"><span class="duz">Yanında sevgilisi Gonca Us vardı. Teknede yapılan aramada bir adet Beretta marka tabanca, üç adet şarjör ve bir adet Reöhm marka kurusıkı silah bulundu.</span></p>

    <p class="duz" xml:lang="tr"><span class="duz">Üzerinde Mehmet Özbay kimliği ve 1996 yılında aldığı silah taşıma ruhsatı vardı. Teknenin kendisinin olduğunu söyleyen Çatlı’nın, meskûn mahalde ateş etmek gerekçesiyle, parmak izi alındı ve Erdek Cumhuriyet Savcılığı’na sevk edildi.</span></p>

    <p class="duz" xml:lang="tr"><span class="duz">Ancak Çatlı ve Gonca Us’un savcılığa girmeleriyle çıkmaları bir oldu. Çünkü Ankara’dan “çok önemli bir yerden” telefon gelmişti. Telefondaki bu “önemli şahıs” Çatlı ve yanındaki hanımın soruşturmaya uğramadan serbest bırakılmalarını istiyordu. Çatlı serbest bırakıldı, silahı da geri verildi.</span></p>

    <p class="duz" xml:lang="tr"><span class="duz">Tekneyle ilgili ilginç bir bilgi daha vardı: eski adı “Day by Day” olan teknenin ilk sahibi, öldürülen Ömer Lütfü Topal’dı.</span></p>

    <p class="baslik-3" xml:lang="tr"><span class="duyuru-baslik">Ve Oral Çelik Türkiye’de</span></p>

    <p class="duz" xml:lang="tr"><span class="duz">Oral Çelik Fransa’daki cezaevinde beş yıl sakladığı gerçek kimliğini mayıs 1993’te söyledi. Ve Türkiye’ye iadesini istedi. Savcılar bu isteğe şaşırdı: “Ama sizi Türkiye’de asarlar!”</span></p>

    <p class="duz" xml:lang="tr"><span class="duz">Oral Çelik oralı bile olmadı, tek isteği vardı, Türkiye’ye gitmek. Ocak 1996’da İsviçre’ye gönderildi.</span></p>

    <p class="duz" xml:lang="tr"><span class="duz">14 eylül 1996’da ise İsviçre, Türkiye’ye iade etti.</span></p>

    <p class="duz" xml:lang="tr"><span class="duz">Oral Çelik’in iade edilmesinde, dönemin Adalet bakanı Mehmet Ağar’ın bir etkisi oldu mu?</span></p>

    <p class="duz" xml:lang="tr"><span class="duz">Meral Çatlı bu konuda şöyle konuştu:</span></p>

    <p class="duz" xml:lang="tr"><span class="duz">“Eşim, Oral’ın dönmesini çok istedi. Araları çok iyiydi. ‘Endişe etme, her şey ayarlandı, beraat edeceksin. Türkiye’ye dönmende bir sakınca yok’ dedi.”</span></p>

    <p class="duz" xml:lang="tr"><span class="duz">Oral Çelik Türkiye’ye dönünce, önce kendisine bir avukat bulundu.</span></p>

    <p class="duz" xml:lang="tr"><span class="duz">Avukat, yargısız infaz yaptıkları gerekçesiyle yargılanan özel timcilerin avukatı İlhami Yelekçi’ydi.</span></p>

    <p class="duz" xml:lang="tr"><span class="duz">Oral Çelik iki davadan yargılanacaktı.</span></p>

    <p class="duz" xml:lang="tr"><span class="duz">Birincisi:</span> <span class="italik">Milliyet</span> <span class="duz">Gazetesi Genel Yayın Yönetmeni Abdi İpekçi’yi öldürme suçuna iştirak etmek.</span></p>

    <p class="duz" xml:lang="tr"><span class="duz">İkincisi: 7 haziran 1979 tarihinde Malatya’da Turan Emeksiz Lisesi öğretmeni Nevzat Yıldırım’ı öldürmek.</span></p>

    <p class="duz" xml:lang="tr"><span class="duz">Abdi İpekçi olayının görgü tanığı, Çelik’i “teşhis edemedi”!.. İstanbul 4. Ağır Ceza Mahkemesi yeterli delil olmadığı için Oral Çelik’in tahliyesine karar verdi.</span></p>

    <p class="duz" xml:lang="tr"><span class="duz">Malatya 1. Ağır Ceza Mahkemesi’nde ise daha ilginç bir durum ortaya çıktı: Oral Çelik Türkiye’ye gelmeden önce öğretmen Nevzat Yıldırım davasıyla ilgili tüm delilleri, sanık ve tanık ifadelerini kapsayan ana dosya kaybolmuştu!</span></p>

    <p class="duz" xml:lang="tr"><span class="duz">Sonuçta, Avrupa cezaevlerinde toplam on yıl hapis yatan ve Avrupalı savcı ve yargıçların dönerse “idam edileceğinden” endişelendikleri Oral Çelik, Türkiye’de 129 gün içinde özgürlüğüne kavuştu!</span></p>

    <p class="duz" xml:lang="tr"><span class="duz">Kırklareli E Tipi Cezaevi’nden, “Başbakanlık özel araç giriş kartı” taşıyan 34 FVB 34 plakalı Mercedes 500 SEL marka otomobille alınıp İstanbul’a götürüldü.</span></p>

    <p class="duz" xml:lang="tr"><span class="duz">Oral Çelik İstanbul’da, “Rıfat Usta’nın Yeri”ne götürüldü. Burada Ülkücü Mehmet Gözen ve Drej Ali’nin yeğeni Ali Şeker tarafından verilen iftara katıldı.<a class="footnote-link" href="#footnote-231-68" id="footnote-231-68-backlink">[68]</a></span></p>

    <p class="duz" xml:lang="tr"><span class="duz">Oral Çelik TV kanalları ve gazetelere konuşmak için 50 milyon dolar istedi.<a class="footnote-link" href="#footnote-231-69" id="footnote-231-69-backlink">[69]</a></span></p>

    <p class="duz" xml:lang="tr"><span class="duz">Abdullah Çatlı ise, sadece Oral Çelik’in hukukî durumuyla ilgilenmiyordu.</span></p>

    <p class="duz" xml:lang="tr"><span class="duz">Avukat Can Özbay’a haber gönderip, “Ağabey, ben Bahçelievler davası için teslim olsam, tutuklanmadan yargılanmam mümkün mü?” diye sorup durumunu öğreniyordu. Tutuksuz yargılanmasının imkânsız olduğunu öğrenince bu kez, “Ağabey sen bir hâkim bul. Ona de ki: ‘Bu davayı hallet, biz seni Yargıtay’a gönderelim.’ Ben o hâkimin Yargıtay’a tayinini kesin yaparım” diyordu.</span></p>

    <p class="duz" xml:lang="tr"><span class="duz">Abdullah Çatlı bu gücü kimden alıyordu?</span></p>

    <p class="duz" xml:lang="tr"><span class="duz">Adaletin terazisi kimlerin eline geçmişti?</span></p>

    <p class="baslik-3" xml:lang="tr"><span class="duyuru-baslik">İkinci MİT Raporu</span></p>

    <p class="duz" xml:lang="tr"><span class="duz">Ancak adaletin terazisini eşitlemek için çabalar da yok değildi.</span></p>

    <p class="duz" xml:lang="tr"><span class="duz">İşçi Partisi Genel Başkanı Doğu Perinçek, 21 eylül 1996 günü, partisinin İstanbul il merkezinde düzenlediği basın toplantısında İkinci MİT Raporu’nu kamuoyuna açıklıyordu.</span></p>

    <p class="duz" xml:lang="tr"><span class="duz">Tıpkı Birinci MİT Raporu’nda olduğu gibi, rapor yine bazı yayın organlarını dolaşmış; kimse yayınlamaya cesaret edememiş ve sonunda yine Perinçek tarafından kamuoyuna açıklanmıştı.</span></p>

    <p class="duz" xml:lang="tr"><span class="duz">MİT raporundaki bilgiler mart 1995 öncesi olayları kapsıyordu.</span></p>

    <p class="duz" xml:lang="tr"><span class="duz">Yani Tarık Ümit’in yok olduğu tarihten önceki olayları. Anlaşıldığı gibi, rapordaki bilgileri Tarık Ümit MİT’e, yani Mehmet Eymür’e vermişti.</span></p>

    <p class="duz" xml:lang="tr"><span class="duz">Rapor, iki İranlı Askar Simitko ve Nazım Lazem Esmaeili cinayetini ve Tarık Ümit’in kaçırılması olayını ayrıntılarıyla anlatıyordu:</span></p>

    <p class="duz" xml:lang="tr"><span class="duz">“Emniyet Genel Müdürlüğü’nce PKK ve Dev-Sol’a karşı faaliyetler için kullanılıyor görüntüsüyle özel bir suç grubu teşkil edilmiştir. Tehdit, gasp, haraç, uyuşturucu kaçakçılığı, cinayet gibi suçların içinde olan bu grup genellikle Ülkücülerden teşekkül etmiştir. Grup doğrudan Emniyet Genel Müdür Müşaviri Korkut Eken tarafından sevk ve idare edilmektedir. Grup üyelerine Emniyet Genel Müdürlüğü’nce ‘polis’ hüviyeti ve ‘yeşil pasaport’ verilmiştir. Bahsi geçen grup, teröristlere karşı faaliyetlerde bulunma görünümünde Almanya, Hollanda, Belçika, Macaristan ve Azerbaycan’a gidip gelmekte, uyuşturucu kaçakçılığı yapmaktadır. Emniyet Genel Müdürlüğü Özel Harekât Daire Başkanlığı’nda görevli polis memurları Ayhan Akça, Ziya ve Semih bu grupla birlikte çalışmakta ve aynı zamanda grubun himayesini sağlamaktadır.”</span></p>

    <p class="duz" xml:lang="tr"><span class="duz">MİT raporu, Emniyet Genel Müdürü Mehmet Ağar’ın ekibini de isim isim açıklıyordu.</span></p>

    <p class="duz" xml:lang="tr"><span class="duz">“Grubun başlıca isimleri şunlardır:</span></p>

    <p class="duz" xml:lang="tr"><span class="duz">1. Abdullah Çatlı: Ahmet-Remziye oğlu. 1956 Nevşehir doğumlu. 1977 Ülkü Ocakları Derneği Ankara Şube başkanı, 1978 Ülkü Ocakları ikinci başkanı. 1978’de Ankara Bahçelievler’de yedi TİP’linin öldürülmesi olayı sanığı. Mehmet Ali Ağca’nın kaçırılışına yardım, 1982 cinayetten aranma, 1984 eroin ve silah ticaretinden aranma, Papa Suikastı’nın planlayıcısı olduğu, idama mahkûm, uyuşturucu kaçakçısı. İş telefonu: 0212 599 37 40/41, ev telefonu: 0212 573 29 00 (yeni ev numarası: 0212 663 79 46), cep telefonu: 0532 312 73 63, iş adresi: Sultan Tekstil, Küçükçekmece, Kanarya Yolu, Mehmet Özmen (veya Özbey) adına kimlik taşımaktadır. Polis kimliği ve yeşil pasaportu vardır. Bordo Audi marka bir otomobil kullandığı bilinmektedir.</span></p>

    <p class="duz" xml:lang="tr"><span class="duz">2. Haluk Kırcı: Baba adı Şükrü, ana adı Hafize. 1958 Erzurum doğumlu. Ankara Eğitim Enstitüsü terk. ÜGD militanı. Ankara’da cinayet olayına karıştığı, ocak 1979 itibariyle Ankara Mamak Askerî Cezaevi’nde tutuklu olduğu, 12.4.1988’de idama mahkûm edilmiş. Cep telefonu: 0532 215 80 85 (Sofra Gıda Sanayii, Değirmencioğlu Sok., No. 1, Üsküdar-Acıbadem, lokanta adresine kayıtlı).</span></p>

    <p class="duz" xml:lang="tr"><span class="duz">3. Abdurrahman Buğday (veya Bulday): Baba adı Süleyman, 1959 Elazığ-Palu doğumlu, Malatya Atatürk Lisesi mezunu. 20.9.1977 tarihinde Malatya’da mühendis Hüseyin Tuluk’u öldürdüğü, 20.12.1979 tarihinde şoför Şahverdi’yi öldürdüğü, 3.12.1979 tarihinde Malatya’da Baki Kulaksız’ı öldürdüğü, Barbaros İlkokulu öğretmenlerinden eski TÖB-DER üyesi Bektaş Mutlu’yu öldürdüğü, 1987 itibariyle Almanya, Hollanda, Fransa’da Türk Kültür ve İbadet Derneği’nde faaliyet gösterdiği.</span></p>

    <p class="duz" xml:lang="tr"><span class="duz">4. Sami Hoştan (Arnavut Sami): Dev-Sol’la ilişkili, özellikle İspanya, Hollanda ve Kolombiya bağlantılı uyuşturucu kaçakçılığı yapıyor, Ataköy Galeria’da Natural ayakkabı mağazasının sahiplerinden ve İstanbul Sheraton Oteli casinosunun ortaklarından, grubun finansörü.</span></p>

    <p class="duz" xml:lang="tr"><span class="duz">5. Sedat Peker: 1983 itibariyle Almanya’da, 1992 itibariyle İstanbul’da Ülkücü faaliyetler.</span></p>

    <p class="duz" xml:lang="tr"><span class="duz">6. Mehmet Gözen: Nurettin Güven’in bacanağı; Ülkü-Bir Derneği üyesi; kaçakçılık suçundan aranma.</span></p>

    <p class="duz" xml:lang="tr"><span class="duz">Bu grup, Ali Yasak (Drej Ali), Urfa Siverekli Bucak aşireti mensupları, yeraltının tanınmış kişileri ve muhtelif kademedeki polislerle yakın ilişkiler içindedir.”</span></p>

    <p class="duz" xml:lang="tr"><span class="duz">İçişleri Bakanı Mehmet Ağar, İP lideri Perinçek’in basın toplantısından birkaç saat sonra MİT raporundan haberdar oldu. Haberi kendisine ulaştıran gazeteciye raporu, “Ivır zıvır şeyler” diye değerlendirdi.</span></p>

    <p class="baslik-3" xml:lang="tr"><span class="duyuru-baslik">Çatlı tedirgin oluyor</span></p>

    <p class="duz" xml:lang="tr"><span class="duz">Raporun yayınlanmasından sonra Çatlı’nın nasıl bir tedirginliğe kapıldığını Meral Hanım’dan dinliyoruz:</span></p>

    <p class="duz" xml:lang="tr"><span class="duz">“MİT raporu yayınlandıktan sonra eve iki kez telefon geldi. Abdullah Çatlı’yı soruyorlar. Küçük kızım Selcen ‘Burada öyle biri yok’ diyor.</span></p>

    <p class="duz" xml:lang="tr"><span class="duz">Dergide (</span><span class="italik">Aydınlık</span><span class="duz">) çıkan telefon numaraları doğruydu. İki cep telefonu vardı ama değişik numaraları çoktu. Kartı değiştirip değişik numara kullanıyordu. Özel telefonlarının bile bilinmesinden endişe etmişti. ‘Sen yurtdışına çık, ben çocuklarla kalayım’ dedim. Kabul etmedi. Ben de kendisiyle yurtdışına çıkmak isterdim ama artık çocuklar büyümüştü. Okula gidiyorlardı. Ancak kendisi de bizi bırakıp yurtdışına gitmedi. Sonra da ‘kader’ dedi.</span></p>

    <p class="duz" xml:lang="tr"><span class="duz">İzleniyordu ve bundan emindi.</span></p>

    <p class="duz" xml:lang="tr"><span class="duz">MİT raporundan sonra, arabanın içine esrar bırakıp tarayacaklarına dair ihbarlar da geldi. Dergide haber çıktıktan sonra bana bir gün ‘Arkadaşlar haber verdiler, beni tarayıp üzerime de eroin koyacaklarmış’ dedi. ‘Kimler?’ diye sorduğumda, ‘İnsanlara güven olmuyor, canım dediğin can evinden vuruyor’ dedi.”</span></p>

    <p class="baslik-3" xml:lang="tr"><span class="duyuru-baslik">Çatlı’nın evinin önündeki bomba</span></p>

    <p class="duz" xml:lang="tr"><span class="duz">Abdullah Çatlı’nın Florya’daki evine sadece esrarengiz telefonlar gelmiyordu...</span></p>

    <p class="duz" xml:lang="tr"><span class="duz">22 ekim 1996 gününün sabahında, saat 07.40 sıralarında Çatlıların oturduğu sokakta telaş vardı.</span></p>

    <p class="duz" xml:lang="tr"><span class="duz">Emniyet görevlileri, kaldırım üzerine bırakılmış, MKE yapımı, pimi çekilmiş el bombasının kimler tarafından konulduğunu araştırıyorlardı.</span></p>

    <p class="duz" xml:lang="tr"><span class="duz">El bombası pimi çekilip sokağa atılmış ancak patlamamış mıydı? Yoksa patlamayacağı bilinerek mesaj vermek için mi oraya bırakılmıştı?</span></p>

    <p class="duz" xml:lang="tr"><span class="duz">Meral Çatlı’ya sorduk:</span></p>

    <p class="duz" xml:lang="tr"><span class="duz">“Bomba olayı ölümünden iki hafta kadar önce oldu. Ekim 1996, saat 17.15’ti. Her zamanki gibi eve gelmeden önce telefon etmişti. Çoğunlukla geceyarısı 3’te - 4’te gelir, karanlıkta. Apartmanın garajında o saatte bütün arabalar için yeterli yer olmadığından kapının önüne park ediyor, yani her zaman park ettiği yer belli. O gece iki arabayla geldiler. Diğer arabayla birlikte kendi geldiği arabayı da şoföre verip gönderdi. Yani iki araba da geri gitti. Sabahleyin arabasının çıktığı yerde bomba bulundu. Kapıcı görmüş. Bütün apartmanda panik yaşandı. Bomba uzmanları gelip etkisiz hale getirdiler. Sonra apartmandakilere sorular sordular. Abdullah bununla çok ilgilenmişti, ısrarla ‘Sadece bize mi geldiler, yoksa herkese mi sordular?..’ demişti. Sonra bu bomba olayı kapatıldı. Her zaman çelik yelek giyerdi. İki yıldır yelekle geziyordu. Ölümünden önceki gidişinde ‘rahatsız ediyor’ diye giymedi, eve bıraktı. Belinde romatizma ve siyatik ağrıları vardı, Paris hapishanesinden kalan. Oradayken çok spor yaparmış. Ama son zamanlarda yapmıyordu.”</span></p>

    <p class="duz" xml:lang="tr"><span class="duz">Kızı Gökçen de babasının sıkıntılarını hissetmişti:</span></p>

    <p class="duz" xml:lang="tr"><span class="duz">“Babam son zamanlarda kendine daha az dikkat ediyordu. Saçlarına da aklar düşmeye başlamıştı. Ancak bize sıkıntılarını hiç yansıtmazdı.”</span></p>

    <p class="duz" xml:lang="tr"><span class="duz">Konumuz buradan Çatlı’nın alışkanlıklarına doğru değişmişti:</span></p>

    <p class="duz" xml:lang="tr"><span class="duz">“Babam Camel (soft) sigarası içerdi. Çocukluğunda sigara içerken babasından çok dayak yermiş. Benim sigara içtiğimi öğrenince biraz kızdı ama daha sonra, ‘Sert sigara içme, bana söyle ben alayım’ dedi.</span></p>

    <p class="duz" xml:lang="tr"><span class="duz">Şarkıcı Yaşar Özel’i sevdiği doğrudur. Şarkı da söylerdi. Bizim yanımızda fazla içki içmezdi. Sadece arkadaş ortamlarında biraz içerdi. Balığı çok severdi, balıkla rakı içerdi. Neskafeyi de severdi, neskafeye Paris’te alıştık.</span></p>

    <p class="duz" xml:lang="tr"><span class="duz">Maç seyrederken bira içerdi. Koyu Beşiktaşlı’ydı. Maçlarını kaçırmazdı.</span></p>

    <p class="duz" xml:lang="tr"><span class="duz">Babam bizi öyle kucağına alıp sık sık sevmezdi. Ancak son günlerinde nedense bize daha fazla yakınlaşır olmuştu. Geceyarısı bile gelse, odamıza girip bizi öpüp koklamaya başlamıştı. Çok az konuşurdu, bizimle de sadece ‘Dersler nasıl?’ falan diye konuşurdu. Ancak, o günlerde babam sanki değişmişti.”</span></p>

    <p class="baslik-3" xml:lang="tr"><span class="duyuru-baslik">Ölüme giden yol</span></p>

    <p class="duz" xml:lang="tr"><span class="duz">27 ekim 1996. Günlerden pazar.</span></p>

    <p class="duz" xml:lang="tr"><span class="duz">DYP Şanlıurfa Milletvekili Sedat Edip Bucak, 06 AC 600 plakalı 500 SEL Mercedes’le Ankara’dan İstanbul’a geldi.</span></p>

    <p class="duz" xml:lang="tr"><span class="duz">Yanında, şoförü Abdülgani Kızılkaya ve korumaları Ercan Ersoy, Mustafa Altınok ve Enver Ulu vardı. Şoförü olmasına rağmen otomobili İstanbul’a kadar kendisi kullandı.</span></p>

    <p class="duz" xml:lang="tr"><span class="duz">Hep birlikte İstanbul Hilton Oteli’nin yedinci katına yerleştiler. Bucak kendisine bir, diğerlerine de iki oda tuttu.</span></p>

    <p class="duz" xml:lang="tr"><span class="duz">Ziyaretlerine önce Abdullah Çatlı geldi. Çatlı’nın hemen arkasından Bucak aşiretinden Seyit Ahmet, Fevzi adında bir emlakçiyle Bucak’ın yanına geldi.</span></p>

    <p class="duz" xml:lang="tr"><span class="duz">Emlakçi Fevzi, Milletvekili Bucak’a Altınoluk, Burhaniye çevresinde bazı arazilerin tapusunu gösterdi. Sedat Bucak’ın özelliğidir, gece geç saatlere kadar oturur, bir sonraki gün ise öğleden sonra ancak kalkar. O gün de öyle oldu. Çatlı, Bucak’ın yanından ancak geceyarısını epey geçe, ertesi gün buluşmak üzere ayrıldı. Çatlı, sık sık İstanbul’a gelen Milletvekili Bucak’ın yanından kolay kolay ayrılmazdı. Çoğu zaman o da otelde kalırdı. Ancak şimdi kalkması gerekiyordu. Çünkü bir gün sonra belli bazı arsalara bakmak için Ege kıyılarına gideceklerdi.</span></p>

    <p class="duz" xml:lang="tr"><span class="duz">Çatlı Florya’daki evine giderken otelde gördüğü bir şişe şarabı, sepetini çok beğendiği için eşine hediye aldı.</span></p>

    <p class="duz" xml:lang="tr"><span class="duz">“Yola çıkmadan önce Milletvekili Bucak’la otelde buluşmuşlardı. Oradan bana, böyle antika şeyleri sevdiğimi bildiği için, orijinal bir sepet içindeki şu bir şişe şarabı getirdi.</span></p>

    <p class="duz" xml:lang="tr"><span class="duz">Pazartesi 14.30’da çıktı. Daha önce Sedat Bey’le telefon görüşmesi yaptılar. Evden çıkarken bazı özel eşyalarını aldı. Bu arada tenis raketlerini ve malzemelerini de aldı. Zaten Sedat Bey’le sık sık tenis oynarlardı.”</span></p>

    <p class="duz" xml:lang="tr"><span class="duz">Çatlı gezi için malzemelerini hazırlarken, Sedat Bucak korumalarıyla birlikte Ali Yasak’a (Drej Ali) yeğeni Nihat Yasak’ın ölümü nedeniyle başsağlığına gitti. Bucak, Dolmabahçe’de bir kahvede Drej Ali’yle çay içip sohbet ederken, yanlarına Emniyet Müdürü Hüseyin Kocadağ da geldi.<a class="footnote-link" href="#footnote-231-70" id="footnote-231-70-backlink">[70]</a></span></p>

    <p class="duz" xml:lang="tr"><span class="duz">Birlikte çaylar içildi.</span></p>

    <p class="duz" xml:lang="tr"><span class="duz">Drej Ali dışında hep birlikte Hilton Oteli’ne döndüler.</span></p>

    <p class="duz" xml:lang="tr"><span class="duz">Bu arada evinden eşyalarını getirmiş olan Abdullah Çatlı da, Sedat Bucak ve Emniyet Müdürü Hüseyin Kocadağ’la birlikte sohbete başladı.</span></p>

    <p class="duz" xml:lang="tr"><span class="duz">Sohbetin baş konusu, Hüseyin Kocadağ’ın Emniyet müdürlüğüne getirilmesi için temaslarda bulunulması ve ilişkilerin zorlanmasıydı.</span></p>

    <p class="duz" xml:lang="tr"><span class="duz">Emniyet Müdürü Hüseyin Kocadağ ile Milletvekili Sedat Bucak’ın dostluğu, Kocadağ’ın Siverek’te Emniyet amiri olarak görev yaptığı günlerde başlamıştı.</span></p>

    <p class="duz" xml:lang="tr"><span class="duz">Peki aranan Abdullah Çatlı Emniyet Müdürü Kocadağ’la ne zaman tanışmıştı?</span></p>

    <p class="duz" xml:lang="tr"><span class="duz">Bu konuda ilginç bilgiler var, sıralayalım:</span></p>

    <p class="duz" xml:lang="tr"><span class="duz">1. Abdullah Çatlı, Mehmet Özbay sahte kimliğiyle silah taşıma ruhsatı almak üzere başvurduğunda dönemin İstanbul Emniyet müdür yardımcısı Hüseyin Kocadağ’dan referans almıştı!</span></p>

    <p class="duz" xml:lang="tr"><span class="duz">2. Özel Timci Mustafa Altınok İstanbul DGM Cumhuriyet Savcılığı’na verdiği ifadede, “bir buçuk yıl önce (1994) Hüseyin Kocadağ ile Abdullah Çatlı’yı İstanbul Ataköy’de Şark Sofrası isimli lokantanın karşısındaki bahçeli kahvede birlikte otururken gördüğünü” söyledi.</span></p>

    <p class="duz" xml:lang="tr"><span class="duz">3. İstanbul Devlet Güvenlik Mahkemesi Cumhuriyet Savcılığı fezlekesinde, Emniyet Müdürü Kocadağ ile Çatlı’nın Susurluk Kazası’ndan önce Milletvekili Bucak’ın da katıldığı İstanbul Hilton Oteli’nde bir toplantı yaptıkları belirtildi.<a class="footnote-link" href="#footnote-231-71" id="footnote-231-71-backlink">[71]</a></span></p>

    <p class="duz" xml:lang="tr"><span class="duz">4. Abdullah Çatlı ekim 1996’da cep telefonuyla Hüseyin Kocadağ’ı, dokuz kez Halk Polis Karakolu lojmanından ve Çengelköy karakol üstünden aramıştı. Kocadağ’ı ayrıca üç kez de görev yaptığı Kemalettin Eröge Polis Okulu Müdürlüğü’nden aramıştı.</span></p>

    <p class="duz" xml:lang="tr"><span class="duz">5. Abdullah Çatlı ekim 1996 tarihinde Ankara Merkez Bankası santralını da beş kez aramıştı. Aradığı kişi M.T. adlı bir bayandı. Bankada Hüseyin Kocadağ’ın sevgilisi çalışıyordu. Yani Çatlı, Kocadağ’la “ailece” görüşüyordu! Çatlı Ankara’ya geldiğinde M.T.’nin Gaziosmanpaşa’daki evine gidiyor, Kocadağ’la birlikte rakı içiyordu.</span></p>

    <p class="baslik-3" xml:lang="tr"><span class="duyuru-baslik">İlk durak Yalova</span></p>

    <p class="duz" xml:lang="tr"><span class="duz">İstanbul Hilton Oteli’ndeki buluşmadan sonra Hüseyin Kocadağ, tekrar İzmir’de buluşmak üzere Bucak ve Çatlı’nın yanından ayrıldı.</span></p>

    <p class="duz" xml:lang="tr"><span class="duz">Yolculuk ekibine İstanbul’dan Çatlı katılmıştı. Sayıları altıyı bulmuştu. Bu nedenle bir otomobil daha gerekiyordu. Bucak bu işi hemen çözdü. 06 VCT 61 plakalı Mercedes’i buldu.</span></p>

    <p class="duz" xml:lang="tr"><span class="duz">İlk durak Yalova’ydı!</span></p>

    <p class="duz" xml:lang="tr"><span class="duz">Şoför Abdülgani Kızılkaya, Bucak ve Çatlı 06 AC 600 plakalı Mercedes’e, korumalar ise diğerine bindiler.</span></p>

    <p class="duz" xml:lang="tr"><span class="duz">Feribotla Yalova’ya geçtiler.</span></p>

    <p class="duz" xml:lang="tr"><span class="duz">Yalova’da Sami Hoştan’la buluştular. Konuğu oldular.</span></p>

    <p class="duz" xml:lang="tr"><span class="duz">Çatlı’nın belinde siyatik ve romatizma vardı. Yalova’daki termale girmeyi bu nedenle çok istemişti.</span></p>

    <p class="duz" xml:lang="tr"><span class="duz">Yalova TURBAN tesislerinde dinlendiler.</span></p>

    <p class="duz" xml:lang="tr"><span class="duz">Çatlı, eşi Meral’e telefon etti. Duygusal bir konuşma yaptılar. Çünkü Abdullah Çatlı evden çıkmadan önce kızı Selcen’e hitaben sekiz sayfalık bir mektup yazmıştı.</span></p>

    <p class="duz" xml:lang="tr"><span class="duz">Çatlı mektupta, “Avrupa’yı hoplattım. Türkiye’yi hoplatacak gücüm var. Ama o kadar yalnız hissediyorum ki kendimi...” diyordu.</span></p>

    <p class="duz" xml:lang="tr"><span class="duz">Çatlı’nın bu duygusal telefon görüşmesinden hemen sonra, Bucak’a da telefonla acı bir haber verildi. Yakın arkadaşı Ali Aydınlıktan’ın oğlu tabancayla intihar etmişti.</span></p>

    <p class="duz" xml:lang="tr"><span class="duz">Bucak haberi aldıktan sonra, “Hemen başsağlığı dilememiz gerekir. Bu nedenle yarın sabah erkenden İzmir’e gidelim” dedi.</span></p>

    <p class="duz" xml:lang="tr"><span class="duz">Bucak yine geç kalktığı için ancak öğleden sonra, İzmir’e gitmek üzere yola çıkıldı.</span></p>

    <p class="duz" xml:lang="tr"><span class="duz">Bu kez 06 AC 600 plakalı Mercedes’in şoför mahallinde Çatlı vardı. Yanında ise Bucak oturuyordu. Şoför Abdülgani Kızılkaya diğer Mercedes’e geçmişti.</span></p>

    <p class="duz" xml:lang="tr"><span class="duz">Önce Burhaniye’ye uğradılar. Emlakçi Fevzi’yle buluşup araziye baktılar. Milletvekili Bucak oldukça büyük bir arazi istiyordu. Baktıkları toprak da oldukça büyük sayılırdı. Ama beğenmediler.</span></p>

    <p class="duz" xml:lang="tr"><span class="duz">İzmir’e geldiklerinde Türkiye’de en fazla kumarhaneye sahip Sudi Özkan’ın Balçova’daki Princess Oteli’ne yerleştiler. Yerleştikleri odaların tümü, Milletvekili Bucak adına kaydedildi.</span></p>

    <p class="duz" xml:lang="tr"><span class="duz">Otelde tanıdık simalar da vardı.</span></p>

    <p class="duz" xml:lang="tr"><span class="duz">Örneğin İçişleri Bakanı Mehmet Ağar’ın eşi ve kızı da, babalarının İstanbul Asayiş Şube müdürüyken tanıdığı “kumarhaneler kralı” Sudi Özkan’ın bu otelinde kalıyorlardı.<a class="footnote-link" href="#footnote-231-72" id="footnote-231-72-backlink">[72]</a></span></p>

    <p class="duz" xml:lang="tr"><span class="duz">Otele inince Bucak ile Çatlı ayrıldılar. Çatlı, Gonca Us’u otele getirmek için çıktı. Bucak ve ekibi ise başsağlığı için hemşerilerine gittiler. Gece geç saatte otele döndüler.</span></p>

    <p class="duz" xml:lang="tr"><span class="duz">Çatlı’yı sabah kahvaltısında gördüler, tabiî yanındaki Gonca Us’u da.</span></p>

    <p class="duz" xml:lang="tr"><span class="duz">Öğleye doğru uyanan Bucak’a, korumaları Ercan Ersoy ile Enver Ulu, “Efendim biliyorsunuz ikimizin de evi İzmir’de. Sayın Bakanımız Ağar’ın eşini ve kızını korumak için otelde korumalar var. Zaten siz de hemen otelden çıkmayacaksınız. Biz eve kadar gidip gelebilir miyiz?” diye izin istediler.</span></p>

    <p class="duz" xml:lang="tr"><span class="duz">İzin verildi. Otelde kalan Bucak ve Çatlı, İçişleri Bakanı Ağar’ın hasta olan kızı Yasemin’e (oda numarası 13/76) geçmiş olsun ziyaretinde bulundular.<a class="footnote-link" href="#footnote-231-73" id="footnote-231-73-backlink">[73]</a></span></p>

    <p class="duz" xml:lang="tr"><span class="duz">Bu arada Emniyet Müdürü Hüseyin Kocadağ uçakla İzmir’e gelmişti.</span></p>

    <p class="duz" xml:lang="tr"><span class="duz">Evine giden özel timci koruma Ercan Ersoy telefonla arandı. Hüseyin Kocadağ’ı havaalanından alıp getirmesi için görevlendirildi.</span></p>

    <p class="duz" xml:lang="tr"><span class="duz">Kocadağ beklenirken Bucak ayakkabı siparişi için Zapçıoğlu Mağazası’na gitti. Ayağına uygun ayakkabıyı sadece burada bulabiliyordu. Çünkü ayaklarının biri 37, diğeri 38’di.</span></p>

    <p class="duz" xml:lang="tr"><span class="duz">Emniyet Müdürü Kocadağ havaalanından otele gelirken, “Ercan, otele gitmeden önce bir yakınım beni bekliyor, ona bir merhaba diyeceğim” dedi.</span></p>

    <p class="duz" xml:lang="tr"><span class="duz">Önce Emniyet eski müdürü Tamer Kırklar’ın İzmir Çankaya semtindeki Kırklar Sigorta Şirketi’ne uğradılar. Sonra hep birlikte Güzelyalı semtindeki Deniz Restaurant’a gittiler.</span></p>

    <p class="duz" xml:lang="tr"><span class="duz">Ancak Kocadağ burada fazla kalmadı, Bucak ve Çatlı’nın yanına gitti.</span></p>

    <p class="duz" xml:lang="tr"><span class="duz">Ekip giderek kalabalıklaşıyordu.<a class="footnote-link" href="#footnote-231-74" id="footnote-231-74-backlink">[74]</a></span></p>

    <p class="duz" xml:lang="tr"><span class="duz">Burhaniye çevresindeki arsalara bakıldıktan sonraki durak Kuşadası’ydı.</span></p>

    <p class="duz" xml:lang="tr"><span class="duz">Kuşadası’nda Onura Oteli’ne yerleştiler.</span></p>

    <p class="duz" xml:lang="tr"><span class="duz">Bu otelin casinosunu Ömer Lütfü Topal işletiyordu.</span></p>

    <p class="duz" xml:lang="tr"><span class="duz">Otelin Gonca Us için de anlamı vardı: krupiye olarak bu otelin casinosunda bir müddet çalışmıştı.</span></p>

    <p class="duz" xml:lang="tr"><span class="duz">Onura Oteli’nde kalmalarının tek nedeni Gonca Us’un anılarını tazelemek değildi. Abdullah Çatlı Onura Oteli’nin casinosunun işletmesini almak istiyordu...</span></p>

    <p class="duz" xml:lang="tr"><span class="duz">Kuşadası’nda iki gün kaldılar. Bu süre boyunca hep arazileri incelediler. Selçuklu bir emlakçi çeşitli araziler gösterdi. Pamucak bölgesinde topraklara bakıldı. Beğenilmedi.</span></p>

    <p class="duz" xml:lang="tr"><span class="duz">Söke’ye gidildi. Beşparmak Dağı’nın yamacında 5 bin dönümlük bir bağ vardı. Denizden uzak olduğu için orayı da beğenmediler.</span></p>

    <p class="duz" xml:lang="tr"><span class="duz">Tesadüf bu ya, 1996 yılının ilkbaharında dönemin Adalet bakanı Mehmet Ağar da Söke’nin Serçin köyüne (Beşparmak Dağı ile Bafa Gölü arasında) gelip toprak bakmıştı.</span></p>

    <p class="duz" xml:lang="tr"><span class="duz">O günlerde, kumarhanelerin aynı ABD’deki Las Vegas örneğinde olduğu gibi belli merkezlerde toplanması tartışılıyordu. Bazı yorumlara göre, arazilere bu nedenle bakılıyordu.</span></p>

    <p class="duz" xml:lang="tr"><span class="duz">Milletvekili Bucak ise kendisinde ve ailesinde guatr hastalığı olduğunu, Ege havasının bu hastalığa iyi geldiğini, bu nedenle oralarda arazi baktıklarını söyledi. Oysa Bucak’ın Kuşadası Davutlar’da yazlığı vardı. Ege’de, hastalığına iyi gelecek bir yerde olan bu yazlık evine o güne kadar bir kez olsun gitmemişti!</span></p>

    <p class="baslik-3" xml:lang="tr"><span class="duyuru-baslik">Ölüme birkaç saat kala</span></p>

    <p class="duz" xml:lang="tr"><span class="duz">3 kasım 1996.</span></p>

    <p class="duz" xml:lang="tr"><span class="duz">Yola sabah çıkacaklardı. Bucak’ın geç kalkması yüzünden, Onura Oteli’nden ancak 16.30’da ayrılabildiler.</span></p>

    <p class="duz" xml:lang="tr"><span class="duz">İstikamet İstanbul’du.</span></p>

    <p class="duz" xml:lang="tr"><span class="duz">Bucak arkadaşlarını Ankara’ya davet etti. Kocadağ özel bir işi olduğunu söyledi.</span></p>

    <p class="duz" xml:lang="tr"><span class="duz">Gonca Us’un ise iki gün sonra boşanma davası vardı. Bu yüzden Çatlı, “İstanbul’a gidelim” diye ısrar etti.</span></p>

    <p class="duz" xml:lang="tr"><span class="duz">06 AC 600 plakalı Mercedes’i Hüseyin Kocadağ kullanıyordu. Yanında Bucak oturuyordu. Arkada ise Çatlı ile Gonca Us vardı.</span></p>

    <p class="duz" xml:lang="tr"><span class="duz">Selçuk’ta mola verip yemek yediler.</span></p>

    <p class="duz" xml:lang="tr"><span class="duz">Oldukça keyifli bir halleri vardı, devamlı gülüyorlardı.</span></p>

    <p class="duz" xml:lang="tr"><span class="duz">Bir mola da Manisa’daki bir benzin istasyonunda verdiler. Çay içtiler.</span></p>

    <p class="duz" xml:lang="tr"><span class="duz">Yola çıktıklarında Hüseyin Kocadağ otomobili o kadar süratli kullanmıyordu. Korumalar önde gidiyor, kendisi arkadan geliyordu.</span></p>

    <p class="duz" xml:lang="tr"><span class="duz">Ancak Susurluk yoluna çıkınca, Kocadağ, önündeki kamyon konvoyunu tehlikeli bir biçimde sollayarak korumaları da geride bırakıp sürat yapmaya başladı.</span></p>

    <p class="duz" xml:lang="tr"><span class="duz">İbre 230 kilometreyi gösterirken, Bucak, Kocadağ’ı uyardı. Kocadağ, “Yoksa korkuyor musun?” diye espri yaptı. Bucak da yolu görmemek için koltuğuna iyice gömüldü.</span></p>

    <p class="duz" xml:lang="tr"><span class="duz">Ve ne olduysa, bu sözlerden birkaç dakika sonra oldu.</span></p>

    <p class="baslik-3" xml:lang="tr"><span class="duyuru-baslik">Ve ölüm</span></p>

    <p class="duz" xml:lang="tr"><span class="duz">Hasan Gökçe yönetimindeki 20 RC 721 plakalı kamyon, mola verdiği BP benzin istasyonundan karşı şeride geçmek için kontrolsüz olarak yola çıkınca, olan oldu.</span></p>

    <p class="duz" xml:lang="tr"><span class="duz">Emniyet Müdürü Kocadağ kamyonun kasasına 230 km hızla çarptı. Birkaç dakika sonra olay yerine gelen korumalar şoke oldular.</span></p>

    <p class="duz" xml:lang="tr"><span class="duz">Kamyon şoförü ve benzinlikte çalışan birkaç kişi Mercedes’in başına toplanmışlardı. Mercedes’in kapıları açılmıyordu. Sadece arka sağ kapıyı açabildiler.</span></p>

    <p class="duz" xml:lang="tr"><span class="duz">Önce Çatlı’yı dışarı çıkardılar. Yandaki tarlaya yüzükoyun yatırdılar.</span></p>

    <p class="duz" xml:lang="tr"><span class="duz">Ağzından kan geliyordu. Yüzü kanlar içerisindeydi. Kolları ve bacakları kırılmıştı.</span></p>

    <p class="duz" xml:lang="tr"><span class="duz">Yaşıyordu. Ancak yüzünden oluk oluk kan akıyordu.</span></p>

    <p class="duz" xml:lang="tr"><span class="duz">Devamlı “Allah!” diyordu.</span></p>

    <p class="duz" xml:lang="tr"><span class="duz">Gonca Us’u da çıkarıp Çatlı’nın yanına koydular.</span></p>

    <p class="duz" xml:lang="tr"><span class="duz">Gecenin karanlığına rağmen, Gonca Us’un sol ayak bileğindeki altın zincir parlıyordu...</span></p>

    <p class="duz" xml:lang="tr"><span class="duz">Sonra Hüseyin Kocadağ’ı çıkardılar. Vücudunda sağlam kemik kalmamıştı. Ölmüştü.</span></p>

    <p class="duz" xml:lang="tr"><span class="duz">Bu arada kamyon şoförü Hasan Gökçe bayıldı. Onu da Çatlı ve Gonca Us’un yanına koydular.</span></p>

    <p class="duz" xml:lang="tr"><span class="duz">Bucak’ı telaştan bir türlü bulamıyorlardı. Dışarı mı fırladı diye aranırlarken, otomobilin kırılmamış olan sağ cam mikalinden elini gördüler.</span></p>

    <p class="duz" xml:lang="tr"><span class="duz">Bucak torpido gözünün altına sıkışmıştı. Üzerine hava yastığı geldiği için görememişlerdi.</span></p>

    <p class="duz" xml:lang="tr"><span class="duz">Bucak’ı çıkarmak için Mercedes’i halatla kamyonun altından çektiler ve ancak bundan sonra çıkarabildiler. Bu kadar küçük yere sıkıştığı için vücudunda hiç kemik kalmamıştır, ölmüştür diye, asfaltın üzerine bıraktılar.</span></p>

    <p class="duz" xml:lang="tr"><span class="duz">Yaşam belirtisi olan tek kişi Çatlı’ydı.</span></p>

    <p class="duz" xml:lang="tr"><span class="duz">Ercan Ersoy, Çatlı’yı kendi kullandığı Mercedes’e koyup hastaneye götürdü.<a class="footnote-link" href="#footnote-231-75" id="footnote-231-75-backlink">[75]</a></span></p>

    <p class="duz" xml:lang="tr"><span class="duz">Sedat Bucak ile Gonca Us olay yerinden steyşın bir otoyla hastaneye götürüldüler.</span></p>

    <p class="duz" xml:lang="tr"><span class="duz">Kocadağ da yine olay yerine gelen özel bir otomobille Susurluk’taki hastaneye getirildi.</span></p>

    <p class="duz" xml:lang="tr"><span class="duz">Çatlı ve Gonca Us yolda ölmüşlerdi.</span></p>

    <p class="duz" xml:lang="tr"><span class="duz">Yaşayan tek kişi Bucak’tı. Bucak önce Balıkesir’e, oradan da helikopterle İstanbul’a götürüldü.</span></p>

    <p class="duz" xml:lang="tr"><span class="duz">Kazadan birkaç dakika sonra olaydan haberdar olan Sami Hoştan hemen ortağı Ali Fevzi Bir’i telefonla arayarak durumdan haberdar etti. İki ortak Susurluk’a gitmek üzere İstanbul Boğaz Köprüsü çıkışında buluştular. “Reis’i kaybettik” diyerek birbirlerine sarıldılar...<a class="footnote-link" href="#footnote-231-76" id="footnote-231-76-backlink">[76]</a></span></p>

    <p class="baslik-3" xml:lang="tr"><span class="duyuru-baslik">Otomobilden çıkanlar</span></p>

    <p class="metin" xml:lang="tr"><span class="duz">Kaza yapan Mercedes’teki eşyalardan sadece birini, beyaz çantayı Abdülgani Kızılkaya aldı. Özel timci Enver Ulu otomobilin başında bırakılmıştı.</span></p>

    <p class="metin" xml:lang="tr"><span class="duz">Zaten kazadan on beş dakika sonra, jandarma olay yerine gelmişti.</span></p>

    <p class="metin" xml:lang="tr"><span class="duz">Susurluk İlçe Jandarma Bölük Komutanlığı’na mensup askerler, yaptıkları aramada Mercedes’in içinden neredeyse bir cephanelik çıkardılar:</span></p>

    <p class="metin" xml:lang="tr"><span class="duz">• Mercedes’in arka koltuğu üzerinde 2 adet, biri Saddam adı verilen Tang marka tabanca, diğeri Milletvekili Bucak’ın adına ruhsatlı Sig Sauer marka tabanca (U 544265).</span></p>

    <p class="metin" xml:lang="tr"><span class="duz">• Yine arka koltukların önünde paspasların üzerinde iki adet MP-5 tabanca (C 19952-C 21995).</span></p>

    <p class="metin" xml:lang="tr"><span class="duz">• Mercedes’in arka sağ kapı cep kısmında Çatlı’nın Mehmet Özbay adıyla aldığı ruhsatlı, beyaz renkli Beretta tabanca (L 53461 Z).</span></p>

    <p class="metin" xml:lang="tr"><span class="duz">• Araç içerisinde ön iki koltuğun arasında Hüseyin Kocadağ adına ruhsatlı Beretta tabanca (B 17890 Z).</span></p>

    <p class="metin" xml:lang="tr"><span class="duz">• Arka koltukların kol dayama bölgesinin içinde bulunan sürgülü çekmece şeklindeki yerde, 1 adet 22 kalibre Beretta marka tabanca ile içerisinde 8 adet mermisi bulunan şarjör ve 2 adet susturucu bulundu.</span></p>

    <p class="metin" xml:lang="tr"><span class="duz">Tabancaların üçü ruhsatlıydı.</span></p>

    <p class="duz" xml:lang="tr"><span class="duz">Peki diğer dört tabanca? Onların ruhsatı yoktu!</span></p>

    <p class="duz" xml:lang="tr"><span class="duz">Çoğunlukla suikastlarda kullanılan susturucular Mercedes’te ne arıyordu? Ya mermiler?</span></p>

    <p class="duz" xml:lang="tr"><span class="duz">• 20 adet 22 kalibre çapında fişek.</span></p>

    <p class="duz" xml:lang="tr"><span class="duz">• 175 adet 9</span>×<span class="duz">19 mm çapında muhtelif marka fişek.</span></p>

    <p class="duz" xml:lang="tr"><span class="duz">• Otomobilin içinde, 5 adet 9</span>×<span class="duz">19 mm çapında oyuk çekirdekli mermi (darbe tesiri çok güçlü olduğu için özel olarak imal ediliyor).</span></p>

    <p class="duz" xml:lang="tr"><span class="duz">• Ayrıca Mercedes’in bagajında, Nike marka spor çanta içerisinde üzerlerinde “Emniyet Genel Müdürlüğü, Ankara-Turkey” yazan 100 adet (5 kutu) 5,56 mm çapında mermi.</span></p>

    <p class="duz" xml:lang="tr"><span class="duz">• Bond tipi çanta içerisinde, 22 calibre tabanca mermisi ve 13 adet 7,62</span>×<span class="duz">54 mm çapında biksi tabir edilen fişek vardı.</span></p>

    <p class="baslik-3" xml:lang="tr"><span class="duyuru-baslik">Beretta kimin?</span></p>

    <p class="duz" xml:lang="tr"><span class="duz">Ruhsatsız tabancalardan 22 kalibrelik Beretta tabancanın namlusu susturucu takılabilecek biçimde değiştirilmişti.</span></p>

    <p class="duz" xml:lang="tr"><span class="duz">Mercedes’in gizli bölmesinde bulunan Beretta’nın “yaşamöyküsü” hayli ilginçti;</span></p>

    <p class="duz" xml:lang="tr"><span class="duz">A 92571 U seri numaralı Beretta, ünlü şirket Hospro tarafından Türkiye’ye satılmıştı. Silah, Emniyet Müdürlüğü Özel Harekât Daire Başkanlığı’na orijinal ambalajıyla teslim edilmişti.</span></p>

    <p class="duz" xml:lang="tr"><span class="duz">15 kasım 1994 tarihinde Beretta kuvve kayıtlarına geçirilmişti.</span></p>

    <p class="duz" xml:lang="tr"><span class="duz">Mercedes’te Özel Harekât Daire Başkanlığı’na mensup kimse olmadığına göre bu silah orada ne arıyordu? Kazadan sonra yapılan araştırmadan daha önce kuvve kayıtlarında görülen Beretta’nın kayıtlarda olmadığı ortaya çıktı. Ayrıca İstanbul Emniyet Müdürlüğü Kriminal Polis Laboravutarı’nda yapılan incelemede Beretta’nın her ne kadar namlusu üzerinde A 92571 U seri numarası yazsa da, tabancanın namlusunda A 06421 seri numarası vardı. Yani Baretta’nın namlusu değiştirilmişti.</span></p>

    <p class="duz" xml:lang="tr"><span class="duz">Neden?</span></p>

    <p class="duz" xml:lang="tr"><span class="duz">Eğer bir tabancanın namlusu değiştirilirse, onun daha önce nerelerde kullanıldığı öğrenilemez de onun için!</span></p>

    <p class="duz" xml:lang="tr"><span class="duz">Abdullah Çatlı tabancaların namlusunu değiştirmeyi yıllar önce öğrenmişti.</span></p>

    <p class="duz" xml:lang="tr"><span class="duz">24 ekim 1984’te Paris’te 460 gram eroinle yakalandığında, evinde bulunan Beretta tabancanın daha hızlı ateş edebilmesi için “horoz” denen parçasını değiştirdiği ortaya çıkmıştı.</span></p>

    <p class="duz" xml:lang="tr"><span class="duz">Mercedes’teki Beretta Çatlı’nın mıydı?</span></p>

    <p class="duz" xml:lang="tr"><span class="duz">Mercedes’ten çıkan silahların öyküsü bunlarla sınırlı değil.</span></p>

    <p class="duz" xml:lang="tr"><span class="duz">Emniyet Müdürü Hüseyin Kocadağ’ın B 17890 Z seri numaralı 9 mm’lik Beretta marka silahının da sicili hayli ilginçti. Silah 1978 yılında İtalyanlar tarafından Zaire’ye satılmıştı. Ancak ne olmuş, nasıl olmuşsa, Güneydoğulu bir kaçakçının eline geçmişti. Emniyet Müdürü Kocadağ da Diyarbakır’da görev yaparken silahı bu Güneydoğulu kaçakçıdan 1988 yılında almıştı. Kocadağ bu silaha ruhsat da çıkartmıştı. Ancak Olağanüstü Hal Bölgesi dışına çıkarmamak şartıyla!</span></p>

    <p class="duz" xml:lang="tr"><span class="duz">Türkiye’de birtakım kişilerin üzerinden Emniyet kayıtlarında gözükmeyen silahlar çıkıyordu. Tıpkı PKK itirafçısı Mustafa Deniz’in üzerinden çıkan gibi...</span></p>

    <p class="duz" xml:lang="tr"><span class="duz">1965 doğumlu Mustafa Deniz bir dönem PKK içinde bulundu. Yakalandı, itirafçı oldu. Cezaevinde yatarken sık sık dışarı çıkarılıp PKK’ya karşı operasyonlarda kullanıldı.</span></p>

    <p class="duz" xml:lang="tr"><span class="duz">Bu arada kendisine JİTEM (Jandarma İstihbarat ve Terörle Mücadele) Diyarbakır Grup Başkanı Binbaşı Cem Ersever ve Diyarbakır Emniyet Müdürlüğü İstihbarat Şube Müdürü Hanefi Avcı tarafından L-27507 seri numaralı Browning marka tabanca ile “silah taşıma belgesi” verildi.<a class="footnote-link" href="#footnote-231-77" id="footnote-231-77-backlink">[77]</a></span></p>

    <p class="duz" xml:lang="tr"><span class="duz">Mustafa Deniz’e verilen Browning tabanca da, tıpkı Mercedes’ten çıkan Beretta gibi Emniyet kayıtlarında gözükmüyordu!</span></p>

    <p class="duz" xml:lang="tr"><span class="duz">Yaşar Öz’ün evinde ele geçirilen tabancaların da emniyet kayıtları yoktu!</span></p>

    <p class="duz" xml:lang="tr"><span class="duz">Bunlar bilinenler. Ya bilinmeyenler? Kimlerin belinde kaydı olmayan ne kadar tabanca var?</span></p>

    <p class="duz" xml:lang="tr"><span class="duz">Millî Güvenlik Kurulu’nun kasım 1996’daki toplantısında, 41 adet suikast silahının kayıp olduğu konuşuldu.</span></p>

    <p class="duz" xml:lang="tr"><span class="duz">Mercedes’ten çıkan diğer silahlar; Tang (Saddam) ve MP-5’ler hakkında hiç bilgi alınamadı.</span></p>

    <p class="duz" xml:lang="tr"><span class="duz">Silahlar üzerinde parmak izi tespiti yapılamadı. Çünkü olay mahallinde parmak izi tespit edilmeden silahlar toplanmıştı.</span></p>

    <p class="baslik-3" xml:lang="tr"><span class="duyuru-baslik">İsrail’den gelen silahlar</span></p>

    <p class="duz" xml:lang="tr"><span class="duz">İbrahim Şahin sık sık İsrail’e gidiyordu. Neden?</span></p>

    <p class="duz" xml:lang="tr"><span class="duz">Örnek verecek olursak, Susurluk Kazası’ndan önceki son üç ayda üç kez İsrail’e gitmişti. Son gittiğinde yanında eski bir bakan da vardı.</span></p>

    <p class="duz" xml:lang="tr"><span class="duz">Eski bakanın, İbrahim Şahin’le İsrail’de ne işi olabilirdi?</span></p>

    <p class="duz" xml:lang="tr"><span class="duz">Eğer silah alımı varsa, neden Türk devleti adına yetkili bir isim değil de, eski bir Millî Savunma bakanı İsrail’e gönderiliyordu?</span></p>

    <p class="duz" xml:lang="tr"><span class="duz">Diğer bir durumda, özel sektör adına böyle bir alışveriş varsa, devlet görevlisi İbrahim Şahin’in, eski bir bakanın yanında ne işi vardı?</span></p>

    <p class="duz" xml:lang="tr"><span class="duz">Şahin ve eski bakan İsrail’de kimlerle görüştüler? Örneğin; İsrail Dışişleri Bakanlığı’nda ikinci adamlığa kadar yükselmiş, Mossad başkan yardımcılığı görevini yürütmüş David Kimche’yle görüşmüş olabilirler mi?</span></p>

    <p class="duz" xml:lang="tr"><span class="duz">Üstelik ortak dostları da var: Azerbaycan’daki paravan şirket Mega Oil’in özel harpçi Generali Richard Secord ile David Kimche Orta Asya’da ortak çok iş yapmış; İran’a birlikte silah satmış; Afgan mücahitlerine Stinger füze satışını birlikte gerçekleştirmişlerdi.</span></p>

    <p class="duz" xml:lang="tr"><span class="duz">David Kimche Azerbaycan’la da yakından ilgiliydi. Bakü’de yazlığı bile vardı.</span></p>

    <p class="duz" xml:lang="tr"><span class="duz">Bir yanda Özer Çiller’in tanıdığı Amerikalı Richard Secord, diğer yanda İbrahim Şahin’in tanıdığı İsrailli David Kimche!</span></p>

    <p class="duz" xml:lang="tr"><span class="duz">Yoksa bu dörtlünün hepsi birbirini tanıyor muydu?</span></p>

    <p class="duz" xml:lang="tr"><span class="duz">25 ağustos 1996 tarihinde,</span> <span class="italik">Aydınlık</span><span class="duz">’a konuşan bir general, “El altından İsrail’den silah alımı başladı. Bunu kim ayarlıyor: özel örgüt ve Özer Çiller” diyordu...</span></p>

    <p class="duz" xml:lang="tr"><span class="duz">Ne karışık işler. Gelin de çıkın işin içinden.</span></p>

    <p class="duz" xml:lang="tr"><span class="duz">Meclis Susurluk Araştırma Komisyonu, Milletvekili Bucak’ın Mercedes’inden çıkan silahlarla ilgili olarak İçişleri Bakanlığı’ndan bilgi istedi.</span></p>

    <p class="duz" xml:lang="tr"><span class="duz">Bakanlık, Emniyet Genel Müdürlüğü aracılığıyla 24 ocak 1997 tarihinde komisyona şu yazıyı gönderdi:</span></p>

    <p class="duz" xml:lang="tr"><span class="duz">“İngiltere’de ‘Registered Office: Tornington House 811 High Road London N 12-8JW’ adresinde yerleşik Hospro firmasınca 08.11.1993 tarihli hibe dilekçesine istinaden aşağıda cins ve miktarı yazılı silahların hibesi makamca kabul edilmiştir. Aşağıda cins ve miktarı yazılı silahların 23.12.1993 tarihi ile 15.06.1994 tarihleri arasında söz konusu Hospro firması tarafından hibe ve bedelsiz olarak İsrail’den gönderilmiş, gümrükten çekim işlemlerini müteakip kuvve kayıtlarımıza alınmıştır.</span></p>

    <p class="duz" xml:lang="tr"><span class="duz">Bahse konu silahların tamamı Özel Harekât Dairesi Başkanlığı’nın taleplerine istinaden 14.10.1994/39/269 ve 19.10.1994-47/297 sayılı tesellüm belgesiyle aynı daireye zimmetle teslim edilmiştir.”</span></p>

    <p class="duz" xml:lang="tr"><span class="duz">23 aralık 1993 ile 15 haziran 1994 tarihleri arasında İsrail Hospro şirketinden Türkiye’ye bedelsiz verilen silahların dökümünü de sıralayalım:</span></p>

    <p class="duz" xml:lang="tr"><span class="duz">• 100 adet 5,56 mm Galli tüfek.</span></p>

    <p class="duz" xml:lang="tr"><span class="duz">• 20 adet 7,62 mm Galli tüfek.</span></p>

    <p class="duz" xml:lang="tr"><span class="duz">• 100 adet 9 mm Jeriko 028 otomatik tabanca.</span></p>

    <p class="duz" xml:lang="tr"><span class="duz">• 60 adet 9 mm Jeriko 94/15 otomatik tabanca.</span></p>

    <p class="duz" xml:lang="tr"><span class="duz">• 100 adet 9 mm Uzi otomatik tabanca.</span></p>

    <p class="duz" xml:lang="tr"><span class="duz">• 90 adet 9 mm Mikro Uzi otomatik tabanca.</span></p>

    <p class="duz" xml:lang="tr"><span class="duz">• 40 adet 9 mm Uzi seyyar dipçikli tabanca.</span></p>

    <p class="duz" xml:lang="tr"><span class="duz">• 50 adet 9 mm Uzi sabit dipçikli tabanca.</span></p>

    <p class="duz" xml:lang="tr"><span class="duz">İsrailli şirket bu kadar silahı “kara kaşımıza kara gözümüze hayran olduğu için” mi verdi?</span></p>

    <p class="duz" xml:lang="tr"><span class="duz">Hayır!..</span></p>

    <p class="duz" xml:lang="tr"><span class="duz">İş hemen anlaşıldı. Susurluk Komisyonu’na verilen bilgiler doğru değildi!</span></p>

    <p class="duz" xml:lang="tr"><span class="duz">Şirket silahları hibe etmemiş, satmıştı!</span></p>

    <p class="duz" xml:lang="tr"><span class="duz">Evet, hibe gösterilen silahlar Türkiye’ye satılmıştı!..</span></p>

    <p class="duz" xml:lang="tr"><span class="duz">Silahları teslim alan Özel Harekât Dairesi Başkan Vekili İbrahim Şahin’di. Üstelik silahların teslimi de yine kuşkulu bir biçimde yapılmış, silahlar altı ayrı gümrük kapısından parça parça geçirilmişti.</span></p>

    <p class="duz" xml:lang="tr"><span class="duz">Peki bu esrarengiz İsrail silahlarını Türkiye’ye satan kimdi?</span></p>

    <p class="duz" xml:lang="tr"><span class="duz">Satan “yabancı” biri değildi; Türk vatandaşı Ertaç Tinar.</span></p>

    <p class="duz" xml:lang="tr"><span class="duz">Ailesi İstanbul’da oturuyordu. Ancak Ertaç Tinar ve şirketleri devamlı ülke ülke dolaşmaktaydı.</span></p>

    <p class="duz" xml:lang="tr"><span class="duz">Örneğin, Hospro önce İngiltere’deydi. Şimdi Fransa’daki Domaines des Perseides Route de Crassy, Lyon 01220 adresinde.</span></p>

    <p class="duz" xml:lang="tr"><span class="duz">Şirketin sermayesi 100 pound!..</span></p>

    <p class="duz" xml:lang="tr"><span class="duz">Milyonlarca dolarlık iş yapan bir şirketin sermayesi neden bu kadar az?</span></p>

    <p class="duz" xml:lang="tr"><span class="duz">Bu kitabın okurları, artık okuya okuya bıktılar, paravan şirketlerin uyuşturucu ve silah kaçakçılığı yaptığını.</span></p>

    <p class="duz" xml:lang="tr"><span class="duz">Üstelik Özer Çiller ve Mehmet Ağar’ın yakın arkadaşı Ertaç Tinar’ın paravan şirketi Hospro öyle güvenilir bir şirket de değildi.</span></p>

    <p class="duz" xml:lang="tr"><span class="duz">Güvenilmez olduğu, 8 temmuz 1997 tarihli</span> <span class="italik">Resmî Gazete</span><span class="duz">’de yazıyor:</span></p>

    <p class="duz" xml:lang="tr"><span class="duz">“Emniyet Müdürlüğü’nün ihtiyacını karşılamak amacıyla 1984 malî yılında 2886 sayılı Devlet İhale Kanunu’nun 51’inci maddesinin ‘p’ fıkrasına istinaden pazarlık usulüyle 1 089 adet SG 540 model tüfek ve aksesuvarı Hospro firmasından satın alınmış olup, firma taahhüdünü sözleşme hükümlerine göre yerine getirmediğinden hakkında yasal işlem yapılmıştır. Türkiye’de bir yıl müddetle bütün ihalelere katılması yasaklanmıştır.”</span></p>

    <p class="duz" xml:lang="tr"><span class="duz">Tinar’ın dostları ne kadar güçlüyse, ona binlerce dolarlık silahı pazarlık usulüyle veriyorlar!</span></p>

    <p class="duz" xml:lang="tr"><span class="duz">Hadi tüm bunlar yine de yasal görünüyor, ya “hibe” edildiği söylenip satılan silahlar?</span></p>

    <p class="duz" xml:lang="tr"><span class="duz">Soru bir: Özel Harekât Dairesi’ne verilen bu silahların parası Türkiye Cumhuriyeti bütçesinin hangi kaleminden karşılandı?</span></p>

    <p class="duz" xml:lang="tr"><span class="duz">Bilinmiyor. Ancak 1994 yılında örtülü ödenekte büyük artış olduğu da bir gerçek.</span></p>

    <p class="duz" xml:lang="tr"><span class="duz">Soru iki: bu silahların Antalya’daki Özel Harekât Merkezi’ne verildiği biliniyor. Peki şimdi bu silahlar nerede?</span></p>

    <p class="duz" xml:lang="tr"><span class="duz">Dönemin Emniyet genel müdürü silahlar konusuna açıklık getirdi:</span></p>

    <p class="duz" xml:lang="tr"><span class="duz">“Üç beş silah kayıpsa ne olmuş yani!”<a class="footnote-link" href="#footnote-231-78" id="footnote-231-78-backlink">[78]</a></span></p>

    <p class="duz" xml:lang="tr"><span class="duz">Bu silahlar kuvve kayıtlarına kaydedilmedi diyelim, peki İsrail’den satın alınan diğer silahların akıbeti belli mi?</span></p>

    <p class="duz" xml:lang="tr"><span class="duz">Örneğin, 8 aralık 1993 tarihinde İsrail’den,</span></p>

    <p class="duz" xml:lang="tr"><span class="duz">10 adet Ruger kısa tüfek,</span></p>

    <p class="duz" xml:lang="tr"><span class="duz">10 adet Beretta tabanca,</span></p>

    <p class="duz" xml:lang="tr"><span class="duz">8 adet Remington model av tüfeği,</span></p>

    <p class="duz" xml:lang="tr"><span class="duz">5 bin adet Buchshot kovan,</span></p>

    <p class="duz" xml:lang="tr"><span class="duz">5 bin adet Lock Buster av tüfeği kovanı,</span></p>

    <p class="duz" xml:lang="tr"><span class="duz">100 adet 9 mm tabanca,</span></p>

    <p class="duz" xml:lang="tr"><span class="duz">4 adet Magnum tüfek,</span></p>

    <p class="duz" xml:lang="tr"><span class="duz">10 bin adet Magnum fişeği,</span></p>

    <p class="duz" xml:lang="tr"><span class="duz">5 bin adet Cal. fişeği satın alındı.</span></p>

    <p class="duz" xml:lang="tr"><span class="duz">Bunlar da Özel Harekât Dairesi’ne verildi.</span></p>

    <p class="duz" xml:lang="tr"><span class="duz">Susurluk Kazası’ndan sonra Mercedes’in içinden çıkan silahlardan biri de, A 92571 U seri numaralı 22 kalibre İtalyan yapımı Beretta marka tabancaydı.</span></p>

    <p class="duz" xml:lang="tr"><span class="duz">Tabanca, ocak 1994 tarihinde İsrail’den satın alınmıştı. Beretta da, yukarıda yazdığımız silahlar gibi Özel Harekât Dairesi’ne teslim edilmişti.</span></p>

    <p class="duz" xml:lang="tr"><span class="duz">Ancak gelin görün ki, Mercedes’ten çıkan Beretta tabanca Emniyet Genel Müdürlüğü kuvve kayıtlarında gözükmüyor!</span></p>

    <p class="duz" xml:lang="tr"><span class="duz">Beretta tabanca kaydedilmemiş, ya diğerleri? O konuda henüz bir araştırma yapılmadı!..</span></p>

    <p class="duz" xml:lang="tr"><span class="duz">Haksızlık etmeyelim, Susurluk skandalı patlak verdikten sonra İçişleri Bakanlığı müfettişleri, silah kayıtlarının sağlıksız olduğunu belirlemelerinden sonra İsrail’e gidip firma kayıtlarını incelemek istediler.</span></p>

    <p class="duz" xml:lang="tr"><span class="duz">Ne yazık ki, Çiller ailesinin yakını, dönemin İçişleri bakanı Meral Akşener, müfettişlerin İsrail’e gitmesine izin vermedi!</span></p>

    <p class="duz" xml:lang="tr"><span class="duz">“Birileri” Türkiye’yi kullanarak silah ticareti mi yapıyor?</span></p>

    <p class="duz" xml:lang="tr"><span class="duz">Bu silahlar nerelerde kullanılıyor?</span></p>

    <p class="duz" xml:lang="tr"><span class="duz">Sadece silah değil, örneğin helikopter alımlarında da Özel Harekât Dairesi’nde görevli üst düzey emniyet müdürleri gibi birtakım devlet görevlileri, vatan-millet-bayrak için komisyon alıyorlar mı?</span></p>

    <p class="baslik-3" xml:lang="tr"><span class="duyuru-baslik">Ne ararsan var</span></p>

    <p class="duz" xml:lang="tr"><span class="duz">Mercedes’te ne ararsan vardı.</span></p>

    <p class="duz" xml:lang="tr"><span class="duz">Sahte plaka bile bulundu.</span></p>

    <p class="duz" xml:lang="tr"><span class="duz">34 NUL 63 numaralı bir çift plaka İstanbul Hep-İş Otopark İşletmeleri Ltd. Şirketi adına kayıtlıydı. Plakanın Doğan marka bir otomobilin üzerinde olması gerekiyordu. Ama Mercedes’in bagajında bulunmuştu.</span></p>

    <p class="duz" xml:lang="tr"><span class="duz">Doğan otomobilin ve şirketin sahibi, Ali Akçiçek adında Siverekli biriydi.</span></p>

    <p class="duz" xml:lang="tr"><span class="duz">Akçiçek de plakasının Mercedes’te ne aradığına bir türlü akıl erdirememişti!</span></p>

    <p class="duz" xml:lang="tr"><span class="duz">Mercedes’te 3 adet cep telefonu bulundu.</span></p>

    <p class="duz" xml:lang="tr"><span class="duz">0 532 275 44 53 numaralı cep telefonu Baysa şirketinde çalışan Ali Alptekin adına kayıtlıydı. Telefonu muhtemelen Abdullah Çatlı kullanıyordu.</span></p>

    <p class="duz" xml:lang="tr"><span class="duz">0532 263 36 01 numaralı cep telefonu Osman Tosun adına kayıtlıydı. Tosun, Milletvekili Bucak’ın şoförlüğünü yapıyordu. Cep telefonunu Bucak taşıyordu.</span></p>

    <p class="duz" xml:lang="tr"><span class="duz">0532 312 52 55 numaralı cep telefonunun sahibi ise Hüseyin Kocadağ’dı.</span></p>

    <p class="duz" xml:lang="tr"><span class="duz">Bagajdaki Nike marka çantadan, 7 takım erkek elbisesi, 8 çift erkek ayakkabısı, 2 tenis raketi, 3 top, 1 torba kirli çamaşır çıktı.</span></p>

    <p class="duz" xml:lang="tr"><span class="duz">Bond çanta içerisinde, “Sedat Bucak” adına 50 adet kartvizit, erkek eşofman takımı, ışıldak feneri, 2 tıraş makinesi, 2 erkek losyonu ve 10 adet Hilton yazılı küçük şampuan kutusu vardı.</span></p>

    <p class="duz" xml:lang="tr"><span class="duz">Gonca Us’un çantasından 5 adet tam Millî Piyango bileti çıktı. Makyaj malzemelerinin yanında bir adet erkek Cartier marka güneş gözlüğü, bir adet kordonu olmayan Zenith marka saat, 1 altın kolye ve erkek saati vardı.</span></p>

    <p class="duz" xml:lang="tr"><span class="duz">Gökçen Çatlı kitabın yazarlarına şöyle demişti:</span></p>

    <p class="duz" xml:lang="tr"><span class="duz">“Ölümünden sonra babamın ceplerinden Selcen ile bana aldığı hediyeler çıktı. Bana gümüş köstekli saat, Selcen’e kolye almıştı.”</span></p>

    <p class="duz" xml:lang="tr"><span class="duz">Mercedes’te ne aradığı şimdiye kadar anlaşılmayan ilginç belgeler de vardı.</span></p>

    <p class="duz" xml:lang="tr"><span class="duz">Örneğin “TBMM araç giriş kartı” bulundu. 06 BMR 15 plakalı araca ait bu kart TBMM Başkan Vekili Uluç Gürkan’a aitti. Gürkan epey zaman önce bu kartını kaybetmişti. Herhalde Milletvekili Bucak TBMM giriş kartını bulmuş ama Gürkan’a vermeyi unutmuştu!</span></p>

    <p class="duz" xml:lang="tr"><span class="duz">Mercedes’ten bir de, Sedat Bayyiğit adına düzenlenmiş Erciyes Üniversitesi Sağlık Hizmetleri Meslek Yüksek Okulu geçici mezuniyet belgesi çıktı.</span></p>

    <p class="baslik-3" xml:lang="tr"><span class="duyuru-baslik">Kokain</span></p>

    <p class="duz" xml:lang="tr"><span class="duz">Kazada ölen Emniyet Müdürü Hüseyin Kocadağ ile Abdullah Çatlı’nın üzerinden çıkanlar epey gürültü kopardı.</span></p>

    <p class="duz" xml:lang="tr"><span class="duz">Kocadağ’ın üzerinden, Yapı Kredi Bankası Visa kartı, Vakıf Bank bankomat, Fenerbahçe Spor Kulübü üye kartı, Fatih Kaymakamlığı’ndan verilmiş silah taşıma ruhsatı, Vakko kartı, Hill Side kulüp üyeliği kartı çıktı. Jelatin içindeki küçük poşetten çıkan tozlar oldukça merak uyandırdı. Merak sonunda giderildi, Kocadağ yanında Hacıbektaş’tan alınmış toprak taşıyordu.</span></p>

    <p class="duz" xml:lang="tr"><span class="duz">Buna karşılık Çatlı’nın üzerinden çıkan toz, hiç de toprağa benzemiyordu.</span></p>

    <p class="duz" xml:lang="tr"><span class="duz">Beyaz kâğıt içindeki, 0,33 gram ağırlığında toz kokaindi.<a class="footnote-link" href="#footnote-231-79" id="footnote-231-79-backlink">[79]</a></span></p>

    <p class="duz" xml:lang="tr"><span class="duz">Abdullah Çatlı’yı kokaine kim alıştırmıştı?</span></p>

    <p class="duz" xml:lang="tr"><span class="duz">İki eski ortak, Sami Hoştan ile Ömer Lütfü Topal’ın Türkiye’deki kokain piyasasını ellerinde tutan iki kişi oldukları biliniyordu. Çatlı bu iki isme de çok yakındı. Acaba Çatlı’yı kokainle bu ikili mi tanıştırdı?</span></p>

    <p class="duz" xml:lang="tr"><span class="duz">Bagajda bulunan fotoğraf makinesindeki filmler basıldığında ortaya çıkan manzaralar kokain kadar etki yaptı.</span></p>

    <p class="duz" xml:lang="tr"><span class="duz">1996 temmuz ve ağustos aylarında Sedat Bucak’ın Siverek’teki evinde çekilen fotoğraflarda Abdullah Çatlı, Sami Hoştan, Ali Fevzi Bir ve özel timci korumalarla birlikte oldukça neşeli görünüyordu. Çatlı’nın ayrıca Gonca Us’la samimi pozları da vardı.</span></p>

    <p class="duz" xml:lang="tr"><span class="duz">Kaza haberi duyulur duyulmaz İçişleri Bakanı Mehmet Ağar, “Hüseyin Kocadağ Çatlı’yı yakalamış ve teslim etmeye götürüyordu” diye demeç verdi.</span></p>

    <p class="duz" xml:lang="tr"><span class="duz">Bir düşünün, Emniyet Müdürü Kocadağ yanına Milletvekili Bucak’ı da almış son model lüks Mercedes’le, on sekiz yıldır aranan Çatlı’yı teslim etmeye götürüyor! Öyle kelepçe filan da yok hani... Çatlı’nın yanına sevgilisi de verilmiş, arabanın arkasında keyif çatıyorlar. Kim uyardıysa uyardı da, Ağar bu sözünü çok çabuk düzeltti; “Ben öyle duymuştum” dedi.</span></p>

    <p class="duz" xml:lang="tr"><span class="duz">Bazı çevreler de “Kaza değil suikast” iddiasını dile getirdi ya da ima etti.</span></p>

    <p class="duz" xml:lang="tr"><span class="duz">Ama İstanbul’a getirilen Mercedes üzerinde yapılan tetkiklerde otomobilin ayak frenleri ve ABS fren sisteminde hiçbir bozukluk yoktu. Mercedes’e sabotaj yapılmamıştı.</span></p>

    <p class="duz" xml:lang="tr"><span class="duz">O kadar hızlı giden Mercedes’in önüne, saliselerle ölçülebilecek bir zaman diliminde kamyon çıkarmak biraz zor olsa gerek!</span></p>

    <p class="baslik-3" xml:lang="tr"><span class="duyuru-baslik">Sonunda doğduğu yerde</span></p>

    <p class="duz" xml:lang="tr"><span class="duz">“Abdullah’ın en sevdiği yemek etli biber dolmasıydı. Evde ne zaman onun için biber dolması yapılsa başına bir iş gelirdi. Döneceği günü biliyorduk. Bu nedenle yine kendisine etli biber dolması hazırlamıştım. Biz Abdullah’ı beklerken, arkadaşımın hanımı, İbrahim Sungur’un eşi İkbal Hanım kaza haberini verdi. Onlara telefon açılmış. Yani o akşam biz kazayı telefonla öğrendik.”</span></p>

    <p class="duz" xml:lang="tr"><span class="duz">Abdullah Çatlı’nın Türk bayrağına sarılı tabutu, 4 kasım 1996 günü, doğduğu şehir olan Nevşehir’e getirildi.</span></p>

    <p class="duz" xml:lang="tr"><span class="duz">Bir gün morgda bekletildi. Burada parmak izi alındı.</span></p>

    <p class="duz" xml:lang="tr"><span class="duz">5 kasım günü ise, 5 bin kişinin katıldığı bir cenaze töreni yapıldı. Törene eski ülküdaşları BBP lideri Muhsin Yazıcıoğlu ve partisinin bazı milletvekilleri ile gençlik örgütü Nizamı Âlem Ocakları’nın mensupları katıldı.</span></p>

    <p class="duz" xml:lang="tr"><span class="duz">MHP’den Mustafa Mit, Şevkat Çetin, Türkmen Onur gibi birkaç eski ülküdaşı dışında pek kimse yoktu.</span></p>

    <p class="duz" xml:lang="tr"><span class="duz">Ülkücü babalar Drej Ali, Sedat Peker, Feridun Öncel, Nihat Akgün, ülküdaşlarını son yolculuğuna uğurlamak için gelmişlerdi.</span></p>

    <p class="duz" xml:lang="tr"><span class="duz">Başta Bahçelievler Katliamı olmak üzere çeşitli olaylardan hâlâ aranan bazı firarî Ülkücüler başta Haluk Kırcı olmak üzere, cenaze törenindeydi.</span></p>

    <p class="duz" xml:lang="tr"><span class="duz">Nevşehir’de o gün ne de çok lüks otomobil vardı!..</span></p>

    <p class="duz" xml:lang="tr"><span class="duz">Bir dönemin Ülkücü gençliğinin “yeni ülküsü” artık Mercedes’ti!..</span></p>

    <p class="duz" xml:lang="tr"><span class="duz">Devlet Hastanesi morgundan alınan Çatlı’nın cenazesi tekbir sesleri arasında, Kurşunlu Cami’ye getirildi.</span></p>

    <p class="duz" xml:lang="tr"><span class="duz">Meral Çatlı, iki kızı Gökçen ve Selcen’le birlikte cenaze törenini avlu dışında, demir parmaklıklar arkasından izledi. Kardeşi Zeki Çatlı hemen imamın arkasında namaza dururken, cami dışındaki bir grubun İstiklal Marşı’nı söylediği duyuldu.</span></p>

    <p class="duz" xml:lang="tr"><span class="duz">Bu arada bir grup bildiri dağıttı:</span></p>

    <p class="duz" xml:lang="tr"><span class="duz">“Onu herkes öğrenmeye çalıştı, ama kimse anlamaya gayret etmedi. Çatlı kırk yaşındaydı. Turan ülkesi kadar büyük bir akrep ısırmıştı beynini. Ümmet coğrafyası kadar geniş bir kor düşmüştü yüreğine. Yıllar var ki ülkemiz örtülü bir savaş içinde. Çatlı bu savaş içinde yan tuttu. Yan tutmakla kalmadı, risk aldı, bedel verdi.</span></p>

    <p class="duz" xml:lang="tr"><span class="duz">Kılıç gibi savaştı. Onurlu bir ömür sürdü. Hakk’a yürüdü.”</span></p>

    <p class="duz" xml:lang="tr"><span class="duz">Bildirideki, “Kılıç gibi savaştı” cümlesi herhalde tesadüfen yazılmıştı.</span></p>

    <p class="duz" xml:lang="tr"><span class="duz">Gladio, Türkçe’de “kılıç” demekti!</span></p>

    <p class="duz" xml:lang="tr"><span class="duz">Öğle namazını takiben, toprağa verileceği Necdet Ersan Mezarlığı’na eller üzerinde götürüldü.</span></p>

    <p class="duz" xml:lang="tr"><span class="duz">Kızı Gökçen kortejin en başında, babasının çerçeveli bir fotoğrafını taşıyordu...</span></p>

    <p class="duz" xml:lang="tr"><span class="duz">Mezarlıkta Haluk Kırcı, Sami Hoştan, Ali Fevzi Bir gözyaşlarına engel olamadılar.</span></p>

    <p class="duz" xml:lang="tr"><span class="duz">Abdullah Çatlı’nın naaşını mezara Ülkücü babalardan Drej Ali indirdi.</span></p>

    <p class="duz" xml:lang="tr"><span class="duz">Abdullah Çatlı Nevşehir’de doğmuş ve yine Nevşehir’de toprağa verilmişti.</span></p>

    <p class="duz" xml:lang="tr"><span class="duz">Kırk yıllık yaşamına ne çok esrarengiz olay sığdırmıştı...</span></p>

    <p class="duz" xml:lang="tr"><span class="duz">Bu kırk yılı kitabın yazarlarına özetleyen, yine Meral Çatlı oldu:</span></p>

    <p class="duz" xml:lang="tr"><span class="duz">“Eşim yaşamının önemli bir bölümünde sürekli arandı, değişik isimlerle dolaştı.</span></p>

    <p class="duz-son-paragraf-2" xml:lang="tr"><span class="duz">Nevşehir’e hep kendi adıyla dönmek isterdi. Öyle de oldu...”</span></p>

    <p class="baslik-2" xml:lang="tr"><span class="bolum-basligi">Kaynakça</span></p>

    <p class="baslik" xml:lang="tr"><span class="duyuru-baslik">Kitaplar</span></p>

    <p class="duz" xml:lang="tr"><span class="bold">Ağca, Mehmet Ali,</span> <span class="italik">Ben Mesih,</span> <span class="duz">Alfa Basım Yayım Dağıtım.</span></p>

    <p class="duz" xml:lang="tr"><span class="bold">Akar, Atilla,</span> <span class="italik">Horzum Labirenti,</span> <span class="duz">BDS Yayınları, 1989.</span></p>

    <p class="duz" xml:lang="tr"><span class="bold">Akfırat, Adnan ,</span> <span class="italik">Özel Savaş,</span> <span class="duz">Kaynak Yayınları, ocak 1997.</span></p>

    <p class="duz" xml:lang="tr"><span class="bold">Arcayürek, Cüneyt,</span> <span class="italik">Darbeler ve Gizli Servisler,</span> <span class="duz">Bilgi Yayınevi, 5. baskı, 1990.</span></p>

    <p class="duz-copy" xml:lang="tr"><span class="italik">Cüneyt Arcayürek Açıklıyor-7 (Demokrasinin Sonbaharı),</span> <span class="duz">Bilgi Yayınevi, 1985.</span></p>

    <p class="duz-copy" xml:lang="tr"><span class="italik">Cüneyt Arcayürek Açıklıyor-8 (Müdahalenin Ayak Sesleri),</span> <span class="duz">Bilgi Yayınevi, 1985.</span></p>

    <p class="duz-copy" xml:lang="tr"><span class="italik">Cüneyt Arcayürek Açıklıyor-9 (12 Eylül’e Doğru Koşar Adım),</span> <span class="duz">Bilgi Yayınevi, 1986.</span></p>

    <p class="duz-copy" xml:lang="tr"><span class="italik">Cüneyt Arcayürek Açıklıyor-10 (Demokrasi Dur),</span> <span class="duz">Bilgi Yayınevi, 1986.</span></p>

    <p class="duz" xml:lang="tr"><span class="bold">Berberoğlu, Enis,</span> <span class="italik">Susurluk, 20 Yıllık Domino Oyunu,</span> <span class="duz">İletişim Yayınları, 1997.</span></p>

    <p class="duz" xml:lang="tr"><span class="bold">Bilim Araştırma Grubu,</span> <span class="italik">Yehova’nın Oğulları ve Masonlar,</span> <span class="duz">eylül 1993.</span></p>

    <p class="duz" xml:lang="tr"><span class="bold">Birleşik Sosyalist Parti Yayınları,</span> <span class="italik">TBMM Faili Meçhul Cinayetler Komisyonu Raporu.</span></p>

    <p class="duz" xml:lang="tr"><span class="bold">Bora, Tanıl - Can, Kemal,</span> <span class="italik">Devlet, Ocak, Dergâh,</span> <span class="duz">İletişim Yayınları, 2. baskı, 1991.</span></p>

    <p class="duz" xml:lang="tr"><span class="bold">Bölügiray, Nevzat,</span> <span class="italik">Sokaktaki Askerin Dönüşü,</span> <span class="duz">Tekin Yayınevi, 1991.</span></p>

    <p class="duz" xml:lang="tr"><span class="bold">Çitlioğlu, Ercan,</span> <span class="italik">ASALA,</span> <span class="duz">Ümit Yayıncılık, 1997.</span></p>

    <p class="duz" xml:lang="tr"><span class="bold">Diker, Tevfik,</span> <span class="italik">Cevapsız Sorularda Refahyol,</span> <span class="duz">Özgün Matbaacılık, 1997.</span></p>

    <p class="duz" xml:lang="tr"><span class="bold">Dural, Tamaşa F.,</span> <span class="italik">Alevîler... Ve Gazi Olayları...</span> <span class="duz">Ant Yayınları, İstanbul 1995.</span></p>

    <p class="duz" xml:lang="tr"><span class="bold">Dündar, Can - Kazdağlı, Celal,</span> <span class="italik">Ergenekon,</span> <span class="duz">İmge Kitabevi, 2. baskı, temmuz 1997.</span></p>

    <p class="duz" xml:lang="tr"><span class="bold">Ergil, Doğu,</span> <span class="italik">Türkiye’de Terör ve Şiddet,</span> <span class="duz">Turhan Kitabevi, 1980.</span></p>

    <p class="duz" xml:lang="tr"><span class="bold">Eymür, Mehmet,</span> <span class="italik">Analiz,</span> <span class="duz">Milliyet Yayınları, ağustos 1991.</span></p>

    <p class="duz" xml:lang="tr"><span class="bold">Fuller, Graham E. - Lesser, İan O.,</span> <span class="italik">Kuşatılanlar,</span> <span class="duz">çev. Özden Arıkan, Sabah Kitapları, aralık 1996.</span></p>

    <p class="duz" xml:lang="tr"><span class="bold">Genç, Süleyman,</span> <span class="italik">Bıçağın Sırtındaki Türkiye,</span> <span class="duz">Der Yayınları, 1978.</span></p>

    <p class="duz" xml:lang="tr"><span class="bold">Güldemir, Ufuk,</span> <span class="italik">Texas Malatya,</span> <span class="duz">Tekin Yayınevi, 2. baskı, 1992.</span></p>

    <p class="duz" xml:lang="tr"><span class="bold">Güllapoğlu, Fatih,</span> <span class="italik">Tanksız Topsuz Harekât,</span> <span class="duz">Tekin Yayınevi, 1991.</span></p>

    <p class="duz" xml:lang="tr"><span class="bold">Hekimoğlu, İnci,</span> <span class="italik">Vatan yahut Susurluk,</span> <span class="duz">Papirus Yayınevi, 1997.</span></p>

    <p class="duz" xml:lang="tr"><span class="bold">Hiçyılmaz, Semih,</span> <span class="italik">Susurluk ve Kontrgerilla Gerçeği,</span> <span class="duz">Evrensel Basın Yayın, mart 1997.</span></p>

    <p class="duz" xml:lang="tr"><span class="italik">Kontgerilla ve MHP,</span> <span class="duz">Aydınlık Yayınları, aralık 1978.</span></p>

    <p class="duz" xml:lang="tr"><span class="bold">Küçük, Yalçın,</span> <span class="italik">İtirafçının İtirafları,</span> <span class="duz">Haziran Yayınevi, nisan 1987.</span></p>

    <p class="duz" xml:lang="tr"><span class="bold">Küçükizsiz, Recep,</span> <span class="italik">Bu Davaya Can Verenler,</span> <span class="duz">Yenisey Yayıncılık, ekim 1990.</span></p>

    <p class="duz" xml:lang="tr"><span class="italik">MİT Raporu Olayı,</span> <span class="duz">Kaynak Yayınları, aralık 1996.</span></p>

    <p class="duz" xml:lang="tr"><span class="bold">Mumcu, Uğur,</span> <span class="italik">Silah Kaçakçılığı ve Terör,</span> <span class="duz">um:ag Yayınları, 24. baskı, ekim 1996.</span></p>

    <p class="duz-copy" xml:lang="tr"><span class="italik">12 Eylül Adaleti,</span> <span class="duz">um:ag Yayınları, 24. baskı, ekim 1996.</span></p>

    <p class="duz-copy" xml:lang="tr"><span class="italik">Papa, Mayfa, Ağca,</span> <span class="duz">um:ag Yayınları, 20. baskı, ekim 1996.</span></p>

    <p class="duz-copy" xml:lang="tr"><span class="italik">Ağca Dosyası,</span> <span class="duz">um:ag Yayınları, 4. baskı, şubat 1997.</span></p>

    <p class="duz" xml:lang="tr"><span class="bold">Müller, Leo A.,</span> <span class="italik">Gladio (Kontrgerilla) Soğuk Savaşın Mirası,</span> <span class="duz">çev. Emin Karaca, 1991.</span></p>

    <p class="duz" xml:lang="tr"><span class="bold">Nebiler, Halil,</span> <span class="italik">Mafyanın Ekonomi Politiği,</span> <span class="duz">Sarmal Yayınevi, mart 1995.</span></p>

    <p class="duz" xml:lang="tr"><span class="bold">Olgaçay, İsmail Berdük,</span> <span class="italik">Tasmalı Çekirge,</span> <span class="duz">İz Yayıncılık.</span></p>

    <p class="duz" xml:lang="tr"><span class="bold">Öymen, Örsan,</span> <span class="italik">Bir İhtilal Daha Var,</span> <span class="duz">Milliyet Yayınları, 5. baskı, ağustos 1987.</span></p>

    <p class="duz" xml:lang="tr"><span class="bold">Özdemir, Veli,</span> <span class="italik">Susurluk Belgeleri-1,</span> <span class="duz">Scala Yayınları, nisan 1997.</span></p>

    <p class="duz" xml:lang="tr"><span class="bold">Özkan, Tuncay,</span> <span class="italik">Bir Gizli Servisin Tarihi,</span> <span class="duz">Milliyet Yayınları, mayıs 1996.</span></p>

    <p class="duz" xml:lang="tr"><span class="bold">Parlar, Suat,</span> <span class="italik">Kontgerilla Kıskacında Türkiye,</span> <span class="duz">Bibliotek Yayınları, nisan 1997.</span></p>

    <p class="duz" xml:lang="tr"><span class="bold">Perinçek, Doğu,</span> <span class="italik">Çiller Özel Örgütü,</span> <span class="duz">Kaynak Yayınları, 5. baskı, ocak 1997.</span></p>

    <p class="duz" xml:lang="tr"><span class="bold">Sezgin, Ferruh,</span> <span class="italik">Sistem’in İntikamı,</span> <span class="duz">Yeni Düşünce Yayınları, 4. baskı, 1991.</span></p>

    <p class="duz" xml:lang="tr"><span class="bold">Soylu, Dündar,</span> <span class="italik">Komando Sorunu,</span> <span class="duz">Elif Matbaacılık.</span></p>

    <p class="duz-copy" xml:lang="tr"><span class="italik">Susurluk Skandalı İçin Alternatif Rapor</span> <span class="duz">(</span><span class="italik">Tempo</span><span class="duz">), şubat 1997.</span></p>

    <p class="duz-copy" xml:lang="tr"><span class="italik">Susurluk Alfabetik İsimler Ansiklopedisi</span> <span class="duz">(</span><span class="italik">Tempo</span><span class="duz">), 1997.</span></p>

    <p class="duz" xml:lang="tr"><span class="bold">Stoerkel, Jean-Marie,</span> <span class="italik">Les Loups de Saint-Pierre,</span> <span class="duz">Edition Plon, 1996.</span></p>

    <p class="duz" xml:lang="tr"><span class="bold">Tanlak, Ömer,</span> <span class="italik">İtiraf,</span> <span class="duz">Kaynak Yayınları, 2. baskı, aralık 1996.</span></p>

    <p class="duz" xml:lang="tr"><span class="bold">Turhan, Talat,</span> <span class="italik">Doruk Operasyonu,</span> <span class="duz">Sorun Yayınları, ağustos 1989.</span></p>

    <p class="duz-copy" xml:lang="tr"><span class="italik">Kontrgerilla Cumhuriyeti,</span> <span class="duz">Tümzamanlar Yayıncılık, mart 1993.</span></p>

    <p class="duz" xml:lang="tr"><span class="bold">Tuşalp, Erbil,</span> <span class="italik">Ben Tarihim Bay Başkan,</span> <span class="duz">Bilgi Yayınevi, 3. baskı, haziran 1990.</span></p>

    <p class="duz" xml:lang="tr"><span class="bold">Uysal, Hasan,</span> <span class="italik">Kurtlu Kokteyl,</span> <span class="duz">Öteki Yayınevi, 2. baskı, 1996.</span></p>

    <p class="duz" xml:lang="tr"><span class="bold">Yalçın, Soner,</span> <span class="italik">BECO/Behçet Cantürk’ün Anıları,</span> <span class="duz">Su Yayınları, 5. baskı, 1999.</span></p>

    <p class="duz-copy" xml:lang="tr"><span class="italik">Binbaşı Ersever’in Anıları,</span> <span class="duz">Kaynak Yayınları, 11. baskı, aralık 1996.</span></p>

    <p class="duz-copy" xml:lang="tr"><span class="italik">Hangi Erbakan,</span> <span class="duz">Su Yayınları, 5. baskı, 1999.</span></p>

    <p class="duz" xml:lang="tr"><span class="bold">Yetkin, Murat,</span> <span class="italik">Ateş Hattında Aktif Politika,</span> <span class="duz">Alan Yayıncılık, şubat 1992.</span></p>

    <p class="duz" xml:lang="tr"><span class="bold">Yıldız, Lütfi,</span> <span class="italik">Bizim Çatlı,</span> <span class="duz">Karaca Yayın Dağıtım, haziran 1997.</span></p>

    <p class="duz" xml:lang="tr"><span class="bold">Yurtaslan, Ali,</span> <span class="italik">İtiraflar,</span> <span class="duz">Kaynak Yayınları, 2. baskı, ocak 1997.</span></p>

    <p class="duz" xml:lang="tr"><span class="bold">Zepezauer, Mark,</span> <span class="italik">CİA’nın Büyük Operasyonları,</span> <span class="duz">çev. Hasan Bögün, Kaynak Yayınları, ekim 1996.</span></p>

    <p class="duz" xml:lang="tr"><span class="bold">Ziegler, Jean,</span> <span class="italik">İsviçre Daha Beyaz Yıkar,</span> <span class="duz">çev. Zafer Üskül, Afa Yayınları, mayıs 1990.</span></p>

    <p class="baslik" xml:lang="tr"><span class="duyuru-baslik">Belgeler</span></p>

    <p class="duz" xml:lang="tr"><span class="duz">Ankara Sıkıyönetim Komutanlığı Askerî Savcılığı, MHP ve Ülkücü Kuruluşlar davası iddianamesi ve gerekçeli karar.</span></p>

    <p class="duz" xml:lang="tr"><span class="duz">Bahçelievler Katliamı mahkeme dosyası.</span></p>

    <p class="duz" xml:lang="tr"><span class="duz">TBMM Faili Meçhul Cinayetler Komisyonu raporu.</span></p>

    <p class="duz" xml:lang="tr"><span class="duz">TBMM Susurluk Komisyonu raporu.</span></p>

    <p class="duz" xml:lang="tr"><span class="duz">TBMM Susurluk Komisyonu raporuna muhalefet şerhleri:</span></p>

    <p class="duz" xml:lang="tr"><span class="duz">– Metin Öney (İzmir-ANAP) ve Yaşar Topçu (Sinop-ANAP).</span></p>

    <p class="duz" xml:lang="tr"><span class="duz">– Fikri Sağlar (İçel-CHP).</span></p>

    <p class="duz" xml:lang="tr"><span class="duz">– Sema Pişkinsüt (Aydın-DSP).</span></p>

    <p class="duz" xml:lang="tr"><span class="duz">TBMM Susurluk Komisyonu’nda bilgisine başvurulan 54 kişinin ifadelerinin tam metinleri.</span></p>

    <p class="duz" xml:lang="tr"><span class="duz">TBMM Susurluk Komisyonu’na çeşitli mahkeme, kişi ve kuruluşlar tarafından gönderilen dosyalar.</span></p>

    <p class="duz" xml:lang="tr"><span class="duz">İstanbul Devlet Güvenlik Mahkemesi, Susurluk davası iddianamesi.</span></p>

    <p class="duz" xml:lang="tr"><span class="duz">Başbakanlık Teftiş Kurulu’nun Susurluk raporu.</span></p>

    <p class="duz" xml:lang="tr"><span class="duz">Mehmet Ağar ve Sedat Bucak hakkında DGM Başsavcılığı tarafından hazırlanan fezleke.</span></p>

    <p class="duz" xml:lang="tr"><span class="duz">Tevfik Ağansoy cinayeti mahkeme dosyası.</span></p>

    <p class="duz" xml:lang="tr"><span class="duz">Çankaya Köşkü’nde yapılan Susurluk’la ilgili liderler zirvesi tutanakları.</span></p>

    <p class="duz" xml:lang="tr"><span class="duz">Birinci MİT Raporu.</span></p>

    <p class="duz" xml:lang="tr"><span class="duz">İkinci MİT Raporu.</span></p>

    <p class="duz" xml:lang="tr"><span class="duz">CHP’nin Yüksekova raporu.</span></p>

    <p class="duz" xml:lang="tr"><span class="duz">İşçi Partisi’nin alternatif Susurluk raporu.</span></p>

    <p class="duz" xml:lang="tr"><span class="duz">Mehmet Eymür’ün Hanefi Avcı hakkında açtığı tazminat davası dilekçesi.</span></p>

    <p class="duz" xml:lang="tr"><span class="duz">Mehmet Eymür, “MİT raporu” şeklinde adlandırılan “Etüd”ün hazırlanması, sızması ve içerdiği bilgiler.</span></p>

    <p class="duz" xml:lang="tr"><span class="duz">İşçi Partisi’nin Mehmet Eymür’le ilgili suç duyurusu.</span></p>

    <p class="duz" xml:lang="tr"><span class="duz">Avukat Ceyhan Mumcu’nun, Mehmet Eymür’ün İstanbul DGM’ deki Susurluk davasında verdiği tanık ifadesine karşı basın açıklaması.</span></p>

    <p class="duz" xml:lang="tr"><span class="duz">İçel Milletvekili Fikri Sağlar’ın Başbakan Mesut Yılmaz’a, Yalçın Özbey’le ilgili 11 ağustos 1997 tarihli yazılı soru önergesi.</span></p>

    <p class="duz" xml:lang="tr"><span class="duz">İçişleri Bakanı Murat Başesgioğlu’nun, Fikri Sağlar’a Başbakan Mesut Yılmaz adına verdiği 19 eylül 1997 tarihli, yazılı cevap.</span></p>

    <p class="duz" xml:lang="tr"><span class="duz">“Türkiye ve Terör”: Uğur Mumcu, Ünal İnanç, Doğu Ergil ve Dursun Yıldırım’ın katıldığı ve Muammer Yaşar Bostancı’nın yönettiği açık oturum.</span></p>

    <p class="duz" xml:lang="tr"><span class="duz">Zürich Savcılığı’nın Abdullah Çatlı hakkında 25 şubat 1982’de düzenlediği sabıka kaydı.</span></p>

    <p class="duz" xml:lang="tr"><span class="duz">İsviçre İnterpolü’nün 25 şubat 1982’de Ankara, Paris ve Roma’ya gönderdiği Abdullah Çatlı’yla ilgili telsiz mesajı.</span></p>

    <p class="duz" xml:lang="tr"><span class="duz">Abdullah Çatlı’nın Türkiye’ye iadesi için Ankara Sıkıyönetim Savcılığı, Adalet Bakanlığı ve Dışişleri Bakanlığı arasında 1982 yılındaki yazışmalar.</span></p>

    <p class="duz" xml:lang="tr"><span class="duz">Basel Emniyeti Uyuşturucu Madde Bölümü dedektif uzmanı P. P. Buscheau’nun “Mısır Koçanı Operasyonu” nihaî raporu.</span></p>

    <p class="duz" xml:lang="tr"><span class="duz">İsviçre Basel Kantonu Savcılığı’nın Abdullah Çatlı ve arkadaşları hakkında 25 ekim 1984’te düzenlediği uyuşturucu kaçakçılığıyla ilgili iddianame.</span></p>

    <p class="duz" xml:lang="tr"><span class="duz">Paris Emniyeti’nin Hasan Kurtoğlu (Abdullah Çatlı) hakkında 27 ekim 1984’te düzenlediği ve Paris İnterpolü’nün 13 mart 1985’te Ankara’ya gönderdiği sabıka kaydı ve parmak izi örnekleri.</span></p>

    <p class="duz" xml:lang="tr"><span class="duz">Abdullah Çatlı’nın Türkiye’ye iadesi için Ankara Sıkıyönetim Savcılığı, Adalet Bakanlığı ve Dışişleri Bakanlığı arasında 1985 yılındaki yazışmalar.</span></p>

    <p class="duz" xml:lang="tr"><span class="duz">Mehmet Özbay’ın Londra ve Chicago’daki başkonsolosluklara, kaybettiği pasaportlar yerine yenilerinin verilmesi için başvuru dilekçeleri.</span></p>

    <p class="duz" xml:lang="tr"><span class="duz">Hollanda Parlamentosu Uyuşturucuyla Mücadele Komisyonu raporu.</span></p>

    <p class="baslik" xml:lang="tr"><span class="duyuru-baslik">Gazeteler, dergiler, TV programları</span></p>

    <p class="duz" xml:lang="tr"><span class="italik">Akit, Akşam, Aydınlık (</span><span class="duz">günlük</span><span class="italik">), Cumhuriyet, Günaydın, Hergün, Hürriyet, Millî Gazete, Milliyet, Orta Doğu, Radikal, Sabah, Siyah Beyaz, Tercüman, Türkiye, Yeni Şafak, Yeni Yüzyıl, Zaman.</span></p>

    <p class="duz" xml:lang="tr"><span class="italik">Aksiyon, Aktüel, Aydınlık (</span><span class="duz">haftalık</span><span class="italik">), Devrim, 2000’e Doğru, Nokta, Söz, Tempo, Yön, Yüzyıl.</span></p>

    <p class="duz-son-paragraf-2" xml:lang="tr"><span class="duz">İnter Star Haber Merkezi arşivi, Show TV Ankara bürosu arşivi, 32. Gün arşivi.</span></p>

    <p class="foto" xml:lang="tr"><span class="generated-style"><img alt="Reis" class="generated-style" src="../Images/Reis_fmt.jpeg" /></span></p>

    <p class="bold-ortali-2-en-son" xml:lang="tr"><span class="fotograf-alti">Paris Emniyeti’nin Hasan Kurtoğlu (Abdullah Çatlı) hakkında 27 ekim 1984’te düzenlediği ve Paris İnterpolü’nün 13 mart 1985’te Ankara’ya gönderdiği sabıka kaydı ve parmak izi örnekleri.</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Yaşar Öz.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">İstanbul Ülkü Ocakları eski başkanı Mehmet Güler, Alpaslan Pehlivanlı’nın Çatlı için Köşk’e çıkıp Cumhurbaşkanı Turgut Özal’dan yardım istediğini iddia ediyor. Güler’in iddiasına göre Özal, Çatlı’nın hukukî durumunu inceletiyor. Sonunda Pehlivanlı’ya, “Bir şey yapamayız, medya öğrenirse çok zor durumda kalırız” diyor.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">ANAP o dönemde hükûmetteydi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">Avukat Ceyhan Mumcu’nun 24 temmuz1997 tarihli basın açıklaması.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot">1980 öncesinde polis teşkilatında iki meslek kuruluşu vardı. Sol eğilimli polisler Pol-Der’i, MHP eğilimli polislerse Pol-Bir’i kurmuşlardı. 12 Eylül darbesinden önce bu derneklerin ikisi de kapatıldı. Dernekler kapatıldı ama, isimleri kaldı yadigâr: solcu polislere Pol-Der’li, sağcı polislere Pol-Bir’li denmeye devam edildi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot">Turgay Maraşlı, Susurluk Kazası’ndan üç ay önce Deniz Köşkler Mahallesi, Sahil Yolu, Tel Sokak’taki evinden apar topar ayrıldı. Aradan bir yıl geçmesine rağmen nerede olduğu bilinmiyor.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-7-backlink" id="footnote-231-7">7</a>]<span class="dipnot">O dönemde vakfın başkanlığını, Emlak Bankası eski genel müdürü Aydın Ayaydın yürütüyordu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-8-backlink" id="footnote-231-8">8</a>]<span class="dipnot">Susurluk Kazası’ndan sonra Çatlı’nın telefon kayıtlarından Ali Ünal’la da çeşitli görüşmeler yapmış olduğu anlaşıldı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-9-backlink" id="footnote-231-9">9</a>]<span class="dipnot">Saygı Öztürk’ün “Çatlı ve gerçek Özbay arkadaş” başlıklı haberi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-10-backlink" id="footnote-231-10">10</a>]<span class="dipnot">Gülden Aydın röportajı,</span> <span class="dipnot-italik">Hürriyet</span><span class="dipnot">, 14 ocak 1997.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-11-backlink" id="footnote-231-11">11</a>]<span class="dipnot">Varsak Beldesi Belediye Başkanı Hüseyin Ayanoğlu, Çatlı’nın Eymür ve Eken’in ziyaretine geldiğini doğruluyor.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-12-backlink" id="footnote-231-12">12</a>]<span class="dipnot">Korkut Eken BOTAŞ’ta çalışmaya başladığında, kendisi hakkında, “Güneydoğu’da radikal İslamcı örgüt Hizbullah’ı, PKK’ya karşı kullanmak için devlet gözetiminde eğitiyor” iddiası vardı. Bu kitabın yazarlarından Soner Yalçın, bunun üzerine birkaç kez BOTAŞ’a gidip kendisiyle uzun sohbetler yaptı. Eken iddiayı reddetti. Ekonomik bir sıkıntı içinde olduğu anlaşılıyordu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-13-backlink" id="footnote-231-13">13</a>]<span class="dipnot">Soner Yalçın’la görüşmelerinde adının geçmemesi için oldukça ısrarcı olan Korkut Eken, “danışman” olduktan sonra gazetelere, dergilere röportajlar vermeye başladı. Hatta fotoğrafının çekilmesinden bile artık rahatsız olmuyordu. Tedirginliğini üzerinden atmıştı! 29 aralık 1993 tarihli</span> <span class="dipnot-italik">Aktüel</span> <span class="dipnot">dergisinde Ali Çağatay’a şöyle diyordu: “Apo’yu (Abdullah Öcalan) biz öldüreceğiz.”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-14-backlink" id="footnote-231-14">14</a>]<span class="dipnot">Ayrıntılar için bkz.</span> <span class="dipnot-italik">BECO/Behçet Cantürk’ün Anıları,</span> <span class="dipnot">Soner Yalçın, Su Yayınları, 1999.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-15-backlink" id="footnote-231-15">15</a>]<span class="dipnot">Bu belge Susurluk Kazası’ndan sonra Çatlı’nın üzerinden çıkınca dönemin İçişleri bakanı Mehmet Ağar, “Benim böyle bir belgeden haberim yok. Bu sahtedir. Ayrıca Emniyet Genel Müdürlüğü’nde uzman kadrosu yok” dedi. Ancak, Jandarma Genel Komutanlığı Kriminal Dairesi tarafından yapılan incelemede imzanın Mehmet Ağar’a ait olduğu gerçeklik kazandı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-16-backlink" id="footnote-231-16">16</a>]<span class="dipnot">Uyuşturucu kaçakçısı Liceli Hüseyin Baybaşin, 18 mayıs 1996 tarihli</span> <span class="dipnot-italik">Aydınlık</span> <span class="dipnot">dergisine yaptığı açıklamalarda, yeşil pasaport, polis kimliği, silah ruhsatı gibi sahte kimliklerin Mehmet Ağar tarafından 1980 yılından beri verildiğini söylüyordu: “Mehmet Ağar’la 12 Eylül 1980’den sonra Selamiçeşme’deki Melih Baler’e ait Kolin Külüp’te sık sık bir araya geldik. Ben polis arabalarıyla geziyordum. Devamlı olarak polislerin adına kayıtlı silahları kullanıyordum. Bunları bana bizzat Mehmet Ağar veriyordu. Çok mermi vermiştir bana. Hüseyin Baybaşin adımı yazarak bana polis kimlikleri düzenliyordu. Bizim isteğimiz üzerine birçok kişiye de verdi. 1980’den sonra hep onun verdiği kimliklerle dolaştım. Bizzat kendisi bana eliyle pasaport verdi. “Devlet görevlisi” yazardı pasaportta. Bir defasında pasaportta “eşi” yazıyordu. Ben de kızmıştım, ‘Neden benim tanımadığım kadınları bana eş yapıyorsun?’ diye.” (Mehmet Ağar, Baybaşin’in anlattıklarının hepsini yalanladı.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-17-backlink" id="footnote-231-17">17</a>]<span class="dipnot">Mehmet Çakır tabancasının Susurluk Kazası’ndan sonra Çatlı’nın üzerinden çıkmasına çok şaşırdı. “Drej Ali’nin yeğeni Nihat Yasak benim silahımı, Urfa’da bulunan bir akrabasına anlattığını ve onun çok beğendiğini belirterek satmamı istedi. Kooperatif nedeniyle borcum vardı, o yüzden Nihat Yasak’a sattım” dedi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-18-backlink" id="footnote-231-18">18</a>]<span class="dipnot">Susurluk Kazası’ndan sonra, Çatlı’nın polis lojmanında oturduğunu teyit eden karakol amiri Başkomiser Doğan Şimşek ile Çatlı’nın evraklarını muhtarlığa götürerek elden takibini yapan polis memuru Dinçer Sarıboğa hakkında zaman aşımı nedeniyle soruşturma açılamadı. Sadece mahallenin muhtarı Burhan Kocapehlivan hakkında idarî soruşturma yürütüldü.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-19-backlink" id="footnote-231-19">19</a>]<span class="dipnot">Dönemin Emniyet genel müdürü Mehmet Ağar’a gönderilen silahlardan Smith Wesson, bir yıl sonra, bir otomobilde bir kez daha ele geçirildi! Arabayı, Yaşar Öz ile Muğla’da ortak benzin istasyonu işleten Aydınhan Kasal kullanıyordu. Yolcular da, Kasal’ın yakın arkadaşı Ali Ekber Yüce ile Yaşar Öz’ün ablası Mürvet Öz ve akrabası Arzu Öztürk’tü!</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-20-backlink" id="footnote-231-20">20</a>]<span class="dipnot">Tarık Ümit’i, Mehmet Ağar’la tanıştıran da bir dönem Mehmet Eymür’ün sağ kolu olan Korkut Eken’di!</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-21-backlink" id="footnote-231-21">21</a>]<span class="dipnot">İkinci Dünya Savaşı’ndan zaferle çıkan Sovyetler Birliği ve Amerika Birleşik Devletleri, savaştan sonra kendi aralarında “soğuk savaş”a başladılar. Bu yeni tarz savaş döneminin insanlığa “hediyesi” Gladio’ydu. Sovyetler Birliği dağıldı ama Gladio’ya duyulan ihtiyaç bitmedi. Ama bu kez görevi artık komünizmin yayılmasını önlemek değil, “yeni dünya düzeni”ne bekçilik yapmaktı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-22-backlink" id="footnote-231-22">22</a>]<span class="dipnot">“Azerbaycanlı darbeciler: Çiller ve Gökdemir’le yemek yedik.” (</span><span class="dipnot-italik">Sabah</span> <span class="dipnot">gazetesi</span><span class="dipnot-italik">,</span> <span class="dipnot">26 mayıs 1997.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-23-backlink" id="footnote-231-23">23</a>]<span class="dipnot">Enis Berberoğlu,</span> <span class="dipnot-italik">Susurluk, 20 Yıllık Domino Oyunu,</span> <span class="dipnot">s. 122-123.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-24-backlink" id="footnote-231-24">24</a>]<span class="dipnot">“Aydın yurtsever polisler” imzasıyla</span> <span class="dipnot-italik">Aydınlık</span> <span class="dipnot">dergisine gönderilen bu bilgi, derginin 4 mayıs 1996 günü sayısında yayımlanmıştır.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-25-backlink" id="footnote-231-25">25</a>]<span class="dipnot">Almanya’da ölen eski Ülkücülerden ve Bedrettin Cömert cinayetinin sanıklarından Üzeyir Bayraklı’nın cenazesinin Ankara’ya getirildiği gün, Yazıcıoğlu ile Çatlı, Cinnah Caddesi’ndeki bir büroda buluşmuşlardı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-26-backlink" id="footnote-231-26">26</a>]<span class="dipnot">Fuller ile adına bu kitapta sık sık rastladığınız CİA’nın Türkiye istasyon şefi Paul Henze, CİA’nın yan örgütü olan Rand Corporation’da birlikte çalışıyorlar.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-27-backlink" id="footnote-231-27">27</a>]<span class="dipnot">Tansu Çiller, başbakanlığı döneminde nereye harcandığı bilinmeyen 500 milyar liraya ilişkin olarak, 22 mayıs 1996 DYP TBMM grubu toplantısında bakın neler söylüyordu: “Bu sırlar açıklanırsa millet ayağa kalkar, dünya ayağa kalkar. İnsanlar, milletler birbirine düşer. Türkiye çöker, rejim tehdit altına girer. Herkes altında kalır. Halka halka, zincir zincir, o ülkeden buraya, her gün büyüyerek devam eder.” Hiç sormazlar mı: “Peki kardeşim, Türkiye’nin başını bu kadar belaya sokacak, uluslararası bir tertibe kimin adına girdiniz? CİA kriz bölgelerine müdahaleden söz ediyor, yoksa siz bu ‘direktif’e göre mi hareket ettiniz?”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-28-backlink" id="footnote-231-28">28</a>]<span class="dipnot">2 temmuz 1996 tarihli Bulgaristan’ın</span> <span class="dipnot-italik">24 Saat</span> <span class="dipnot">gazetesi Çiller ve “arkadaşlarının” Çeçenistan’da yaptıklarıyla ilgili haberinde şunları yazdı: “Yunan basının bildirdiğine göre Alman hükûmeti, Ankara’nın Çeçen direnişçileri silahlandırdığını saptadı. Bonn’da yapılan açıklamaya göre yardım Bulgaristan üzerinden gönderildi. Geniş çaplı araştırmayla, bu olaya Türk gizli görevlilerinin ve koalisyondaki her iki partinin de karıştığı saptandı. 10 milyon DM tutarındaki para yardımı Çiller’in örtülü ödeneğinden yapıldı. Çeçen direnişçilere otomatik silahların teslimatının geçen ekimde yapıldığı ve halen de devam edebileceği belirtildi. Buraya bir bilgi de biz ekleyelim: silahların bir bölümü yine daha önce okuduğunuz Bulgarların ünlü Kintex şirketi ile Türkiye’den Çiller’in yalı komşusu bir işadamı işbirliğiyle sağlanıyordu.”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-29-backlink" id="footnote-231-29">29</a>]<span class="dipnot">Kafkaslar’da kapışma oldukça kanlıydı. Azerbaycan darbesinden önce Gürcistan’da da ilginç olaylar oldu. 1993 yılının temmuz ayında CİA ajanı Fred Woodruff öldürüldü. Ağustos ayında CİA Başkanı James Woolsey Tiflis’e sürpriz bir ziyaret yaparak Şevardnadze’yle bir araya geldi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-30-backlink" id="footnote-231-30">30</a>]<span class="dipnot">10 aralık 1993 tarihinde KKTC’de kurulan Tarık Ümit’in ortak olduğu First Merchant Bank’ın ortakları arasında ilginç isimler vardı: Suudî Arabistan Dışişleri Bakanı Prens Faysal’ın Özel Kalem müdürü Kayzer Mahmud Butt adlı bir Suudî. Kayzer Mahmud’un görevi Kazakistan, Türkmenistan ve Tacikistan’la ilişkilerdi. Bir diğer ortak, İrlandalı Standart Finance Ltd. şirketiydi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-31-backlink" id="footnote-231-31">31</a>]<span class="dipnot">24 eylül 1996 tarihinde yayımlandı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-32-backlink" id="footnote-231-32">32</a>]<span class="dipnot">Behçet Cantürk, Savaş Buldan, Adnan Yıldırım gibi öldürülen Kürt işadamlarının adlarının bulunduğu liste.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-33-backlink" id="footnote-231-33">33</a>]<span class="dipnot">İşte size başka bir esrarengiz otomobil hikâyesi daha: 1 aralık 1994 günü Gebze’de şarampole düşmüş vaziyette görülen 06 MKZ 82 plakalı BMW otonun yanına giden emniyet görevlileri, aracın yanındaki şahsa kimliğini sorarlar. Şahıs Ahmet Tecer adına düzenlenmiş “polis tanıtma kartını” gösterir. Zaten elinde de polis telsizi vardır. Ancak polisler kimliği inandırıcı bulmazlar, art arda sorular sormaya başlarlar. Şahıs inandırıcı yanıtlar veremeyince belindeki silahı çekerek havaya ateş açar ve havanın karanlığından da yararlanarak kaçar. Kaçak şahsın polis kimliğini, telsizi kimden ve nasıl aldığı olaydan sonra hiç araştırılmaz. İlginçtir kimliği meçhul bu kişinin BMW otomobili 21 aralık 1994 günü Emniyet Genel Müdürlüğü hizmetine verilir. BMW’yi “Genelkurmay’ın otomobili” diyerek Kocaeli’den alıp Ankara’ya getiren kişi de Korkut Eken’dir! ANAP lideri Mesut Yılmaz BMW otomobilin önce Mehmet Ağar tarafından Elazığ’daki seçim çalışmalarında, daha sonra da Ağar’ın eşi tarafından kullanıldığını söylemektedir. Otomobil, 18 temmuz 1996 tarihine kadar Emniyet Genel Müdürlüğü’nce kullanıldı. Sonra Kocaeli Emniyet Müdürlüğü’ne iade edildi. Bu tarihten sonra yapılan arama sırasında BMW’yi 17 ağustos 1994 tarihinde Almanya’dan gelen bir vatandaşın İstanbul’da çaldırdığı ortaya çıktı. Otomobil, şasi ve motor numarası olmadığı biline biline iki yıl Emniyet Genel Müdürlüğü’nce kullanıldıktan sonra sahibine teslim edildi!</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-34-backlink" id="footnote-231-34">34</a>]<span class="dipnot">Mehmet Eymür Susurluk Skandalı’yla ilgili İstanbul 6 No’lu DGM’de yapılan 22 temmuz 1997 günkü duruşmada, Mehmet Ağar’la yaptığı telefon görüşmesine bir eklemede daha bulundu: “Ağar bana, ‘Bu tosunlar bizden habersiz bir şey yapmazlar’ dedi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-35-backlink" id="footnote-231-35">35</a>]<span class="dipnot">Emekli bir MİT görevlisi kitabın yazarlarına şöyle diyor: “Tarık Ümit öldürülmeden önce Çatlı tarafından uyarıldı. Olaydan sonra Eymür de ölümle tehdit edildi.”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-36-backlink" id="footnote-231-36">36</a>]<span class="dipnot">İşin gülünç yanı, Emniyet görevlilerinin, bu haberlerin basında yer almasına rağmen, Susurluk Kazası’ndan sonra, “Biz 1980 öncesi olayları pek bilmiyoruz. Abdullah Çatlı’nın adını çoktan unutmuştuk” demeleridir. Tarık Ümit’in esrarengiz bir biçimde kaçırılmasına adı karışan Abdullah Çatlı fotoğrafıyla birlikte gazetede haber olmuş, emniyet oralı bile olmamıştı!</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-37-backlink" id="footnote-231-37">37</a>]<span class="dipnot">MİT kaynaklı bir iddia: “Abdullah Çatlı ve ekibi sansasyonel bir eylem yaparak adlarını hem tarihe yazdırmak hem de yaptıkları silah ve uyuşturucu kaçakçılığı gibi örtülü işlerin üzerini biraz daha kapatmak istiyorlardı. Tarık Ümit’in Dev-Sol lideri Dursun Karataş’la ilişkisi vardı. Tarık Ümit’ten Dursun Karataş’ın kellesini istediler. Plana göre, Tarık Ümit, bir çanta dolusu eroini Dursun Karataş’a Hollanda’da teslim edecekti. Bu teslimat sırasında da Dursun Karataş öldürülecekti. Bu operasyonda Dev-Sol’la ilişkili uyuşturucu kaçakçısı Sami Hoştan da kullanılacaktı. Ancak Tarık Ümit planı bozdu. Çantayı götürüp Dursun Karataş’a verdi, parasını aldı. Fakat paranın üzerine yattı. Çatlı 4 milyon mark tutan bu parayı Tarık Ümit’ten istedi. Tarık Ümit vermedi. Bunun üzerine araları açıldı. Tarık Ümit, uyuşturucu kaçakçılığı yapan Dursun Karataş’la yakın ilişki içindeydi. Uyuşturucu kaçakçılığına karşı çıkan Dev-Sol içindeki Dursun Karataş muhalifleri Bedri Yağan ve arkadaşları Tarık Ümit’i öldürmeyi bile planlamışlardı. Bedri Yağan ve dört arkadaşının öldürüldüğü 6 mart 1993 İstanbul Esentepe baskınında Tarık Ümit’in ev ve işyerlerinin telefon numaraları, araç plakaları bulundu. Bunun üzerine Mehmet Ağar, Tarık Ümit’e 14 aralık 1993 tarihinde 34 ZU 478 plakalı arabayı tahsis etti. Tarık Ümit’e koruma verildi. Bir bilgi daha: baskın sırasında Ayhan Çarkın, Ömer Kaplan gibi halen bu grubun içinde olan özel timci polisler vardı. Ve bir soru: 12 eylül 1992 tarihinde Dev-Sol’daki ayrışmadan sonra İstanbul ve Ankara’da birçok eve yapılan baskınlarda, neden hep Bedri Yağan taraftarları öldürüldü?” MİT’in söylediğini doğru kabul edip, Dev-Sol liderlerinin yeraltı dünyasıyla böyle bir ilişkiye girdiğine inanmak zor! Ancak Avrupa ve Ortadoğu’da silahlı bazı sol örgütlerin uyuşturucu kaçakçılığı yapıp, silah aldıkları da bir gerçek.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-38-backlink" id="footnote-231-38">38</a>]<span class="dipnot">Nurettin Güven Susurluk Kazası’ndan sonra kendisiyle röportaj yapan gazeteci Uğur Dündar’a, Abdullah Çatlı çetesi tarafından öldürülmekten korktuğu için yurtdışına kaçtığını söyledi. Aslında Tarık Ümit gibi Nurettin Güven de çetenin elemanıydı. Ancak çete daha sonra “kendi evlatlarını yemeye” başlayınca yurtdışına kaçmıştı. Halen Londra’da, son derece lüks olan villasında yaşıyor.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-39-backlink" id="footnote-231-39">39</a>]<span class="dipnot">Haluk Kırcı’nın nasıl yakalandığı ve İstanbul Asayiş Şube Müdürlüğü’nde giren ve çıkanın ayrı ayrı dört kez kontrol edildiği, ayrıca çıkan şahısların telefonla hangi birimden çıktığının tespit edildikten sonra bırakıldığı, böylesine güvenlik önlemlerinin yer aldığı bir yerden elini kolunu sallaya sallaya nasıl çıktığı, kitabın daha sonraki bölümlerinde anlatılmıştır.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-40-backlink" id="footnote-231-40">40</a>]<span class="dipnot-italik">Demokrasi</span> <span class="dipnot">gazetesi, 19 ocak 1997.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-41-backlink" id="footnote-231-41">41</a>]<span class="dipnot">Kamuoyuna “JİTEM” ve “Yeşil” adlarını ilk kez, bu kitabın yazarlarından Soner Yalçın</span> <span class="dipnot-italik">Binbaşı Ersever’in İtirafları</span> <span class="dipnot">adlı kitabında duyurdu. Yeşil ve Hanefi Avcı hakkında daha ayrıntılı bilgi edinmek isteyenler ilgili kitaba bakabilir.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-42-backlink" id="footnote-231-42">42</a>]<span class="dipnot">Baysa İnşaat ve Taahhüt San. A.Ş. 28 eylül 1992 tarihinde 290479 sicil numarasıyla kuruldu. Şirketin kurucuları, Güven Sazak, Ahmet Baydar, Silva Sazak, Mine Baydar ve Alper Baydar’dı. Şirket kurucuları arasında adı geçen Sazaklar, öldürülen MHP’li Gümrük ve Tekel Bakanı Gün Sazak’ın yakın akrabalarıydı. Sazak ailesinin tüm fertleri, Abdullah Çatlı ve Meral Çatlı’yla yakın dosttu. Çatlılar sık sık Sazakların Beykoz’daki çiftliklerine davete gidiyordu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-43-backlink" id="footnote-231-43">43</a>]<span class="dipnot">Susurluk kazası sırasında Giresun Jandarma Bölge komutanı ve tuğgeneral olan Veli Küçük Güneydoğu’da görev yaparken JİTEM’in en önemli komutanlarındandı. Yeşil kod adlı Mahmut Yıldırım da, Tuğgeneral Küçük’ün en önemli adamlarından biriydi. Tuğgeneral Veli Küçük 1999 itibariyle, Çanakkale Bölge komutanlığı görevine getirildi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-44-backlink" id="footnote-231-44">44</a>]<span class="dipnot">İstanbul DGM Savcılığı Çatlı’nın Tuğgeneral Küçük’le 15 temmuz 1996 tarihinde üç kez, 23 eylül 1996’da ise bir kez telefon görüşmesi yaptığını gösterir belgeyi Genelkurmay’a ulaştırdı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-45-backlink" id="footnote-231-45">45</a>]<span class="dipnot">Hadi Özcan’ın 1 mart 1997 tarihinde TBMM Susurluk Komisyonu’na verdiği ifade.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-46-backlink" id="footnote-231-46">46</a>]<span class="dipnot">Hadi Özcan’ın aynı ifadesi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-47-backlink" id="footnote-231-47">47</a>]<span class="dipnot">Gonca Us, yıllar sonra Abdullah Çatlı, Sedat Bucak ve Emniyet Müdürü Hüseyin Kocadağ’la birlikte Susurluk’ta uğradığı kazada ölüme gitmeden önce bu otelde kalacaktır.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-48-backlink" id="footnote-231-48">48</a>]<span class="dipnot">Ayhan Çarkın hakkında 1990’lı yılların başında İstanbul’da görev yaparken beş ayrı baskında toplam 13 kişinin yargısız infazında bulunduğu iddiasıyla, İstanbul 4. Ağır Ceza Mahkemesi, Kartal 2. Ağır Ceza Mahkemesi ve İstanbul 7. Ağır Ceza Mahkemesi’nde açılmış davalar var. Her birinden 16 yıl hapsi isteniyor.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-49-backlink" id="footnote-231-49">49</a>]<span class="dipnot">Ömer Kaplan hakkında da Ayhan Çarkın gibi yargısız infazlarda bulunduğu iddiasıyla Bakırköy Ağır Ceza Mahkemesi, İstanbul 7. Ağır Ceza Mahkemesi ve Üsküdar Ağır Ceza Mahkemesi’nde açılmış davalar var. Bir davası da Yargıtay aşamasında.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-50-backlink" id="footnote-231-50">50</a>]<span class="dipnot">Bu düğünün videosunu ele geçirip televizyonda yayınlanan ATV muhabiri Mahmut Övür evinin önünde kurşunlanarak yaralandı. Yakalanan saldırganların Drej Ali’nin adamları olduğu öne sürüldü. Mahkemesi halen sürüyor.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-51-backlink" id="footnote-231-51">51</a>]<span class="dipnot">Bu “son anda kurtuldu” sözü, istihbaratçılara hiç inandırıcı gelmez. Onlar istihbaratta tesadüflere yer olmadığını düşünürler. Doğru veya yanlış. Ancak bir gerçek var ki, İngiltere, ABD gibi ülkelere bu kadar rahat girip çıkan Yaşar Öz’ün, bazı ülkelerin istihbarat örgütleriyle ilişkili olmadığını düşünmek de biraz saflık olur. Bir örnek olay: ekim 1984 tarihinde Afganistan Kâbil’de üç ajan yakalandı. Bunlardan biri Pakistan gizli servisi adına çalışan Nimruz Zülfikâr Haydar’dı. İkinci itirafçı İranlı’ydı. Üçüncüsü ise Turgut Üzücü adlı bir Ülkücü’ydü. Diğer iki ajan ülkeleri adına istihbarat faaliyetleri yürüttüklerini söylerken, bizim Türk nasıl ifade verdi dersiniz: “CİA adına çalışıyorum. CİA beni Almanya’da eğitti, sahte kimlikle Pakistan üzerinden Afganistan’a soktu.”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-52-backlink" id="footnote-231-52">52</a>]<span class="dipnot">Susurluk Kazası’ndan sonra dosya İstanbul Ağır Ceza Mahkemesi’nde yeniden açıldı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-53-backlink" id="footnote-231-53">53</a>]<span class="dipnot">Çatlıların evinde üç siyam kedisi var. Ana ve iki yavrusu. “Ana kedinin adını (‘Zilli’) Abdullah koydu, çünkü her kapı çalışında eşim geldi sanıp kapıya koşardı. Kokusuna çok alışmıştı. Abdullah aynı zamanda atları da çok severdi.” (Meral Çatlı)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-54-backlink" id="footnote-231-54">54</a>]<span class="dipnot">Uzi marka silahların Emniyet Özel Harekât Dairesi’yle ilişkisini daha aşağıdaki bölümlerde göreceğiz.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-55-backlink" id="footnote-231-55">55</a>]<span class="dipnot">1995-1996’da polis sohbetlerinde artık Çatlı’nın adı sık sık geçmeye başlıyor. Örneğin, şunlar konuşuluyor: “Abdullah Çatlı Yalova’da sucuk fabrikası sahibi Cumhur adlı bir kişiyle birlikte nükleer (uranyum) kaçakçılığı yapıyormuş. Nahçıvan sınır kapısında yakalanmışlar, ama devreye Sedat Bucak girip kurtarmış. Bunun karşılığında Cumhur adlı kişi milletvekili Bucak’a Susurluk’ta kaza yapan Mercedes’i hediye etmiş!” Söylenenler ne kadar doğruydu bilinmez. Ancak Çatlı’yla ilgili dedikodular artık poliste rahatça konuşuluyordu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-56-backlink" id="footnote-231-56">56</a>]<span class="dipnot">HAVAŞ ihalesi Turgay Ciner’e verildi. Ciner’in şirketlerinde yönetim kurulu üyeliği, koordinatörlük yapan Mehmet Ağar’ın kardeşi Yunus Ağar’ın bu ihalede herhangi bir ağırlığı oldu mu bilinmez. Ancak ANAP lideri Mesut Yılmaz 4 aralık 1996 tarihinde Meclis Susurluk Komisyonu’na verdiği ifadesinde, Mehmet Ağar’ın kardeşi Yunus Ağar’ın HAVAŞ’ın ortaklarından olduğunu söyledi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-57-backlink" id="footnote-231-57">57</a>]<span class="dipnot">Tevfik Nurullah Ağansoy, on yedi yaşında Ülkücü oldu. 1985 yılında itirafçılığı seçti. İtiraflarında on kişiyi öldürdüğünü söyledi. 1989 yılında cezaevinden çıktı. Ülkücü babalardan Alaattin Çakıcı’nın yanında yeraltı faaliyetlerine girdi. Engin Civan’ın vurulması olayına adı karıştığı için yurtdışına kaçtı. 1 eylül 1994’te, Almanya’da yakalandı. Emniyet Genel Müdürlüğü İstihbarat Dairesi Başkan Yardımcısı Hanefi Avcı’nın, TBMM Susurluk Komisyonu’na verdiği ifadeye göre, Ağansoy’un yurtdışına kaçırılışını MİT görevlisi Yavuz Ataç organize etmişti. Tevfik Ağansoy milletvekili Sedat Bucak’ın Ankara, Meclis lojmanlarındaki evine sık sık gidip geliyordu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-58-backlink" id="footnote-231-58">58</a>]<span class="dipnot">Gözaltına alınma hikâyeleri de hayli ilginç. Polis, Oğuz Yorulmaz’ı arayarak, “Akrasay’da yabancı uyruklu iki kadın, polis kimliği gösterenler tarafından gasp edilmiş. Görgü tanıkları sizi teşhis ettiler. Asayiş Şubesi’ne birkaç dakika uğrarsanız sizi yüzleştireceğiz. Bir şey çıkmaz ama yapmak zorundayız işte” diyor. Ercan Ersoy, saat 11.00’de, Oğuz Yorulmaz saat 15.30’da, Ayhan Çarkın ise saat 17.00’de gözaltına alınıyor.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-59-backlink" id="footnote-231-59">59</a>]<span class="dipnot-italik">Milliyet,</span> <span class="dipnot">27 aralık1996, Tunca Bengin’le röportaj.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-60-backlink" id="footnote-231-60">60</a>]<span class="dipnot">Ömer Lütfü Topal’ın öldürülmesinin üzerinden 140 gün geçtikten sonra silahın şarjöründe Abdullah Çatlı’nın parmak izinin bulunmasının da ilginç bir öyküsü var: İstanbul Emniyet Müdürlüğü’nde görevli bir polis, oğlunun sürekli bisiklet istemesinden bıkarak, sonunda bir gazetenin verdiği bisiklet kuponunu biriktirmeye başladı. Kupon için aldığı gazetenin her yerini satır satır okuyordu. Meslek icabı, Çatlı’nın sahte kimlikleri dikkatini çekti ve parmak izi konusuna takıldı. Önce Ankara Emniyet Müdürlüğü Kriminal Dairesi’nden Çatlı’nın parmak izini istedi. Bu isteği karşılık bulmadı. Ama ardından Çatlı’nın Şahin Ekli kimliğiyle yakalandığında alınan parmak izinin aynı olduğu anlaşılınca, hemen Ankara’dan Abdullah Çatlı’nın 1977 yılındaki fişi istendi. Üç parmak izinin de aynı olduğu ortaya çıktı. Bir polis memurunun dikkati sayesinde ortaya çıkan olay, kamuoyuna Meral Akşener’in büyük başarısı olarak sunuldu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-61-backlink" id="footnote-231-61">61</a>]<span class="dipnot">Hadi Özcan’ın Susurluk Komisyonu’na verdiği ifade.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-62-backlink" id="footnote-231-62">62</a>]<span class="dipnot">İstanbul DGM’nin 22 temmuz 1997 tarihli duruşmasındaki ifadesi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-63-backlink" id="footnote-231-63">63</a>]<span class="dipnot-italik">Hürriyet,</span> <span class="dipnot">5 kasım 1996.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-64-backlink" id="footnote-231-64">64</a>]<span class="dipnot">Serdağ Özdağ, Muhsin Yazıcıoğlu için hep önemli bir isimdi. Yazıcıoğlu cezaevinden çıktıktan sonra kurduğu Sosyal Güvenlik Vakfı’nın müdürü de Özdağ’dı. Serdar Özdağ 1992 yılında, “Özdağ Sigorta Aracılık Hizmetleri Limited Şirketi”ni kurdu. Ankara Atatürk Bulvarı’ndaki bürosunda Abdullah Çatlı ile Muhsin Yazıcıoğlu’nu sık sık buluştururdu: Özdağ, Haluk Kırcı’yı da yakından tanıyordu. Kırcı’nın otomobilinin sigorta işlemini de o yapmıştı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-65-backlink" id="footnote-231-65">65</a>]<span class="dipnot">21 ağustos 1997 tarihli</span> <span class="dipnot-italik">Yeni Yüzyıl</span> <span class="dipnot">gazetesinde, Hülya Köylü’nün haberi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-66-backlink" id="footnote-231-66">66</a>]<span class="dipnot">Bulgarların ünlü Kintex şirketini kitabın ilgili bölümünden anımsayınız. 1970’li yıllarda Bulgaristan’dan Türkiye’ye başta silah olmak üzere giren tüm kaçak mallar bu şirket üzerinden geliyordu. Yıllar sonra temmuz 1997 başında Kapıkule sınır kapısında 1 milyar 800 milyon dolarlık silah yakalandı. Yakalanan Mehmet Yılmaz adlı soydaş, silahları Kintex şirketinden, İstanbul’daki Balkan Transport Şirketi’ne getirdiğini söyledi. Mehmet Üstünkaya, Balkan Transport’un hem kurucusu hem de ortağıydı. Yalı komşusu Üstünkaya, Bulgarların ünlü şirketi Kintex’e yabancı biri değildi. 1970’li yıllarda şirketin Türkiye temsilcisiydi. Üstünkaya o yıllarda Balkan Transport ve diğer şirketi Trakya Transport şirketiyle Kintex firmasının Türkiye üzerindeki transit işlemlerini yapıyordu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-67-backlink" id="footnote-231-67">67</a>]<span class="dipnot">Sarıyer Cumhuriyet Savcılığı’nın 7 temmuz 1997 tarihli iddianamesi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-68-backlink" id="footnote-231-68">68</a>]<span class="dipnot">“Rıfat Usta’nın Yeri”yle ilgili bilgilerimizi tazeleyecek olursak, Ömer Lütfü Topal’ın öldürülmesine adı karıştığı için İstanbul Emniyet Müdürlüğü’nde gözaltına alınan özel timci Oğuz Yorulmaz’ın “Ben olayın olduğu akşam arkadaşlarımla ‘Rıfat Usta’nın Yeri’nde yemek yiyordum” diye ifade verdiğini anımsıyoruz.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-69-backlink" id="footnote-231-69">69</a>]<span class="dipnot">Oral Çelik, Türkiye’deki son davasından da tahliye olup serbest kaldıktan sonra, 14 nisan 1997 günü Fransız gazeteci Stoerkel’e telefon etti. İkinci kez, tüm bildiklerini anlatmak için daha önce istemiş olduğu 500 milyon doları 50 milyon dolara indirdiğini söyledi. (Jean-Marie Stoerkel’ın</span> <span class="dipnot-italik">Aydınlık</span> <span class="dipnot">dergisinin 15-16 haziran 1997’de düzenlediği “Uluslararası Susurluk Konferansı”nda yaptığı konuşma.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-70-backlink" id="footnote-231-70">70</a>]<span class="dipnot">Hüseyin Kocadağ, 1944 Erzincan doğumlu. Evli iki çocuk babası. 1967 yılında Polis Enstitüsü’nü bitirerek Uşak’ta mesleğe başladı. Hakkâri, Diyarbakır Emniyet Müdürlüğü’nde çalıştı. 1980 yılında Ankara Gölbaşı’nda eğitim yaptığı dönemde İranlı bir kadınla ilişkisi yüzünden vuruldu. Kaldırıldığı Trafik Hastanesi’nde yeraltı dünyasının ünlü isimlerinden İskender Çolak’ın kan vermesi nedeniyle açığa alındı. Mahkeme kararıyla mesleğe döndü. Necdet Menzir döneminde, Terörle Mücadele, İstihbarat, Özel Harekât ve Asayiş şubelerinden sorumlu İstanbul Emniyet müdür yardımcılığı görevine getirildi. Yargısız infazlara karıştığı gerekçesiyle çok eleştirildi. Kocadağ bu tarihte yakın arkadaşı ve meslektaşı Hanefi Avcı’ya “Acaba yanlış mı yapıyoruz, günaha mı giriyoruz?..” diye dert yanmaya başladı. Gazi Mahallesi olaylarında Menzir’le arası açıldığı için Kemalettin Eröge Polis Okulu müdürlüğüne atandı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-71-backlink" id="footnote-231-71">71</a>]<span class="dipnot">Soner Yalçın’ın notu:</span> <span class="dipnot-italik">Behçet Cantürk’ün Anıları</span> <span class="dipnot">adlı kitabı yazarken, gerek öldürülen Savaş Buldan’ın gerekse öldürülen Adnan Yıldırım’ın aileleriyle birkaç kez görüştüm. Buldan ve Yıldırım ailelerinin bir iddiaları vardı: “Savaş ve Adnan’ın kaçırılmasında Hüseyin Kocadağ’ın parmağı var.” Doğrusu bu iddiaya pek inanmamıştım. Yine de araştırdım. Kimse iddiayı doğrulayacak bilgiye sahip değildi. Gazeteci Ünal İnanç, Hüseyin Kocadağ’ı tanıyordu, “Ağabey, öldürülen Savaş Buldan ve Adnan Yıldırım’ın yakınları bu işte Hüseyin Kocadağ’ın da olduğunu iddia ediyorlar. Kendisine sorabilir miyiz, nasıl olsa reddedecek de, biz en azından bu soru karşısındaki tavrını öğrenmiş oluruz” dedim. Ancak Ünal İnanç o günlerde Hüseyin Kocadağ’a bir türlü ulaşamadı. Ve bu iddia da Susurluk Kazası’na kadar hep iddia olarak kaldı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-72-backlink" id="footnote-231-72">72</a>]<span class="dipnot">Otel görevlileri Ağar ailesinin faturasını, patronları Sudi Özkan’ın isteği nedeniyle Mehmet Ağar’a vermediklerini söylüyorlar. Bucak ve Çatlı’nın otel masraflarını ise Ali Oto adlı bir işadamı ödemişti. Ali Oto ve kardeşleri, Mehmet Ağar’ın İçişleri bakanlığı döneminde Özel İdare bütçesinden Aydın’daki polis okulu inşaatının ihalesini aldılar. Ali Oto aynı zamanda Hüseyin Kocadağ’ın uzaktan akrabasıydı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-73-backlink" id="footnote-231-73">73</a>]<span class="dipnot">Soner Yalçın’ın notu: Susurluk Kazası’ndan sonra, Bucak ve Çatlı’nın İçişleri Bakanı Mehmet Ağar’ın eşini ve kızını otelde ziyaret ettiklerini, otel masraflarını da kumarhaneler kralı Sudi Özkan’ın ödetmediğini Show TV haber bülteninde haber yaptım. Türkiye’nin yakın tarihine baktığınızda birçok devlet görevlilerinin kimlerle ne ilişkiler içinde olduklarının meslektaşlarımız tarafından belgeleriyle kamuoyuna açıklandığını görürsünüz. Ancak bugüne kadar –birkaç istisna dışında– bu devlet görevlilerinin istifa ettiğine veya istifasının istendiğine tanık olunmamıştır. Artık ne olduysa (!) Bucak ve Çatlı’nın bu ziyaretinin duyulmasının ardından, Tansu Çiller, Ağar’ın istifasını istedi! Şimdi benim de bundan haklı olarak gurur duymam gerekiyor; öyle ya, haberim İçişleri bakanını koltuğundan etmişti.</span></p>

        <p class="dipnotlar" xml:lang="tr"><span class="dipnot">Ama “kazın ayağı hiç de öyle değildi”. Türkiye’de, hele Sayın Çiller böyle bir haber nedeniyle kabinenin en önemli koltuklarından birinde oturan bir bakanı, hele de Mehmet Ağar’ı bu kadar kolay harcayamazdı.</span></p>

        <p class="dipnotlar" xml:lang="tr"><span class="dipnot">İşin özü şuydu: Mehmet Ağar, kendini DYP genel başkanlığına hazırlıyordu. Refah Partisi’yle koalisyon kuran Çiller’e kamuoyundan da büyük tepki vardı. Bundan yararlanmak istiyordu. Başbakan Necmettin Erbakan’ın Libya gezisine de bu nedenle onay vermemişti! Çiller, Ağar’ın bu stratejisinin farkındaydı. Ağar’ın kellesini uçurmak için fırsat bekliyordu. İşte bizim “naçizane” haberimiz de bu fırsatı verdi!</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-74-backlink" id="footnote-231-74">74</a>]<span class="dipnot">Bir iddiaya göre Haluk Kırcı da bu ekibin içindeydi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-75-backlink" id="footnote-231-75">75</a>]<span class="dipnot">İddiaya göre Ercan Ersoy’un yanında Haluk Kırcı da vardı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-76-backlink" id="footnote-231-76">76</a>]<span class="dipnot">Kaza yerine gidenlerden biri de Sami Hoştan’ın yakını Mehmet Şehirlioğlu’ydu.</span> <span class="dipnot-italik">Gözcü</span> <span class="dipnot">gazetesinin muhabiri Şehirlioğlu, kazadan sonra Milletvekili Bucak’la ilk röportajı yapma “başarısını” da gösterdi!</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-77-backlink" id="footnote-231-77">77</a>]<span class="dipnot">İtirafçı Mustafa Deniz, Binbaşı Cem Ersever ve Hanefi Avcı ilişkisi için bkz.</span> <span class="dipnot-italik">Binbaşı Ersever’in İtirafları,</span> <span class="dipnot">Soner Yalçın, Kaynak Yayınları.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-78-backlink" id="footnote-231-78">78</a>]<span class="dipnot-italik">Yeni Yüzyıl</span> <span class="dipnot">gazetesi, 1 ağustos 1997.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-79-backlink" id="footnote-231-79">79</a>]<span class="dipnot">JGK Krim. D. Bşk’lığının 11 kasım 1996/191766 sayılı ekspertiz raporu.</span></p>
      </div>
    </div>
  </div>
</body>
</html>
