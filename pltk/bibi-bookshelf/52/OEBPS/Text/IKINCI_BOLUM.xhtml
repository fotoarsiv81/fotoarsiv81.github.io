<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>IKINCI_BOLUM.xhtml</title>
  <link href="../Styles/template.css" rel="stylesheet" type="text/css" />
  <meta content="urn:uuid:cac2ecbd-ac48-483d-bee7-bca5e34e99ed" name="Adept.expected.resource" />
</head>

<body>
  <div class="generated-style" id="ikinci-bolum">
    <p class="bolum-ismi" xml:lang="tr"><span class="bolum-ismi">İkinci bölüm</span></p>

    <h1 class="bolum-ismi-2-satir" id="toc-anchor" xml:lang="tr"><span class="bolum-ismi">(1974-1980)</span></h1>

    <p class="duz" xml:lang="tr"><span class="duz">Abdullah Çatlı daha evliliğinin tadını çıkaramadan, kendini başkentte buldu. 1974 yılı güzünde Ankara Malî Bilimler Yüksek Okulu’na başladı.<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">Çatlı’nın okulu Ülkücülerin kontrolündeydi. Zaten okul, tanınmış Ülkücüleriyle ünlüydü: Selahattin Sarı, Türkmen Onur, Devlet Bahçeli...</span></p>

    <p class="duz" xml:lang="tr"><span class="duz">Ankara’da Site Yurdu’nda kalıyordu. Dördüncü kattaki odasını, Nevşehirli hemşerileriyle paylaşıyordu: yiyeceğini, içeceğini ve fikirlerini...</span></p>

    <p class="duz" xml:lang="tr"><span class="duz">12 Mart askerî yönetimi MHP gençlik kollarının faaliyetlerine ara vermemişti.</span></p>

    <p class="duz" xml:lang="tr"><span class="duz">Ülkü Ocakları Birliği kapatılırken genel başkan olan Ramiz Ongun, 12 Mart’tan sonra parti gençlik kollarının başına geçecekti.</span></p>

    <p class="duz" xml:lang="tr"><span class="duz">Ülkücülerin “dinlenme” dönemi fazla uzun sürmedi.</span></p>

    <p class="duz" xml:lang="tr"><span class="duz">28 kasım 1974, Ülkücü hareket için dönemeç noktası oldu. MHP gençlik kolları bu tarihte yaptığı kurultayda “Tekrar dirilmekte olan komünizme karşı eylem” kararı aldı.</span></p>

    <p class="duz" xml:lang="tr"><span class="duz">1974 yılından sonra siyasal olaylarda ölen ilk on kişi, tıpkı 1960’lı yıllarda olduğu gibi sol görüşlüydü.</span></p>

    <p class="duz" xml:lang="tr"><span class="duz">Abdullah Çatlı, Türkiye’nin bir iç savaş ortamına sürüklenmesinde kendisine hangi rollerin düşeceğinden kuşkusuz o günlerde habersizdi.</span></p>

    <p class="duz" xml:lang="tr"><span class="duz">Çatlı yeni geldiği başkentin hızlı siyasî yaşamına ayak uydurmaya çalışırken, Türkiye, askerî dönemden sivil döneme geçişin sancılarını yaşıyordu. Deniz Gezmiş, Yusuf Aslan ve Hüseyin İnan asılarak idam edilmişlerdi.</span></p>

    <p class="baslik-3" xml:lang="tr"><span class="duyuru-baslik">Askerden sivile</span></p>

    <p class="duz" xml:lang="tr"><span class="duz">12 Martçıların, Genelkurmay Başkanı Faruk Gürler’i cumhurbaşkanı yapmak için Parlamento üzerindeki son baskıları da, iki büyük partinin uzlaşmasıyla aşıldı. Demirel ile Ecevit anlaştılar ve Fahri Korutürk, cumhurbaşkanı seçildi.</span></p>

    <p class="duz" xml:lang="tr"><span class="duz">14 ekim 1973’te genel seçimlere gidildi. CHP, tarihinde ilk kez AP’yi geride bırakarak 186 milletvekilliği kazandı. Bu sonuçta, Ecevit’in seçim mitinglerinde “İşkencecilerden ve kontrgerilladan hesap sorulacağı” vaatlerinin de önemli rolü olmuştu.</span></p>

    <p class="duz" xml:lang="tr"><span class="duz">AP 149, MSP 49, Demokratik Parti 45, CGP 13, MHP 3, TBP ise 1 sandalye kazandı. MHP aldığı yüzde 3,3 oy oranıyla 450 milletvekilinin bulunduğu Meclis’e 3 milletvekili sokmuştu. Seçimden umduklarını bulamamışlardı. 1969 seçimlerinde yüzde 3 oy almışlardı. Aradan geçen dört yılda oylarını sadece binde 3 artırmışlardı.</span></p>

    <p class="duz" xml:lang="tr"><span class="duz">MHP devlet kadrolarına adamlarını yerleştirmek için hükûmette yer almak istiyordu. Ancak isteği gerçekleşmedi. CHP-MSP koalisyon hükûmeti kuruldu.</span></p>

    <p class="duz" xml:lang="tr"><span class="duz">Hükûmet ortağı olamayan MHP, 1974 yılında yapılan Kıbrıs çıkarmasından yararlanmayı bildi. Türkiye’ye yayılan milliyetçilik dalgası, MHP’nin tabanda giderek büyümesini sağlıyordu.</span></p>

    <p class="duz" xml:lang="tr"><span class="duz">Zaten kısa bir süre sonra da devletin içine sızmayı başardılar. Kıbrıs Harekâtı’nın ardından çıkan anlaşmazlıklar yüzünden CHP-MSP hükûmeti dağıldı.</span></p>

    <p class="duz" xml:lang="tr"><span class="duz">31 mart 1975 günü AP-MSP-MHP-CGP bir araya gelerek koalisyon hükûmeti kurdular. MHP ilk kez, devletin kilit yerlerine kadro yerleştirmeye başladı.</span></p>

    <p class="duz" xml:lang="tr"><span class="duz">Alpaslan Türkeş başbakan yardımcılığına getirildi. Görev alanı Millî İstihbarat Teşkilatı’ydı (MİT). Kısa zamanda MİT’teki birçok daire başkanlığını kontrol etmeye başladı.</span></p>

    <p class="duz" xml:lang="tr"><span class="duz">12 Mart darbesinden sonra, 1974 yılında da tıpkı dört yıl önce olduğu gibi yine Ülkücüler solcuları öldürmeye başladı.</span></p>

    <p class="duz" xml:lang="tr"><span class="duz">10 temmuz 1974’te sol görüşlü İzmit Petkim işçisi Ümit Tok vuruldu. Daha sonra yine sol kesimden, sırasıyla işçi Mehmet Filiz, öğrenci Şahin Aydın, işçi Hüseyin Örek öldürüldü.</span></p>

    <p class="duz" xml:lang="tr"><span class="duz">Sanki birileri yeniden düğmeye basmıştı. Ülkücüler yine siyasal şiddeti yaygınlaştırmak için çaba sarf ediyorlardı. Sağ-sol kutuplaşması keskinleştiriliyordu. 1975 yılında sekizi solcu, toplam dokuz kişi öldürüldü...</span></p>

    <p class="duz" xml:lang="tr"><span class="duz">O yıllara kadar eylemlerde ateşli silahlar tek tük kullanılıyordu. Dinamit ve bomba ise hiç yoktu...</span></p>

    <p class="duz" xml:lang="tr"><span class="duz">Artık zincir, demir, muşta dönemi kapanmaya başlıyordu...</span></p>

    <p class="duz" xml:lang="tr"><span class="duz">Onların yerini tabanca, otomatik silah ve bombalar alıyordu.</span></p>

    <p class="duz" xml:lang="tr"><span class="duz">Silahların Kıbrıs’tan geldiği söyleniyordu. Rumlardan kalan ganimetler Ülkücülerin bellerine sokuluyordu.</span></p>

    <p class="duz" xml:lang="tr"><span class="duz">Bu silahları kimler getiriyor, kimler Ülkücülere veriyordu?</span></p>

    <p class="duz" xml:lang="tr"><span class="duz">Baş tehdit ve dolayısıyla baş düşman komünizmdi. Ülkücüler ise bu savaşta devletin paramiliter gücüydü.</span></p>

    <p class="duz" xml:lang="tr"><span class="duz">Vurucu timler, bombacı timler oluşturulmaya başlandı.</span></p>

    <p class="duz" xml:lang="tr"><span class="duz">O yıllarda komando kampları da dirilmeye başladı. Kızılcahamam-Bolu arasında kurulan kampta Ülkücü gençler, 1960’lı yılların sonunda Muğla komando kampından yetişmiş Mustafa Sami Başaran başkanlığında silah kullanma, silah söküp takma, bomba yapımı, dağa çıkma eğitiminden geçirildi.</span></p>

    <p class="duz" xml:lang="tr"><span class="duz">Gencecik çocuklar bu eğitimlerden geçirilip metropollere gönderildiklerinde, bazıları Ülkücü İskender Karyağdı gibi, bomba imal ederken parçalanarak öldü. Ama ölenin yerini, hemen bir başka Ülkücü genç alıyordu...</span></p>

    <p class="baslik-3" xml:lang="tr"><span class="duyuru-baslik">Gökçen doğuyor</span></p>

    <p class="duz" xml:lang="tr"><span class="duz">1975 yılının mayıs ayında Ankara bombalı günler yaşıyordu.</span></p>

    <p class="duz" xml:lang="tr"><span class="duz">Türk Hukuk Kurumu Başkanı Prof. Muammer Aksoy ve Prof. Uğur Alacakaptan’ın evlerine patlayıcı madde atılmıştı.</span></p>

    <p class="duz" xml:lang="tr"><span class="duz">O günlerde, 22 mayısta, Abdullah Çatlı acilen Nevşehir’e çağrıldı...</span></p>

    <p class="duz" xml:lang="tr"><span class="duz">Eşi Meral Nevşehir Devlet Hastanesi’ne kaldırılmıştı. Çatlı aslında karısının çok yakında doğum yapacağını biliyordu ama “işlerinin” çokluğu nedeniyle “ha bugün ha yarın” diye gidişini durmadan erteliyordu.</span></p>

    <p class="duz" xml:lang="tr"><span class="duz">Haberi alır almaz Nevşehir’e koştu. Önce eve uğradı, Meral Hanım’ın hastaneye kaldırıldığını öğrenince dayısının Renault arabasına atladığı gibi hastaneye gitti. Meral Hanım doğum halindeydi.</span></p>

    <p class="duz" xml:lang="tr"><span class="duz">Çatlı kapıda sigara üstüne sigara içiyordu. Eşinin doğum sancısı çığlıklarını duyuyordu. Sonunda müjdeyi aldı: bir kızı olmuştu.</span></p>

    <p class="duz" xml:lang="tr"><span class="duz">Yanındaki arkadaşlarıyla hemen isim aramaya başladılar. İlk düşündükleri Osmanlı padişahlarının eşlerinin ya da kızlarının isimleriydi. Sonunda ismi kendi buldu. Nihal Atsız’ın</span> <span class="italik">Bozkurtlar</span> <span class="duz">kitabını okumaktaydı o günlerde. Romandaki kadın kahramanlardan birinin adı Gökçen’di. Kızına Gökçen adını verdi...</span></p>

    <p class="duz" xml:lang="tr"><span class="duz">Gökçen Çatlı, kitabın yazarlarına adıyla ilgili şunları söyledi:</span></p>

    <p class="duz" xml:lang="tr"><span class="duz">“Adımı çok seviyorum. Ülkücü ismi. Zaten o yıllarda Ülkücüler doğan çocuklarına hep Gökçen gibi Ülkücü ismi koymuşlar.”</span></p>

    <p class="duz" xml:lang="tr"><span class="duz">Abdullah Çatlı, Gökçen’in doğumundan sonra, karısıyla kızını görmek için her hafta sonu Nevşehir’e gidip gelmeye başladı.</span></p>

    <p class="baslik-3" xml:lang="tr"><span class="duyuru-baslik">İlk trafik kazası</span></p>

    <p class="duz" xml:lang="tr"><span class="duz">Susurluk onun ilk trafik kazası değildi... 1975 sonbaharında Nevşehir’den Niğde’ye okul arkadaşlarını görmeye giderlerken, tek kapılı Opel marka arabayla şarampole yuvarlanmışlardı. Yakın arkadaşı Ali camdan fırlamış, Ali’nin akrabası direksiyona sıkışmış, Çatlı’nın ise burnu bile kanamamıştı. Otomobilden çıkıp önce Ali’yi aramıştı. O sırada kazayı gören bir kamyon durmuş ve Çatlı’ya yardım etmişti. Arkadaşı Ali’yi, kamyon şoförü otomobilin otuz metre uzağında bulmuştu. Çatlı arkadaşını kucağına alıp yola çıkarmış, ancak üstleri başları kan içinde olduğu için hiçbir araç durup onları almamıştı. Sonunda bir araç durmuş, Ali ve onun akrabasını hastaneye yetiştirmesine yardımcı olmuştu. Çatlı, olayı daha sonra anlattığı Ali’ye, “Eğer o dakika elimde bir balyoz olsa bizi görüp de almayan tüm otomobilleri parçalardım” demişti...</span></p>

    <p class="duz" xml:lang="tr"><span class="duz">Abdullah Çatlı ölümden dönmüştü. Ancak 4 kasım 1975 günü, arkadaşlarının Gazi Eğitim Enstitüsü’nü işgal etmeleri üzerine çıkan çatışmada Alpaslan Gümüş ölmüştü.</span></p>

    <p class="duz" xml:lang="tr"><span class="duz">Çatlı, geçirdiği kazanın şokunu atlatmadan cenaze törenine katılmak için Ankara’ya geldi. Cenaze töreninde Millî Eğitim Bakanlığı Öğretmen Okulları Genel Müdürü Ayvaz Gökdemir de vardı! Çatlı ile “Komando Ayvaz”ın yolları yıllar sonra yine kesişecekti...</span></p>

    <p class="duz" xml:lang="tr"><span class="duz">1974 yılında 1975’in sonuna kadar geçen iki yıllık sürede meydana gelen çatışmalarda 50 kişi ölmüştü. Bunlardan 28’i sol, 6’sı sağ görüşlüydü. 16’sının ise görüşü belirlenememişti.</span></p>

    <p class="duz" xml:lang="tr"><span class="duz">İlginçtir, o sırada ölen solculardan hiçbirinin faili yakalanamadı...</span></p>

    <p class="baslik-3" xml:lang="tr"><span class="duyuru-baslik">Çatlı’nın Ülkücü hareket içinde yükselişi</span></p>

    <p class="duz" xml:lang="tr"><span class="duz">Ankara’da siyasî hava giderek gerginleşiyordu...</span></p>

    <p class="duz" xml:lang="tr"><span class="duz">“Abdullah Çatlı” adı da buna paralel biçimde giderek ünlendi...</span></p>

    <p class="duz" xml:lang="tr"><span class="duz">Ankara’ya geldiğinde Ülkücü hareket dağınıktı. Birbirinden kopuk değişik gruplar vardı. Her grubun ise bir lideri vardır: Mehmet Ekici, Mustafa Mit, Muhsin Yazıcıoğlu, Şevkat Çetin, Alpaslan Gümüş, Talip Gün...</span></p>

    <p class="duz" xml:lang="tr"><span class="duz">Herkes liderliğe oynuyordu. Bu nedenle gruplar arasında rekabet vardı.</span></p>

    <p class="duz" xml:lang="tr"><span class="duz">Çatlı, Muhsin Yazıcıoğlu’nun grubundaydı.</span></p>

    <p class="duz" xml:lang="tr"><span class="duz">Zamanla diğer grupları saf dışı bırakarak Ülkücülerin reisliğine kadar yükseldiler.</span></p>

    <p class="duz" xml:lang="tr"><span class="duz">Çatlı üniversitenin ilk yılında okulun başkanlığına seçildi. Kısa bir sürede Ülkücü hareket içinde hızla yükseldi.</span></p>

    <p class="duz" xml:lang="tr"><span class="duz">Esat Bütün anlatıyor; “1970’li yıllarda bizler için komando tabiri vardı. Biz bu komando tabirini yıkmak için takım elbise giyiyorduk. Özellikle yönetici durumunda olanlar mutlaka takım elbise giyerlerdi.”</span></p>

    <p class="duz" xml:lang="tr"><span class="duz">Abdullah Çatlı, gençliğinden itibaren şık giyinmesiyle tanınırdı. Çoğunlukla takım elbise giyiyordu. Arkadaşlarının da kendisi gibi giyinmesini istiyordu. Arkadaşlarını sık sık uyarırdı:</span></p>

    <p class="duz" xml:lang="tr"><span class="duz">“Şimdi bir kavga çıksa, polis sizin gibi parka, postal giyenleri hemen gözaltına alır. Benim gibi giyinirseniz, polis sizden şüphelenmez.”</span></p>

    <p class="duz" xml:lang="tr"><span class="duz">Üniversitelerde olaylar çığ gibi büyüyordu.</span></p>

    <p class="duz" xml:lang="tr"><span class="duz">Ülkücüler bir gün Hacettepe Üniversitesi’ni, bir gün Erkek Teknik Yüksek Öğretmen Okulu’nu işgal ediyordu. Yüzlerce öğrenci taşlı sopalı birbirine saldırıyordu. Sadece üniversiteler kaynamıyordu. Ülkücülerin denetimindeki Yıldırım Beyazıt Öğrenci Yurdu’nda kalanlar, Altındağ Lisesi’ne saldırmışlardı. Aynı olay Abidinpaşa semtinde de gerçekleşti. Solcu öğrencilerden Ata Yıldırım genç yaşında yaşama veda etti.</span></p>

    <p class="duz" xml:lang="tr"><span class="duz">27 Mayıs 1960 askerî hareketinin ünlü subaylarından Muzaffer Yurdakuler’in kendisi gibi solcu olan oğlu, Ankara Siyasal Bilgiler Fakültesi öğrencisi Hakan Yurdakuler tabancayla vurularak öldürüldü.</span></p>

    <p class="duz" xml:lang="tr"><span class="duz">On beş yıl önce birlikte hareket ettikleri Yurdakuler’in oğlunun öldürüldüğü o günlerde MHP lideri Türkeş, “Ülkücüler devlet güçlerine yardımcı oluyor” diyordu...</span></p>

    <p class="duz" xml:lang="tr"><span class="duz">Başkent Ankara Türkiye’nin aynasıydı.</span></p>

    <p class="duz" xml:lang="tr"><span class="duz">18 mayısta solcu öğrenci Fevzi Aslansoy, 30 mayısta evinin duvarındaki MHP sloganını silerken Ensari Bingöl vuruldu.</span></p>

    <p class="duz" xml:lang="tr"><span class="duz">Aralık ayında Ankara Ziraat Fakültesi’nde bir minibüse yaylım ateşi açıldı, Aynur Sertbudak öldü.</span></p>

    <p class="duz" xml:lang="tr"><span class="duz">Çatışmalarda Ülkücüler de yaşamlarını kaybediyordu.</span></p>

    <p class="duz" xml:lang="tr"><span class="duz">Ankara’daki Ülkücülerin cenaze törenlerinde bazen Abdullah Çatlı da konuşma yapıyordu. O dönemde Mehmet Albay, Ercüment Yahnici gibi bazı yakın okul arkadaşlarını da kaybetti.</span></p>

    <p class="duz" xml:lang="tr"><span class="duz">Kim kimi, neden vuruyor? Olaylar nasıl çıkıyor, kim çıkarıyor? Anlamını ve önemini kaybetmişti. Türkiye kaosa sürükleniyordu...</span></p>

    <p class="baslik-3" xml:lang="tr"><span class="duyuru-baslik">Çatlı yurttan eve taşınıyor</span></p>

    <p class="duz" xml:lang="tr"><span class="duz">Abdullah Çatlı üçüncü sınıfa geçtiğinde yurttan ayrılarak, arkadaşlarıyla birlikte Cebeci semtinde bir eve taşındı. Ev, İnci Sineması’nın bulunduğu apartmandaydı. Şimdiki düğün salonunun üstündeki dairede, dört kişi kalıyorlardı. Ancak misafirleri hiç eksik olmuyordu.</span></p>

    <p class="duz" xml:lang="tr"><span class="duz">Çatlı, zorunluluk gereği eve çıkmıştı. O günlerde bazı semtleri “kurtarılmış bölge” yapmak için Ülkücülerin yurtlardan çıkarak ev kiralamaları isteniyordu. Üstelik evlerde illegal çalışmalar daha rahat yapılıyordu.</span></p>

    <p class="duz" xml:lang="tr"><span class="duz">Bazı sol görüşlü polisler yurtlara göz açtırmıyor, ayrıca içlerine ajan sokuyordu.</span></p>

    <p class="duz" xml:lang="tr"><span class="duz">Esat Bütün’den dinleyelim:</span></p>

    <p class="duz" xml:lang="tr"><span class="duz">“Ben eve bir kez gittim, odaların duvarlarında Kürşat, bozkurt posterleri vardı.</span></p>

    <p class="duz" xml:lang="tr"><span class="duz">İçimizde o yıllarda araba kullanan çok azdı. Çatlı iyi ve hızlı araba kullanırdı. Ocağın 06 NC 555 plakalı otomobilini kullanırdı.</span></p>

    <p class="duz" xml:lang="tr"><span class="duz">Abdullah Çatlı, Ülkü Ocakları Ankara il başkanı olduktan sora, Türkiye’nin dört bir yanına gidip gelmeye başladı. Bu gezilerin birinde, Sivas Kızıldağ’a giderken, arabaları yoğun tipi nedeniyle yolda kaldı. Donma tehlikesi geçirdiler. Yoldan geçen bir otobüse binerek donmaktan kurtuldular.</span></p>

    <p class="duz" xml:lang="tr"><span class="duz">Ankara il binası, o tarihte Maltepe’de şimdiki Koç Yurdu’nun tam karşısındaki 56 numaralı apartmanın üçüncü katındaki iki daireydi. Çatlı buraya sık sık gidip gelirdi.</span></p>

    <p class="duz" xml:lang="tr"><span class="duz">Çatlı’nın okulu o yıllarda Ülkücülerin kalesiydi. Ankara’daki üniversitelerin çoğu solcuların denetimi altındaydı. Ülkücüler ise genelde ocağın elinde olan okulları tercih ediyorlardı.</span></p>

    <p class="duz" xml:lang="tr"><span class="duz">Okulu da Cebeci’deydi. Site Yurdu ile okulu birbirine çok yakındı. O dönemde Çatlı’nın da içinde olduğu birçok Ülkücü, Cebeci’deki Acem 51 çay ocağında buluşup çay içerlerdi. Bu çay ocağı Çatlı’nın evine oldukça yakındı. Çay ocağını Karslı, yaşlı bir adam çalıştırırdı.</span></p>

    <p class="duz" xml:lang="tr"><span class="duz">Cebeci’deki bir başka buluşma yeri de Burçak Lokantası’ydı. Lokantanın asıl amacı, cezaevindeki Ülkücülere yemek yapıp yollamaktı.</span></p>

    <p class="duz" xml:lang="tr"><span class="duz">O dönemde şarkı türkü söylemeleri doğru bulunmadığından ancak marş söylerlerdi. Okudukları yayınlar</span> <span class="italik">Devlet, Genç Arkadaş, Hergün</span><span class="duz">’dü. Çatlı buralara yazı yazmadı.</span></p>

    <p class="duz" xml:lang="tr"><span class="duz">MHP hareketi içinde “Doğu’nun başbuğu” olarak tanınan Yılma Durak o günleri şöyle tanımlıyor:</span></p>

    <p class="duz" xml:lang="tr"><span class="duz">“O dönemin Ülkücüleri romantik, idealist gençlerdi!</span></p>

    <p class="duz" xml:lang="tr"><span class="duz">Çatlı gibi kişilerin görevi harekete insan kazandırmaktı. Bu nedenle bilgi sahibi olmak için okumak zorundaydılar. Aynı zamanda bilgili olduklarını göstermek için mütevazı davranmalıydılar.</span></p>

    <p class="duz" xml:lang="tr"><span class="duz">Çatlı konuşkan biri değildi, o dinlemeyi seviyordu.”</span></p>

    <p class="duz" xml:lang="tr"><span class="duz">Yakın arkadaşları, “Çatlı’nın büyüklüğü, sırlarını kimseye söylememesinden geliyordu” diyorlar.</span></p>

    <p class="duz" xml:lang="tr"><span class="duz">Çatlı’nın Cebeci’deki okulu dışında çevrede bulunan Hukuk Fakültesi, Siyasal Bilgiler Fakültesi, Basın Yayın Yüksek Okulu gibi tüm fakülteler solcuların denetimi altındaydı. Çatlı ve arkadaşları çevrede fazla gezemiyorlardı. Ya yurtta oturuyorlar ya da okullarının kantininden dışarı çıkamıyorlardı. Solcuların denetimi altında olan okullarda okuyan Ülkücü arkadaşları bu fakültelere girmekte zorluk çektikleri için, onları okullarına sokabilmek amacıyla, bazen büyük gruplar halinde o fakültelere giderlerdi. İşte o zaman taşlı sopalı kavgalar meydana gelirdi.</span></p>

    <p class="baslik-3" xml:lang="tr"><span class="duyuru-baslik">İbrahim Çiftçi Ürgüp’te</span></p>

    <p class="duz" xml:lang="tr"><span class="duz">1976 şubat ayı. Ankara Turizm ve Ticaret Yüksek Öğretmen Okulu’ndan İbrahim Çiftçi ve altı arkadaşı solcuların denetimindeki Ürgüp Lisesi’ni “düşürmek” için Nevşehir’e yatay geçiş yaptılar. Sık sık solcu öğrencilerle kavga ettiler. Sonunda Çiftçi ve arkadaşları Ürgüp Asliye Ceza Mahkemesi’nde yargılandı. Ürgüp’ten kaçmak zorunda kaldılar.</span></p>

    <p class="duz" xml:lang="tr"><span class="duz">Yaşamının bir bölümünü Nevşehir’de geçirmiş “ünlüler” arasında sadece İbrahim Çiftçi yoktu. İbrahim Şahin de o tarihlerde Nevşehir’de görev yapmıştı.</span></p>

    <p class="baslik-3" xml:lang="tr"><span class="duyuru-baslik">İbrahim Şahin ve Yaşar Öz de Nevşehir’de</span></p>

    <p class="duz" xml:lang="tr"><span class="duz">Abdullah Çatlı’yla aynı yaşta olan, Tokat doğumlu İbrahim Şahin’in polis enstitüsü öğrencisiyken (1975-1976) bütün hayali futbolcu olmaktı.</span></p>

    <p class="duz" xml:lang="tr"><span class="duz">Ailesi yoksuldu. Babası makarna fabrikasında işçiydi. Hüseyin ve Saim adında iki kardeşi vardı. Fanatik bir Ülkücü olan Şahin’in okulu bitirdikten sonraki ilk görevi, 1976’da Nevşehir Kozaklı’da komiser muavinliğiydi. Kozaklı’da ilçenin ileri gelenlerinden Kederoğlular ile tanıştı ve kısa zamanda onlarla içlidışlı oldu.</span></p>

    <p class="duz" xml:lang="tr"><span class="duz">Ne tesadüftür ki, İbrahim Şahin’in ikinci görev yeri de Nevşehir Avanos’tu. Burada sivil kıyafetle olay çıkardı. Çarşının ortasında silah kullanan Şahin, ününü bu olayla yaptı ve sonunda Nevşehir il merkezine de geldi; Nevşehir GBT’ye (Genel Bilgi Toplama) tayin oldu.<a class="footnote-link" href="#footnote-231-2" id="footnote-231-2-backlink">[2]</a></span></p>

    <p class="duz" xml:lang="tr"><span class="duz">O sırada küçük kızıyla Nevşehir’de olan Meral Çatlı’nın babası İhsan Aydoğan ölünce ailenin işleri yarım kaldı. Ailede ticaretten anlayan kimse yoktu. Meral Hanım’ın üvey annesi, genç yaşına rağmen ticaretten iyi anlayan kardeşi Yaşar Öz’ü Nevşehir’e çağırdı. Yaşar Öz bir müddet işlerin başına geçti.</span></p>

    <p class="duz" xml:lang="tr"><span class="duz">İbrahim Şahin Nevşehir’de polislik, Yaşar Öz de ticaret yaparken, Çatlı Ankara’da, Ülkücüler arasında popüler olmuştu.</span></p>

    <p class="baslik-3" xml:lang="tr"><span class="duyuru-baslik">Çatlı Ankara il başkanı</span></p>

    <p class="duz" xml:lang="tr"><span class="duz">Peki, Çatlı genç yaşta, yirmi bir yaşında nasıl Ülkü Ocakları Ankara il başkanı oldu?</span></p>

    <p class="duz" xml:lang="tr"><span class="duz">Çatlı’nın Nevşehirli hemşerisi Soner Arın, Çatlı daha Nevşehir’de lise öğrencisiyken Ankara’nın tanınmış Ülkücü simalarından biriydi. 12 Mart döneminde Site Yurdu’nun temsilciliğini yapmış, Beşevler sorumluluğunu almıştı. Çatlı hemşerisi Soner Arın ve Mehmet Dönmez sayesinde, kısa zamanda Ülkücü camiayı tanıdı.<a class="footnote-link" href="#footnote-231-3" id="footnote-231-3-backlink">[3]</a></span></p>

    <p class="duz" xml:lang="tr"><span class="duz">Kısa bir süre sonra da MHP’nin başbuğu Alpaslan Türkeş’le tanışacaktı.</span></p>

    <p class="baslik-3" xml:lang="tr"><span class="duyuru-baslik">Türkeş-Çatlı tanışması</span></p>

    <p class="duz" xml:lang="tr"><span class="duz">Türkeş bütün Ülkücü kuruluşların yöneticileriyle haftada ya da on beş günde bir mutat toplantılar yapardı.</span></p>

    <p class="duz" xml:lang="tr"><span class="duz">Türkeş’le ilk kez toplantıya katılanlara nasıl davranacakları konusunda öğütler verilirdi: “Kendisine mutlaka ‘Başbuğ’ diye hitap edeceksin. Kendini tanıtırken ‘Başbuğum’ diye söze başlayacaksın, karşısında put gibi duracaksın. Başbuğ odaya girer girmez, bir asker gibi ayağa kalkıp on beş dakika, yarım saat ‘Başbuğ Türkeş’ diye bağırılır. O otur demeden kesinlikle oturmayacaksın!”<a class="footnote-link" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz">Türkeş üst yönetime seminerler verirdi, bunlara Çatlı da katılırdı. Seminerler Bahçelievler’de MHP Genel Merkezi’nde olurdu.</span></p>

    <p class="duz" xml:lang="tr"><span class="duz">Çatlı, Türkeş’in sözlerini can kulağıyla dinlerdi:</span></p>

    <p class="duz" xml:lang="tr"><span class="duz">“Gençler bu parti sizindir. Milletvekillerini bile bir müddet kullanabiliriz ama bunların yerine gelecek olan sizlersiniz. Biz asıl o zaman büyüyeceğiz. Çünkü milletvekilleri sizin gibi ocaktan yetişme değil. Şunu iyi bilin ki, bizim için bugün bir milletvekili ile Ülkücü bir genç arasında hiçbir fark yoktur.”</span></p>

    <p class="duz" xml:lang="tr"><span class="duz">Siyasî gelişmeler hakkında uzun uzun konuşan ve MHP’nin hızla büyüdüğünü söyleyen Türkeş, konuşmasını bir öğütle bitirirdi:</span></p>

    <p class="duz" xml:lang="tr"><span class="duz">“Çok dikkatli olun. Yaptığınız işleri en yakın arkadaşınıza bile anlatmayın. Beraber çalışacağınız arkadaşlarınızı, çocukluğunuzdan beri tanıdıklarınızdan ve ne olursa olsun sizi satmayacak kişilerden seçin!”</span></p>

    <p class="duz" xml:lang="tr"><span class="duz">Başbakan yardımcısı kimliğiyle Suudî Arabistan’a gidip hacı olan Alpaslan Türkeş, bu seminerlerde sık sık İslamiyet’i öven konuşmalar da yapıyordu. Daha önce övüp hiçbir yere sığdıramadığı Yusuf Akçura’ların, Ziya Gökalp’lerin yerine Necip Fazıl’ları övmeye başlamıştı. Mustafa Kemal’in bile adını artık eskisi gibi sık sık anmaktan vazgeçmişti.</span></p>

    <p class="duz" xml:lang="tr"><span class="duz">Gençliğe örnek alınacak kişi olarak, “milliyetçi toplumculuğun” savunucusu Türkçü Nihal Atsız’ı değil, Türk-İslam sentezcisi Osman Yüksel Serdengeçti’yi gösteriyordu...</span></p>

    <p class="duz" xml:lang="tr"><span class="duz">Daha önceleri sadece cuma namazlarına giden Abdullah Çatlı bu seminerlerin de etkisiyle bir ara beş vakit namaza başladı. O dönemde yetişen Ülkücü kuşak Türk kimliğinin önüne artık İslam kimliğini geçiriyordu. Yanında bozkurtu bulunan sarkık bıyıklı, uzun saçlı, elinde kılıcı olan “Türklük” simgesi posterlerin yerine Fatih Sultan Mehmed’lerin posterleri süslüyordu odalarının, yurtlarının duvarlarını.<a class="footnote-link" href="#footnote-231-5" id="footnote-231-5-backlink">[5]</a></span></p>

    <p class="duz" xml:lang="tr"><span class="duz">Ülkücüler okullara gruplar halinde gidip geliyorlardı. Üniversitelere gidiş gelişlerinde de belli bir disiplin vardı. Her yurdun bir başkanı vardı ve çoğu kez “emrindeki” üniversitelileri o alıp götürürdü. Örneğin Site Yurdu’nda kalan öğrenciler Talip Gün, Yozgat Yurdu’nda kalanlar Şevkat Çetin ya da Erdem Şenocak, Niğde Yurdu’nda kalanlar Hamit Gündoğdu veya Ali Yurtaslan, Sivas Öğrenci Yurdu’nda kalanlar Abdullah Çatlı başkanlığında gidip geliyorlardı...</span></p>

    <p class="duz" xml:lang="tr"><span class="duz">Öğrenci yurtları Ülkücü hareket için stratejik öneme sahip yerlerdi. Bir mahallenin veya bölgenin solcuların denetiminden kurtarılması için öncelikle oradaki öğrenci yurdunun ele geçirilmesi gerekiyordu.</span></p>

    <p class="baslik-3" xml:lang="tr"><span class="duyuru-baslik">Çatlı’nın ilk suç sicili</span></p>

    <p class="duz" xml:lang="tr"><span class="duz">Ülkücülerin okullarına toplu gidip gelmeleri sürerken, Abdullah Çatlı 24 şubat 1977 tarihinde, ilk kez polis kayıtlarına geçmesine neden olan suçunu işledi. Üç gün gözaltında kalan Çatlı’nın ilk parmak izi tespiti 27 şubatta yapıldı.</span></p>

    <p class="duz" xml:lang="tr"><span class="duz">Solcularla yapılan bir kavga sırasında belindeki tabancayı çıkarıp hem polislere hem de solcuların üzerine ateş açtığı için hakkında, Ankara Emniyet Müdürlüğü’nce “52804” sicil numarasıyla dosya açıldı. Suçu, “6136 Sayılı Kanun”a muhalefet, polise ateş etmek ve suç aleti tabancayı saklamak”tı.</span></p>

    <p class="baslik-3" xml:lang="tr"><span class="duyuru-baslik">Türkeş: “Bahçelievler emniyetli hale getirilmeli...”</span></p>

    <p class="duz" xml:lang="tr"><span class="duz">MHP Genel Merkezi’nin bulunduğu Bahçelievler semtinin “kurtarılmış bölge” haline getirilmesi için Türkeş’ten emir alan Ülkücüler, bu amaçla yoğun faaliyetlere giriştiler.</span></p>

    <p class="duz" xml:lang="tr"><span class="duz">Abdullah Çatlı bu bölgedeki Nenehatun Öğrenci Yurdu’na büyük önem verdi.</span></p>

    <p class="duz" xml:lang="tr"><span class="duz">Cebeci’deki evde oturmasına rağmen bu yurtta kendisine özel bir oda hazırlattı. İki yardımcısı vardı: Feridun Akkuzu ve Nevzat Bor.</span></p>

    <p class="duz" xml:lang="tr"><span class="duz">Yurdun yönetim odasından Emek ve Bahçelievler’deki olayları yönetmeye başladı. Stratejiler tespit etti, ekipler oluşturdu. Solcuların denetimindeki Diyarbakır Öğrenci Yurdu’yla hemen her gün çatışma halindeydiler.</span></p>

    <p class="duz" xml:lang="tr"><span class="duz">Bölgede ilk öldürme eylemleri başladı. Solcu gençler İbrahim Bozkurt ve Zafer Boz arka arkaya öldürüldü. Emek’te başta Nokta Kıraathanesi olmak üzere solcuların gittikleri kahveler tabancayla tarandı.</span></p>

    <p class="duz" xml:lang="tr"><span class="duz">Solcuların “elinde olan” Eczacılık Fakültesi gibi öğrenim yerlerine bomba atılarak, olay çıkarılıp süresiz tatil edilmesi sağlandı.</span></p>

    <p class="duz" xml:lang="tr"><span class="duz">Çatlı, Ankara il başkanlığında on iki ay kaldı. Ondan sonra göreve Esat Bütün getirildi.</span></p>

    <p class="baslik-3" xml:lang="tr"><span class="duyuru-baslik">Ersun darbesi</span></p>

    <p class="duz" xml:lang="tr"><span class="duz">Türkiye bu kaos ortamında hızla seçime gidiyordu.</span></p>

    <p class="duz" xml:lang="tr"><span class="duz">5 haziran 1977 seçimlerinin favorisi CHP’ydi.</span></p>

    <p class="duz" xml:lang="tr"><span class="duz">CHP’nin güçlü bir biçimde hükûmet olma olasılığı, başta MHP olmak üzere birçok çevreyi korkutuyordu.</span></p>

    <p class="duz" xml:lang="tr"><span class="duz">Bu çıkar grupları, seçimleri yaptırmama planını devreye soktular.</span></p>

    <p class="duz" xml:lang="tr"><span class="duz">1 Mayıs 1977 İşçi Bayramı için İstanbul’un Taksim Meydanı’nda, Türkiye’nin o güne kadarki en büyük kitle gösterisinde yapılan provokasyon sonucu, vahşi katliamlardan ilki yaşandı. Otuz dört kişi yaşamını kaybetti.</span></p>

    <p class="duz" xml:lang="tr"><span class="duz">29 mayıs 1977 günü Sirkeci Garı ve Yeşilköy Havaalanı’na valiz içinde bırakılan bombaların patlatılması sonucu beş kişi öldü.</span></p>

    <p class="duz" xml:lang="tr"><span class="duz">Aynı gün, İzmir Çiğli Havaalanı’nda CHP lideri Bülent Ecevit’e suikast girişiminde bulunuldu. Bu girişim, CHP yöneticisi Mehmet İsvan’ın ayağından yaralanmasıyla hafif atlatıldı.</span></p>

    <p class="duz" xml:lang="tr"><span class="duz">CHP lideri Ecevit, 3 haziranda yapacağı İstanbul mitingi öncesi, Başbakan Süleyman Demirel tarafından uyarıldı:</span></p>

    <p class="duz" xml:lang="tr"><span class="duz">“Mitingi yapmayın, size karşı suikast girişiminde bulunacaklar.”<a class="footnote-link" href="#footnote-231-6" id="footnote-231-6-backlink">[6]</a></span></p>

    <p class="duz" xml:lang="tr"><span class="duz">Erken seçim kararının alındığı nisan ayından önceki üç ay içinde 59 kişi yaşamını kaybederken, erken seçim kararının alındığı tarihten seçim gününe kadar 133 kişi öldürülüyordu.</span></p>

    <p class="duz" xml:lang="tr"><span class="duz">Bunların 89’u sol, 17’si sağ görüşlüydü.</span></p>

    <p class="duz" xml:lang="tr"><span class="duz">Onlarca insanımızın ölümüne neden olan bu provokasyonu kimler yapıyordu?</span></p>

    <p class="duz" xml:lang="tr"><span class="duz">Tesadüf: 1977 yılının şubat ayında CİA’nın yeni başkanı Amiral Stansfield Turner Türkiye’yi ziyarete gelmişti.</span></p>

    <p class="duz" xml:lang="tr"><span class="duz">Tesadüf: MHP lideri Türkeş’in dünürü Şahap Homriş MİT Hukuk Dairesi başkanıydı.</span></p>

    <p class="duz" xml:lang="tr"><span class="duz">Tesadüf: Türkeş’in damadı Yüzbaşı Davut Homriş ise o günlerde Özel Harp Dairesi’nde görev yapıyordu.</span></p>

    <p class="duz" xml:lang="tr"><span class="duz">Baba oğul Homrişlerin bu olaylarla bir ilgisi var mıydı?</span></p>

    <p class="duz" xml:lang="tr"><span class="duz">Bilinmiyor. Bilinen: cuntanın şefleri...</span></p>

    <p class="duz" xml:lang="tr"><span class="duz">Yapanlardan bazıları 1 haziran 1977 tarihinde ortaya çıktı.</span></p>

    <p class="duz" xml:lang="tr"><span class="duz">Yüksek Askerî Şûra’ya üç ay kala, MHP’li olduğu bilinen Kara Kuvvetleri Komutanı Orgeneral Namık Kemal Ersun emekliye sevk edildi! Orgeneral Ersun’un emekli edilmesi için, üç ay sonra yapılacak Yüksek Askerî Şûra bile beklenmemişti! Genelkurmay Başkanı Semih Sancar, “TSK macera peşinde koşanlara asla iltifat etmeyecektir” dedi.</span></p>

    <p class="duz" xml:lang="tr"><span class="duz">Orgeneral Ersun’un ekibinden başta Recai Ergin, Musa Öğün gibi komutanlar olmak üzere 850 subay ordudan atıldı.</span></p>

    <p class="duz" xml:lang="tr"><span class="duz">Orgeneral Ersun, Askerî Yüksek İdare Mahkemesi tarafından Kara Kuvvetleri komutanlığı görevine iade edildiği halde, Genelkurmay onu görevine başlatmadı!</span></p>

    <p class="duz" xml:lang="tr"><span class="duz">O günlerde damat Davut Homriş Özel Harp Dairesi’nden ayrılmak zorunda kaldı. Başta Şahap Homriş olmak üzere MHP’li ekip MİT’ten de tasfiye edilmeye başlanmıştı.<a class="footnote-link" href="#footnote-231-7" id="footnote-231-7-backlink">[7]</a></span></p>

    <p class="duz" xml:lang="tr"><span class="duz">Bütün provokasyonlara rağmen 5 haziran 1977’de seçimler yapıldı.</span></p>

    <p class="duz" xml:lang="tr"><span class="duz">CHP oylarını yüzde 41,4’e çıkararak birinci parti oldu.</span></p>

    <p class="duz" xml:lang="tr"><span class="duz">MHP umduğunu bulamamıştı; oylarını ancak yüzde 6,4’e çıkarabilmişti.</span></p>

    <p class="duz" xml:lang="tr"><span class="duz">Alpaslan Türkeş, ne darbeden ne de seçim sandıklarından umduğunu bulabilmişti...</span></p>

    <p class="duz" xml:lang="tr"><span class="duz">Ne seçimle ne de cuntayla iktidar olmayacaklarını artık anlamaya başlamıştı...</span></p>

    <p class="duz" xml:lang="tr"><span class="duz">Meclis’te tek başına çoğunluk sağlayamayan Ecevit’in kurduğu azınlık hükûmeti güvenoyu alamadı.</span></p>

    <p class="duz" xml:lang="tr"><span class="duz">İkinci MC (Milliyetçi Cephe) kuruldu. 21 temmuz 1977’de kurulan bu hükûmette Türkeş bir kez daha başbakan yardımcılığı koltuğuna oturdu. Ancak cephe hükûmetinin ömrü uzun olmadı, 29 aralık 1977’de verilen gensoruyu 14 bağımsızın da desteklemesiyle düştü. CHP- bağımsızlar hükûmeti kuruldu. Bu tarihten sonra Türkiye, hızla kitlesel eylemler sahnesine sürüklenecekti...</span></p>

    <p class="duz" xml:lang="tr"><span class="duz">MHP’nin devletten tasfiye edildiğini gören Türkeş, daha radikal tedbirlere başvurarak, devleti bir an önce CHP’nin elinden kurtarma stratejisini yaşama geçirdi. Oluk oluk kan akıyordu.</span></p>

    <p class="duz" xml:lang="tr"><span class="duz">Tüyler ürpertici cinayetler işleniyordu. Örneğin, Ankara’da ODTÜ mezunu mühendis Salih Kandemir Ülkücüler tarafından Ankara Otobüs Terminali’nden kaçırıldı. İşkenceli sorgulamadan geçirildi. Sonra boğularak öldürüldü. Ardından ölümünden emin olmak için gırtlağı kesildi. Solcu mühendis Kandemir’in cesedi 21 aralık 1977 günü bulundu...</span></p>

    <p class="duz" xml:lang="tr"><span class="duz">Bu cinayetlerde artık “paravan örgüt” adları da kullanıyorlardı.</span></p>

    <p class="duz" xml:lang="tr"><span class="duz">Dönemin Ülkücü liderlerinden Esat Bütün, bugün bu örgütlerden şöyle söz ediyor: “ETKO, TİT, TÜŞKO gibi isimleri biz sola olan kompleksimizden kullanırdık. Hani onlarda var ya, TİKKO, THKO gibi...”</span></p>

    <p class="baslik-3" xml:lang="tr"><span class="duyuru-baslik">ÜGD İkinci Başkanı Çatlı</span></p>

    <p class="duz" xml:lang="tr"><span class="duz">Siyasî kaosun ülkeyi altüst ettiği sıralarda, Abdullah Çatlı da Ülkücü hareket içindeki merdiveni hızla tırmandı...</span></p>

    <p class="duz" xml:lang="tr"><span class="duz">2 nisan 1978’deki 7’nci olağanüstü kongresinde, Ülkü Ocakları Derneği’nin asil üyeliğine seçildi...</span></p>

    <p class="duz" xml:lang="tr"><span class="duz">İki ay sonra 25 mayıs 1978’de Ülkücü gençlik için en ideal statü olan, Ülkücü Gençlik Derneği’nin (ÜGD) ikinci başkanlığına yükseldi.</span></p>

    <p class="duz" xml:lang="tr"><span class="duz">ÜGD merkezi, Ankara Demirtepe’de, Necatibey Köprüsü’nün yanındaki apartmanın sekizinci katıydı. Önce tek bir daireydi, daha sonra yanındaki daire kiralandı. Artık burası Çatlı’nın yeni mekânıydı.</span></p>

    <p class="duz" xml:lang="tr"><span class="duz">Peki, yirmi iki yaşındaki Çatlı nasıl ÜGD ikinci başkanı oluvermişti? Hangi kişisel özellikleri onu bu aşamaya taşımıştı?</span></p>

    <p class="duz" xml:lang="tr"><span class="duz">Çatlı, artık Ülkücü camiada iki yönüyle tanınıyordu.</span></p>

    <p class="duz" xml:lang="tr"><span class="duz">Teşkilatçı ve gözü kara...</span></p>

    <p class="duz" xml:lang="tr"><span class="duz">Ondan önceki dönemlerde Ankara il başkanları, yapılacak eylemleri bölge başkanlarına söylüyor, bölge başkanları da şubelere bildiriyordu. Çatlı ise bu “bürokratik” işlemleri kaldırarak eylemi direkt gerçekleştirecek kişiye söylüyordu. Ayrıca, çevresinde kendisine bağlı bir “çelik çekirdek” oluşturmuştu. Eylemleri, bunlara yaptırıyordu.</span></p>

    <p class="duz" xml:lang="tr"><span class="duz">Bu örgütlülük, bir olayın açığa çıkması sonucu çok az kişinin yakalanmasını sağlıyordu: azmettiren ve eylemi yapan. Diğer bürokratik yapıda birçok kişi, çorap söküğü gibi ortaya çıkarılıp cezaevlerine yollanıyordu. Ancak Çatlı, kendi “tarzı” yüzünden birçok olayın azmettiricisi olarak yıllarca aranmak durumunda kalacaktı.</span></p>

    <p class="baslik-3" xml:lang="tr"><span class="duyuru-baslik">Baba Çatlı kızına hediye götürüyor</span></p>

    <p class="duz" xml:lang="tr"><span class="duz">O, aynı zamanda baba olmanın gereğini de yerine getirirdi. Hafta sonları elinden hiç eksik etmediği hediye paketiyle Nevşehir’e, eşini ve kızını görmeye giderdi.</span></p>

    <p class="duz" xml:lang="tr"><span class="duz">Gökçen Çatlı’dan dinleyelim: “Bir seferinde bana ‘Banyoya bakar mısın?’ dedi. Banyoda alt üst etek, kırmızı pabuç, kırmızı çorap vardı. Gelinlik giymiş bebek getirirdi. Bir seferinde de uzaktan kumandalı araba getirdi, Nevşehir’de ilk uzaktan kumandalı araba benim olmuştu. Sonra da hiç ihmal etmedi.”</span></p>

    <p class="duz" xml:lang="tr"><span class="duz">“Baba Çatlı” evine, kızına hediyeler götürürken, Türkiye kan kaybetmeye devam ediyordu: Ecevit hükûmetinin kurulmasından sonraki üç ay içinde toplam 187 kişi yaşamını kaybetti.</span></p>

    <p class="duz" xml:lang="tr"><span class="duz">Ülkücüler, illegal yaşamayı da öğrenmeye başladılar. Çatlı sadece kızına hediye götürmüyor, aranan Ülkücülere de sahte kimlik “hediye” ediyordu. Arananlara sahte kimlik yapıp veriyorlardı.</span></p>

    <p class="baslik-3" xml:lang="tr"><span class="duyuru-baslik">Çatlı sahte kimlik yapmayı öğreniyor</span></p>

    <p class="duz" xml:lang="tr"><span class="duz">Abdullah Çatlı yaşamı boyunca birçok kez işine yarayacağı sahte kimlik yapımını Ülkücü arkadaşı Ali Kaçar’dan öğrendi.</span></p>

    <p class="duz" xml:lang="tr"><span class="duz">Önceleri, sadece sahte öğrenci şebekesi yapabiliyorlardı. Bunun için kaçak şahıstan bir fotoğraf isteniyor, Ülkücülerin hâkim olduğu okuldan bir şebekeye alınıyor, fotoğrafı yapıştırıldıktan sonra okulun mührü vuruluyordu.</span></p>

    <p class="duz" xml:lang="tr"><span class="duz">Daha sonra, sahte nüfus cüzdanı yapmayı öğrendiler:</span></p>

    <p class="duz" xml:lang="tr"><span class="duz">Ülkücülerden herhangi birinin nüfus cüzdanı alınıp, fotoğrafı sökülerek aranan Ülkücü’nün fotoğrafı yapıştırılırdı. Bunun bir başka yolu ise, Ülkücü muhtarlardan, aranan Ülkücü adına nüfus cüzdanını kaybettiğine dair belge alınır, bu belge nüfus işlerine götürülür, oradaki Ülkücü memurlar tarafından aranan kişiye yeni bir hüviyet yapılırdı.</span></p>

    <p class="duz" xml:lang="tr"><span class="duz">Buralarda dikkatli olunması gereken en önemli husus, kimliğini kaçak Ülkücü’ye veren kişinin bu olaydan haberdar olmasıydı. Aksi takdirde, basit hatalar yüzünden kaçak Ülkücü yakalanabilirdi.</span></p>

    <p class="baslik-3" xml:lang="tr"><span class="duyuru-baslik">Cezaevinden Ülkücü kaçırma</span></p>

    <p class="duz" xml:lang="tr"><span class="duz">Cezaevlerinden sahte evraklarla Ülkücü kaçırmayı da öğrendiler.</span></p>

    <p class="duz" xml:lang="tr"><span class="duz">Bu “işi” onlara öğreten, eski bir sabıkalı olan İbrahim Songür’dü. Bu adamın “mesleği” başta Ermeniler olmak üzere Türkiye’yi terk eden azınlıkların evlerini sahte belgelerle zimmetine geçirmekti. Cezaevinde Ülkücülerle arkadaş olmuştu. Özellikle cezaevleri sorumlusu Ülkücü Selahattin Sarı’ya sahte evrak düzenleyerek bazı kişileri rahatlıkla dışarıya çıkarabileceğini söylüyordu sürekli...</span></p>

    <p class="duz" xml:lang="tr"><span class="duz">Selahattin Sarı, zaten her hafta cezaevlerindeki Ülkücülerin durumu ve ihtiyaçları konusunda ÜGD Hukuk Masası’na rapor hazırlıyordu. Son raporunda dolandırıcı İbrahim Songür’ün teklifini de yazdı.</span></p>

    <p class="duz" xml:lang="tr"><span class="duz">ÜGD Başkanı Muhsin Yazıcıoğlu, Abdullah Çatlı ve Hukuk Masası Şefi Ali Kaçar bu teklifi tartıştılar. Olabileceğine karar verdiler.</span></p>

    <p class="duz" xml:lang="tr"><span class="duz">Ali Kaçar cezaevine giderek dolandırıcı İbrahim Songür’le görüştü. Anlaştılar.</span></p>

    <p class="duz" xml:lang="tr"><span class="duz">Plan şöyleydi: İbrahim Songür, cezaevinden kaçırılması düşünülen kişi için Yargıtay ya da herhangi bir mahkeme adına tahliye kararı yazacaktı. Bu yazı, cezaevinden dışarı çıkarılarak daktilo edilecek ve tekrar İbrahim Songür’e ulaştırılacaktı. Daktilo edilmiş metin, bu, yılların deneyimli “üçkâğıtçısı” tarafından yapılan sahte mühürle mühürlenecekti. Son gelinen noktada, mühürlenen tahliye yazısı cezaevinden tekrar çıkarılarak, mahkemenin yapıldığı yerden ya da dava Yargıtay’da ise Ankara’dan, Ülkücü’nün bulunduğu cezaevine postalanacaktı.</span></p>

    <p class="duz" xml:lang="tr"><span class="duz">İlk deneme yapıldı. Ali Bülent Orkan ve Erdal Kabakum, bu plan dahilinde cezaevinden kaçırıldı...</span></p>

    <p class="duz" xml:lang="tr"><span class="duz">ÜGD merkezi, cezaevinden kaçırılacak kişilerin kim olacağına belli koşullara bağlı olarak karar veriyordu. Öncelikli şart, cezaevinden kaçırılan kişinin, merkezin verdiği her türlü eylemi yapma zorunluluğuydu. Örneğin Ali Bülent Orkan, Çankırı Cezaevi’nden sahte belgeyle kaçırıldıktan bir süre sonra Ankara Piyangotepe’de bir kahveyi tarayarak yedi kişinin ölmesine neden olacak ve daha sonra yakalanıp idam edilecekti...</span></p>

    <p class="duz" xml:lang="tr"><span class="duz">Eskişehir Cezaevi’nden kaçırılan Erdal Kabakum ise bomba yapımında ustalaşmıştı. Yakalandığı Balıkesir’de polise verdiği ifadede, cezaevinden kaçtığı süre içerisinde on üç bomba yapıp çeşitli yerlere attığını itiraf etti...</span></p>

    <p class="duz" xml:lang="tr"><span class="duz">Ülkücüler sahte kimlikler yapmayı, cezaevinden arkadaşlarını kaçırmayı çok çabuk öğrenmişlerdi. Çok çabuk öğrendikleri bir başka ustalığı da silah kullanmada gösterdiler.</span></p>

    <p class="duz" xml:lang="tr"><span class="duz">1970’li yılların başında, tek tük olan tabanca sayısı bu yıllarda neredeyse her Ülkücü’nün silah taşımasına kadar vardı. Artık tabanca bile yetersiz kalmış, otomatik makineliler dönemi başlamıştı.</span></p>

    <p class="duz" xml:lang="tr"><span class="duz">23 şubat 1978 tarihinde portakal yüklü bir kamyonda arama yapan Ankara polisi, portakal sandıkları içerisinde yüzlerce makineli tüfek bulmuştu. Silahların sahipleri MHP Gençlik Kolları üyesi Ali Halama, Sami Ocak, Ekrem Pazarcı, Fuat İstanbulluoğlu’ydu...</span></p>

    <p class="baslik-3" xml:lang="tr"><span class="duyuru-baslik">Amerikalı gazeteci</span></p>

    <p class="duz" xml:lang="tr"><span class="duz">Ülkücüler yaptıkları eylemlerle yavaş yavaş yurtdışında da “popüler” olmaya başlamışlardı.</span></p>

    <p class="duz" xml:lang="tr"><span class="duz">Türkiye’nin böyle bir döneminde</span> <span class="italik">Washington Post</span> <span class="duz">gazetesi muhabirinin Ülkü Ocakları İkinci Başkanı Abdullah Çatlı’yla röportaj yapması son derece ilginçti. Amerikalı muhabirin, “Siz yirmi iki yaşındasınız, böyle büyük bir derneği nasıl yönetebiliyorsunuz?” sorusuna Çatlı, “Fatih Sultan Mehmed de İstanbul’u fethettiğinde aynı yaştaydı” yanıtını verdi.</span></p>

    <p class="duz" xml:lang="tr"><span class="duz">Arkadaşlarının anlattığı ilginç olaylardan biri de, Almanya’nın nasyonalist gençlerinin Türkiye’ye gelip Çatlı’dan akıl almış olmalarıdır.</span></p>

    <p class="duz" xml:lang="tr"><span class="duz">Ona, “Siz Türkiye’de çığ gibi büyüyorsunuz, komünizmle harika mücadele ediyorsunuz. Biz de sizin gibi büyük bir hareket olmak istiyoruz. Ne yapabiliriz?” şeklinde fikir danışıyorlardı. Hitler’in sempatizanları Çatlı’dan akıl alıyorlardı!</span></p>

    <p class="baslik-3" xml:lang="tr"><span class="duyuru-baslik">Terörü tırmandırma stratejisi: ünlü isimler öldürülüyor</span></p>

    <p class="duz" xml:lang="tr"><span class="duz">1978 yılından itibaren Türkiye’nin aydınları peş peşe suikastlara uğramaya başladılar:</span></p>

    <p class="duz" xml:lang="tr"><span class="duz">Ankara Cumhuriyet Savcı Yardımcısı Doğan Öz, 24 mart 1978’de evinin önünde Anadol marka arabasını çalıştırıp ısınmasını beklerken, altı el ateş edilerek öldürüldü.</span></p>

    <p class="duz" xml:lang="tr"><span class="duz">Balistik uzmanları cinayetten bir ay sonra, 5 ocak günü, Demirlibahçe’de Muzaffer Üstünel adındaki gencin öldürülmesinde kullanılan 9 mm çaplı 14’lü tabancanın, Doğan Öz’ün öldürülmesinde de kullanıldığını kanıtladılar.</span></p>

    <p class="duz" xml:lang="tr"><span class="duz">Muzaffer Üstünel’i öldürenler Ülkücülerdi. Katillerin nerede aranacağı belli olmuştu. Ülkücülerin karargâhlarından biri olarak bilinen Ankara Ticaret ve Turizm Yüksekokulu daha sıkı izlenmeye başlandı.</span></p>

    <p class="duz" xml:lang="tr"><span class="duz">Bu okulun öğrencilerinden İbrahim Çiftçi, bir genç kızın yolunu kesip tehdit edince gözaltına alındı. Sorgulaması sırasında polislerden biri, Çiftçi’nin, Doğan Öz’ün katilinin tarifine çok benzediğini fark etti. Tanık Hayati Erdoğan, emniyete çağrılarak teşhis yaptırıldı. Bu an, teşhis tutanağına aynen şöyle geçti: “Tanık Hayati Erdoğan, beş kişi arasına karıştırılmış İbrahim Çiftçi’yi görünce önce sarardı, sendeledi ve ‘Buydu buydu, savcıyı vuran buydu!’ diye konuştu...”<a class="footnote-link" href="#footnote-231-8" id="footnote-231-8-backlink">[8]</a></span></p>

    <p class="duz" xml:lang="tr"><span class="duz">Çiftçi, suçunu itiraf etti ve kendini azmettirenler olarak, Ankara Ülkü Ocakları İkinci Başkanı Hüseyin Demirel ile Muzaffer Üstünel’i öldürmekten hakkında gıyabî tevkif kararı bulunan Hüseyin Kocabaş’ın isimlerini verdi.<a class="footnote-link" href="#footnote-231-9" id="footnote-231-9-backlink">[9]</a></span></p>

    <p class="duz" xml:lang="tr"><span class="duz">Doğan Öz’le başlayan bu cinayetler, Ord. Prof. Bedri Karafakioğlu, Prof. Dr. Ümit Doğanay, Prof. Dr. Cavit Orhan Tütengil, Doç. Dr. Bedrettin Cömert, Doçent Orhan Yavuz, TRT prodüktörü ve yazar Ümit Kaftancıoğlu, Adana Emniyet Müdürü Cevat Yurdakul, DİSK Genel Başkanı Kemal Türkler’le uzadı gitti... Çoğu, Türkiye’nin içine düşürüldüğü “istikrarsızlaştırma” komplosuna kurban giden bu aydınlarımızın katillerinden bir kısmı yakalanıp yargılandı, bir bölümü faili meçhul kaldı.</span></p>

    <p class="baslik-3" xml:lang="tr"><span class="duyuru-baslik">Fendoğlu’na bombalı paket</span></p>

    <p class="duz" xml:lang="tr"><span class="duz">Terör Türkiye’yi esir almaya başladı. Artık devreye “profesyoneller” giriyordu.</span></p>

    <p class="duz" xml:lang="tr"><span class="duz">Tabancalar yerini bombalara bıraktı: Ankara Devlet Mimarlık ve Mühendislik Akademisi’nden çıkan öğrencilerin üzerine; kontrgerillanın açığa çıkarılması için Meclis’te olağanüstü çalışma yürüten CHP milletvekili Süleyman Genç’in evine ve Halkevleri Genel Merkezi’ne bombalar atıldı.</span></p>

    <p class="duz" xml:lang="tr"><span class="duz">Bombalar sadece Ankara ve İstanbul’da patlamıyordu...</span></p>

    <p class="duz" xml:lang="tr"><span class="duz">Bazen başka illere de gönderiliyordu...</span></p>

    <p class="duz" xml:lang="tr"><span class="duz">6 nisan 1978 tarihinde Ankara Kızılay Postanesi’nden, son günlerde CHP’ye yakınlaşan Malatya bağımsız belediye başkanı Hamit Fendoğlu’na bir paket gönderildi. Bir gün sonra benzer bir paket, yine aynı postaneden, Kahramanmaraş Pazarcık ilçesinin solcu belediye başkanına gönderildi.</span></p>

    <p class="duz" xml:lang="tr"><span class="duz">Hamit Fendoğlu kendine gönderilen paketi 17 nisanda açtı. Açmasıyla birlikte gelini ve torunuyla birlikte öldü.</span></p>

    <p class="duz" xml:lang="tr"><span class="duz">Pazarcık belediye başkanına gönderilen paket ise yerine ulaşmadan posta memurunun elinde patladı.<a class="footnote-link" href="#footnote-231-10" id="footnote-231-10-backlink">[10]</a></span></p>

    <p class="duz" xml:lang="tr"><span class="duz">Bu iki bomba Malatya ve Kahramanmaraş’ta onlarca kişinin ölümüyle sonuçlanan çatışmalara zemin hazırladı.<a class="footnote-link" href="#footnote-231-11" id="footnote-231-11-backlink">[11]</a></span></p>

    <p class="duz" xml:lang="tr"><span class="duz">Ne oluyordu?</span></p>

    <p class="duz" xml:lang="tr"><span class="duz">1978 başında CHP hükûmetinin işbaşına gelmesiyle birlikte MHP yeni bir iktidar stratejisi aramaya başlamıştı. Siyasal ve toplumsal gerilimi sürekli artırmaya yönelik bir stratejiydi bu. Şiddet tırmandırılarak terör kitleselleştirilecekti. Öte yandan da etnik-mezhepsel temele dayalı ayrımcılık körüklenerek gerginlik tırmandırılacaktı. Terörden korkan sağcı Sünnîler kendilerini korumak için MHP’ye sığınacaklardı. Böylece sağın önderliği MHP’ye geçecekti. Bir diğer amaç da, tıpkı 1977 seçimlerinden önce olduğu gibi, “devlet gücüne sivil destek” misyonu doğrultusunda, derinleştirilen bu bunalıma müdahale edecek askerin yanında yer alarak iktidara yerleşmekti. Bunun ilk adımı ise sıkıyönetimdi.</span></p>

    <p class="duz" xml:lang="tr"><span class="duz">İşte “bu kutsal dava”lar uğruna, Ülkücü terör, artık hedef bile seçmemeye başladı...</span></p>

    <p class="baslik-3" xml:lang="tr"><span class="duyuru-baslik">“Polislerle arama yapardık”</span></p>

    <p class="duz" xml:lang="tr"><span class="duz">Şuursuz terör oluk oluk kan akıtıyordu...</span></p>

    <p class="duz" xml:lang="tr"><span class="duz">16 martta İstanbul Üniversitesi öğrencilerinin üzerine bomba atıldı, yedi öğrenci öldü.<a class="footnote-link" href="#footnote-231-12" id="footnote-231-12-backlink">[12]</a></span></p>

    <p class="duz" xml:lang="tr"><span class="duz">8 ağustosta Ankara Tepecik’te seyir halindeki halk otobüsü tarandı, beş kişi yaşamını kaybetti.</span></p>

    <p class="duz" xml:lang="tr"><span class="duz">Olayların biri bitiyor, ne olduğu anlaşılamadan diğeri başlıyordu...</span></p>

    <p class="duz" xml:lang="tr"><span class="duz">10 ağustos 1978’de Ankara’nın Balgat semtindeki iki kahve silahla taranarak beş kişi öldürüldü. Bu olaydan yargılanıp idam edilen ülkücü Mustafa Pehlivanoğlu’nun 22 eylül 1980 tarihindeki itirafları, 1970’li yılların sonunda Ülkücü hareketin hangi noktalara geldiğini de ortaya koyuyordu:<a class="footnote-link" href="#footnote-231-13" id="footnote-231-13-backlink">[13]</a></span></p>

    <p class="duz" xml:lang="tr"><span class="duz">“1976 senesinde mahalleden komşu olduğum Mehmet Varlık ve İsmail Köksal vasıtasıyla Haydar Şahin’le tanıştım. İlk defa bu şahsın telkinleriyle Ülkücü olmaya karar verdim ve bunların vasıtasıyla Bahçelievler’de Ülkü Ocakları’nın açtığı tekvando kurslarına gittim.</span></p>

    <p class="duz" xml:lang="tr"><span class="duz">Daha sonra Ömer Müjdeci, Haceli Bahşi, Abdurrahman Yurtsever, Ahmet Çil, Haydar Şahin’le Karapınar Mahallesi’nde kitaplık teşkilatını kurduk. Bu teşkilatımız, Dikmen Büyük Ülkü Derneği’ne bağlıydı. Size teşkilatlar hakkında bilgi vermek istiyorum. Mahallelerde kitaplık teşkilatları vardır. Daha büyük mahallelerde ise Büyük Ülkü Derneği’nin şubeleri vardır. Kitaplıkların başkan ve başkan yardımcısı Ankara Ocağı’ndan atanır.</span></p>

    <p class="duz" xml:lang="tr"><span class="duz">Örgütün kitaplıklarında ve Büyük Ülkü Derneği şubelerinde iki türlü silah vardır. Şahsa ait silahlar ve örgüte ait silahlar. Bu silahlar Ankara Ocağı’nda ya da Genel Merkez’de bulunmaz, mahallelerdeki teşkilatlardadır.</span></p>

    <p class="duz" xml:lang="tr"><span class="duz">Bizim Karapınar’daki kitaplığımıza Asayiş Şubesi’nde görevli şoför olarak çalışan polis memuru Mustafa gelirdi. Birkaç polis daha gelirdi ama onların isimlerini bilmiyorum. Biz bu polislerle mahallede komünist olarak tanıdığımız şahısların evlerini aramaya giderdik. Bu polisler, yaptığımız aramalarda ele geçirilen silahları bize verirlerdi.</span></p>

    <p class="duz" xml:lang="tr"><span class="duz">Bir eylem yapılacağı zaman, eylemi yapacak olan örgüt şubesine, Ankara Ocağı’ndan ve Büyük Ülkü Derneği Genel Merkezi’nden haber gönderilir. Bu haber sonucu mahallelerdeki teşkilatlardan talimat verilen şube ya da kitaplık görevlisi silahları getirir. Eylem yapacak kişi de, Ankara Ocağı’na ya da Büyük Ülkü Derneği’ne gelir, silahı alır, eylemi yaptıktan sonra silahı tekrar getirir, aldığı yere teslim eder.”</span></p>

    <p class="baslik-3" xml:lang="tr"><span class="duyuru-baslik">Pehlivanoğlu’nun itirafında Çatlı</span></p>

    <p class="duz" xml:lang="tr"><span class="duz">“Büyük Ülkü Derneği emir ve direktif veren temsilci bir örgüt, Ankara Ocağı ise Büyük Ülkü Derneği’ne bağlı vurucu güç ve icra organıdır. Emir ve direktifleri verenler, eylemleri yönlendirenler Abdullah Çatlı, Muhsin Yazıcıoğlu, Şevkat Çetin ve Esat Bütün’dür. Örgütte daha ziyade Vizor, Beretta ve Browning ile Mat otomatik tabancalar vardı. Ancak son zamanlarda Smith Wesson tabanca kullanılıyordu. Zira bu tabanca boş kovan bırakmıyordu.</span></p>

    <p class="duz" xml:lang="tr"><span class="duz">Gerek kitaplık, gerekse oba ve şubeler yapılan eylemler hakkında Genel Merkez’e raporlar verirler. Her hafta Ankara Ocağı’nda ve Büyük Ülkü Derneği Genel Merkezi’nde başkanlar seviyesinde toplantılar olur. Benim örgüte girdiğim 1976 ve müteakip senelerde Büyük Ülkü Derneği’nin başkanları sırasıyla Ali Batman, Muhsin Yazıcıoğlu’ydu. Ankara Ocağı’nın başkanları ise Abdullah Çatlı, Esat Bütün’dü. Muhsin Yazıcıoğlu ve Abdullah Çatlı en faal isimlerdi. İstanbul teşkilatını Genel Merkez’e bağlayan bu ikili olmuştur.</span></p>

    <p class="duz" xml:lang="tr"><span class="duz">Bizim mahalledeki kitaplığa İsa Armağan illegal olarak Akdere bölgesinden gelip katıldı. Bu şahsın görevi eylemler yapmak ve önderlik yapmaktı. Eylemlerde bizi örgütleyen ve bize silah temin eden kişi İsa Armağan’dı. Mahallede ve çevrede sol görüşlü olarak tanıdığımız birçok kişinin evini bombaladık, dinamitledik, kurşunladık. Karapınar kitaplık kolunda bir süre görev yaptıktan sonra ben, İsa Armağan, Haydar Şahin, İsmail Köksal, Mehmet Varlık, Sabahattin Bayrak, Remzi Ağaçbekler, Fehmi Kandemir kitaplıktan ayrılıp tamamen Genel Merkez’de Abdullah Çatlı’nın emrine girdik, hepimiz bu şahsın emrinde illegal olarak öldürme, yaralama eylemlerini gerçekleştirdik.”</span></p>

    <p class="baslik-3" xml:lang="tr"><span class="duyuru-baslik">Şifreler... Şifreler...</span></p>

    <p class="duz" xml:lang="tr"><span class="duz">Mahallelerde kitaplık kurulmasının amacı elbette ki gençlere okuma alışkanlığı sağlamak değildi.</span></p>

    <p class="duz" xml:lang="tr"><span class="duz">Ülkücüler arasında kullanılan bazı şifreler bu kitaplıkların ne amaçla kullanıldığını gösteriyor. İşte birkaç örnek:</span></p>

    <p class="duz" xml:lang="tr"><span class="duz">Dış Politika ve Kıbrıs: dinamit.</span></p>

    <p class="duz" xml:lang="tr"><span class="duz">Türkiye Tarihi: büyük otomatik tabanca.</span></p>

    <p class="duz" xml:lang="tr"><span class="duz">Gönül Seferberliği: 14’lü tabanca.</span></p>

    <p class="duz" xml:lang="tr"><span class="duz">Dündar Taşer’in Büyük Türkiye’si: 7,65 mm tabanca vb...</span></p>

    <p class="duz" xml:lang="tr"><span class="duz">Ülkücü gençler “kitaplıklarının” ihtiyacı olan “eserleri” Genel Merkez’e şöyle rapor ediyorlardı:</span></p>

    <p class="duz" xml:lang="tr"><span class="duz">“Bizim elimizde iki adet ‘Türkiye Tarihi’ ile üç adet ‘Gönül Seferberliği’ adlı kitaplar var. Bizim acilen ‘Dış Politika ve Kıbrıs’ adlı kitaba ihtiyacımız var.”</span></p>

    <p class="duz" xml:lang="tr"><span class="duz">Kitaplık ve kitabın ne olduğu saptamasından sonra Pehlivanoğlu’nun anlatımlarına devam edelim:</span></p>

    <p class="duz" xml:lang="tr"><span class="duz">“Abdullah Çatlı, İsa Armağan’la temas kuruyor ve talimat veriyordu. Verilen bu talimatı ise İsa Armağan bize aktarıyordu.</span></p>

    <p class="duz" xml:lang="tr"><span class="duz">Ben 1977 yılının beşinci ya da altıncı aylarında ideolojik nedenle (silah sıkmaktan) cezaevine düşmüştüm. Bu suçumdan 29 gün yattıktan sonra tahliye oldum.</span></p>

    <p class="duz" xml:lang="tr"><span class="duz">Mahkemem devam ederken bu sefer silahlı çatışmadan tekrar yakalandım. İlk aldığım cezam tecil edilmişti. Fakat belirli bir süre geçmeden tekrar suç işlediğim için iki cezam birleşerek 21 ay gün aldım ve cezamı çekmek üzere Nevşehir Kozaklı Cezaevi’ne nakledildim.</span></p>

    <p class="duz" xml:lang="tr"><span class="duz">Orada 6 ay 20 gün yattıktan sonra tahliye edilerek Ankara’ya döndüğümde İsa Armağan ve diğer arkadaşlar ziyaretime geldiler. İsa Armağan bana, Abdullah Çatlı’yla birlikte suç dosyalarından bir tanesini yok ettikleri için benim kısa sürede tahliye edildiğimi söylediler.<a class="footnote-link" href="#footnote-231-14" id="footnote-231-14-backlink">[14]</a></span></p>

    <p class="duz" xml:lang="tr"><span class="duz">Ben bir müddet mahallede kimseyle ilişki kurmadım. Niyetim askere gitmekti. Ancak İsa Armağan birkaç kere ısrar edince Maltepe’de bulunan Ülkü Ocakları Derneği’nin genel merkezine giderek Abdullah Çatlı’yla görüştüm. Kendisine askere gideceğimi söylediğim halde, bir müddet beklememi ve arkadaşlara yardım etmemi istedi.</span></p>

    <p class="duz" xml:lang="tr"><span class="duz">İsa Armağan sürekli olarak kendisinin Ankara sorumlusu olduğunu ve bir örgüt kurduklarını söyleyerek benim de bu örgüte girmemi istiyordu. Genel Merkez’de İkinci Başkan Abdullah Çatlı’yla sonraki görüşmemizde, İsa Armağan’ın kurduğu örgütü teyit ederek, isminin TÜŞKO (Türkiye Ülkücü Şeriatçı Komando Ordusu) olduğunu, bu örgütün Türkiye çapında kurulduğunu ve Ankara sorumlusunun İsa Armağan olduğunu belirterek onlara yardımcı olmamı istedi.</span></p>

    <p class="duz" xml:lang="tr"><span class="duz">İsa Armağan genellikle yapılacak eylemler hakkında bir şey söylemezdi. Birlikte çıktıktan sonra ne yapılacağına karar verirdi. Bu tür emirleri Abdullah Çatlı’dan alırdı.”</span></p>

    <p class="baslik-3" xml:lang="tr"><span class="duyuru-baslik">Balgat Katliamı</span></p>

    <p class="duz" xml:lang="tr"><span class="duz">İdam edilen Mustafa Pehlivanoğlu, Abdullah Çatlı’nın talimatlarını ve yaptıkları eylemleri tek tek tüm ayrıntılarıyla itiraf ediyor. Özellikle beş kişinin öldüğü ve on dört kişinin yaralandığı Balgat Katliamı’nı bakın nasıl anlatıyor:</span></p>

    <p class="duz" xml:lang="tr"><span class="duz">“1978 yılı ramazanının onuncu günüydü. Bir akşamüzeri ben eve iftar yapmaya giderken, İsmail Köksal’la karşılaştım. Bana İsa Armağan’ın beni çağırdığını söyledi. Birlikte mahallemizde bulunan ilkokulun arkasına gittik. İsa orada bekliyordu. Daha doğrusu, bir gün önce İsmail Köksal’la birlikte bir otoyu gasp ettikten sonra gece Keklikpınarı’na bırakmıştık. İsa Armağan o aracı aldıktan sonra bahsettiğim okulun arkasında arabayla bizi bekliyordu. İsmail ve ben arabaya bindik, hatta ben direksiyona geçtim.</span></p>

    <p class="duz" xml:lang="tr"><span class="duz">Keklikpınarı’na çıkarak arkadaşımız Fehmi Kandemir’in evine gittik. İsa, Fehmi’nin evine gitti, biz arabada bekledik. Biraz sonra İsa elinde bir çanta olduğu halde Fehmi’yle birlikte gelip arabaya bindi. Balgat’ta bulunan Amerikan tesislerine geldiğimizde Fehmi direksiyona geçti. Ben ön kısımda Fehmi’nin yanına oturdum. Arabanın arkasında ise solda İsmail, sağda İsa oturuyordu. İsa elindeki çantayı açarak bana Çek yapısı bir tabanca, İsmail’e 12’lik Beretta marka tabancayı verdi. Kendisinde de otomatik Mat marka tabanca bulunuyordu. Ayrıca çantada bir de el bombası vardı.</span></p>

    <p class="duz" xml:lang="tr"><span class="duz">Balgat’ın içine girdik, kahvelerin bulunduğu yolda, solda bulunan ilk kahveye geldiğimizde İsa, İsmail’e ateş etmesini söyledi. İsmail iki üç el ateş ettikten sonra geriye yaslanınca, bu sefer İsa Armağan elindeki otomatik silahla kahveyi taradı. Bu sırada araba da yavaş hareket ediyordu. Aynı şekilde ikinci kahveyi de taradıktan sonra, sağ tarafta bulunan başka bir kahvenin hizasına geldiğimizde, İsa Armağan kahveden çıkan olmasın diye benim de ateş etmemi söyledi. Ben iki el havaya ateş ettim. Bu şekilde yukarı doğru çıkarken solda bulunan üçüncü kahveyi de İsmail ve İsa Armağan taradılar. Akabinde süratle olay yerinden uzaklaştık. İsa Armağan önce çalıştığı hastaneye gitti, oradan Genel Merkez’e giderek Reis Abdullah Çatlı’ya olayı anlatmış. Abdullah Çatlı da Ankara’da kalmamızın sakıncalı olduğunu ve Ankara dışına çıkmamız gerektiğini söylemiş.”</span></p>

    <p class="duz" xml:lang="tr"><span class="duz">Önce İsa Armağan yakalandı. Arkasından bankadan para çekerken Mustafa Pehlivanoğlu ile İsmail Köksal Adapazarı’nda yakalandılar. İşin garip tarafı, Mustafa Pehlivanoğlu ile İsmail Köksal’ı Adapazarı’ndan alıp daha güvenilir bir yere götürmek isteyen Abdullah Çatlı da 23 ağustos 1978 günü, Ülkücü Gençlik Derneği’nin 06 PD 137 plakalı otosuyla Ülküdaşı Nevzat Bor’la birlikte Sakarya’ya gelirken yolda yakalandı. Ancak hemen serbest bırakıldı.</span></p>

    <p class="duz" xml:lang="tr"><span class="duz">Balgat Katliamı failleri polisle köşe kapmaca oynarken, Çatlı başka bir katliamın planlarını yapmaktaydı.</span></p>

    <p class="baslik-3" xml:lang="tr"><span class="duyuru-baslik">Bahçelievler Katliamı<a class="footnote-link" href="#footnote-231-15" id="footnote-231-15-backlink">[15]</a></span></p>

    <p class="duz" xml:lang="tr"><span class="duz">Tarih 9 ekim 1978. Saat 20.00.</span></p>

    <p class="duz" xml:lang="tr"><span class="duz">Erzurum’dan tanışan Haluk Kırcı ile hem Emek bölgesinin sorumlusu hem de Ankara il ikinci başkanı olan Mahmut Korkmaz’ın, kaldıkları Tokat Öğrenci Yurdu kurşunlandığı için kiracı olarak yerleştikleri, Bahçelievler 17’nci Sokak’taki eski bir apartmanın bodrum katında, ülküdaş misafirleri vardı: “Büyük Reis” Abdullah Çatlı, Bahçelievler bölge sorumlusu Ahmet Ercüment Gedikli ve Kürşat Poyraz.</span></p>

    <p class="duz" xml:lang="tr"><span class="duz">Daha önce hazırlanan plan tekrar gözden geçirildi. Durumdan iyice emin olmak için “İdi Amin” kod isimli Haluk Kırcı “Bahçelievler, 15’inci Sokak, 56/2” adresine tekrar gönderildi.</span></p>

    <p class="duz" xml:lang="tr"><span class="duz">Haluk Kırcı eve gidip kapıyı dinledi. Sonra koşa koşa arkadaşlarının bulunduğu kendi evine döndü, “İçeriden iki üç kişinin sesi geliyor” dedi.</span></p>

    <p class="duz" xml:lang="tr"><span class="duz">Eylemi o akşam yapmaya karar verdiler. Ercüment Gedikli takviye güç için Dadaş kahvesine gidip, daha önce yapacakları bu eylemle ilgili olarak bilgi toplayan Ömer Özcan ve Duran Demirkıran’ı buldu. “Hareket bu akşam yapılacak, kalkın benimle gelin” dedi.</span></p>

    <p class="duz" xml:lang="tr"><span class="duz">Saat 22.00 suları...</span></p>

    <p class="duz" xml:lang="tr"><span class="duz">Bahçelievler 15’inci sokaktaki 56 nolu apartmanın 300 metre sağındaki trafonun yanına gözcü olarak Duran Demirkıran bırakıldı. Apartmanın bir köşesinde ise Ömer Özcan gözcülük yapacaktı. 16’ncı Sokak’a giren küçük caddenin başındaki otomobilin içinde Abdullah Çatlı vardı.</span></p>

    <p class="duz" xml:lang="tr"><span class="duz">Plana göre içeriye dört kişi girecekti: Haluk Kırcı, Ercüment Gedikli, Mahmut Korkmaz, Kürşat Poyraz.</span></p>

    <p class="duz" xml:lang="tr"><span class="duz">Bu dört kişi ürkek adımlarla 56 numaralı apartmana girdiler. 2 numaralı dairenin önüne gelince, bellerindeki silahları çıkardılar. Ercüment Gedikli kapıyı zorladı, açamadı. Zile bastılar.</span></p>

    <p class="duz" xml:lang="tr"><span class="duz">Kapının açılmasıyla birlikte eve daldılar...</span></p>

    <p class="duz" xml:lang="tr"><span class="duz">İçeride Türkiye İşçi Partisi üyesi beş öğrenci vardı:</span></p>

    <p class="duz" xml:lang="tr"><span class="duz">ODTÜ elektrik bölümü öğrencisi, yirmi üç yaşındaki Serdar Alten.</span></p>

    <p class="duz" xml:lang="tr"><span class="duz">Ankara Devlet Mimarlık ve Mühendislik Akademisi öğrencisi, yirmi altı yaşındaki Hürcan Gürses.</span></p>

    <p class="duz" xml:lang="tr"><span class="duz">Ankara İktisadî Ticarî İlimler Akademisi gazetecilik bölümü öğrencisi, yirmi üç yaşındaki Efraim Ezgin.</span></p>

    <p class="duz" xml:lang="tr"><span class="duz">Hacettepe Üniversitesi İstatistik Bölümü öğrencisi yirmi yaşındaki Osman Nuri Uzunlar ve yine aynı okuldan yirmi yaşındaki Latif Can.</span></p>

    <p class="duz" xml:lang="tr"><span class="duz">Televizyondaki</span> <span class="italik">Vakıf</span> <span class="duz">adlı diziyi seyretmekte olan öğrenciler elleri silahlı dört kişiyi görünce şoke oldular.</span></p>

    <p class="duz" xml:lang="tr"><span class="duz">Saldırganlar da şaşırdı. Evde beş kişi olmasını beklemiyorlardı. Bildikleri en fazla üç kişi olduğuydu.</span></p>

    <p class="duz" xml:lang="tr"><span class="duz">Hemen hemen aynı yaştaki saldırganlar, evdekilerin ellerini arkadan bağlayıp yüzükoyun yere yatırdılar. Odaları dolaşıp arama yaptılar. Haluk Kırcı, “Böyle devrimcilik mi olur, evde bir silah bile yok” dedi.</span></p>

    <p class="duz" xml:lang="tr"><span class="duz">Evde silah yoktu, saldırganların evde tek bulabildikleri,</span> <span class="italik">Genç Öncü, Çark Başak</span> <span class="duz">ve</span> <span class="italik">Yürüyüş</span> <span class="duz">adlı dergilerdi. Ve başta Aziz Nesin olmak üzere bazı ünlü yazarların kitapları...</span></p>

    <p class="duz" xml:lang="tr"><span class="duz">Saldırganlar evdekilerin sayısının fazla olması nedeniyle aralarında biraz tartıştılar. Bir de arabada bekleyen Reis’e danışmaya karar verdiler. Kürşat Poyraz ve Ercüment Gedikli dışarı çıkıp durumu anlattılar.</span></p>

    <p class="baslik-3" xml:lang="tr"><span class="duyuru-baslik">İkisini Eskişehir yolunda...</span></p>

    <p class="duz" xml:lang="tr"><span class="duz">Abdullah Çatlı, Kürşat Poyraz’ı yanına alarak, “Ben şimdi geliyorum, beni bekleyin” dedi. Çatlı ve Kürşat otomobille hareket edince, Ercüment gözcülerin yanına gidip onları uyardı: “Aman dikkatli olun, sinek uçsa bize haber verin.”</span></p>

    <p class="duz" xml:lang="tr"><span class="duz">Kısa bir zaman geçti...</span></p>

    <p class="duz" xml:lang="tr"><span class="duz">Reis Çatlı döndü. Onlara bir şişe eter ve pamuk getirmişti. Kürşat Poyraz ve Ercüment Gedikli eteri ve pamuğu alıp eve girdiler.</span></p>

    <p class="duz" xml:lang="tr"><span class="duz">Yerde yatan beş gencin yüzüne sırasıyla etere batırılmış pamuğu bastırdılar.</span></p>

    <p class="duz" xml:lang="tr"><span class="duz">Tam o sırada kapı kısa aralıklarla üç kez vuruldu. Saldırganlar telaşlandılar, kim olabilirdi ki gecenin bu saatinde?</span></p>

    <p class="duz" xml:lang="tr"><span class="duz">Kapıyı açtılar. İki kişi daha gelmişti: Türkiye İşçi Partisi üyesi Faruk Erzan ve Salih Gevence. Evde bulunanların sayısı bir anda, dördü saldırgan yedisi mağdur on bir kişi olmuştu... Tekrar reisleri Çatlı’ya koştular, durumu haber verdiler.</span></p>

    <p class="duz" xml:lang="tr"><span class="duz">Çatlı soğukkanlılığını kaybetmedi. Emrini verdi: “Sonradan gelen iki kişiyi alıp otomobile getirin.”</span></p>

    <p class="duz" xml:lang="tr"><span class="duz">Kürşat Poyraz ile Haluk Kırcı, Salih Gevence ile Faruk Erzan’ı Çatlı’nın otomobiline getirdiler.</span></p>

    <p class="duz" xml:lang="tr"><span class="duz">Kürşat Poyraz otomobilinin önüne, Çatlı’nın yanına; Haluk Kırcı ve tabanca tehdidi altındaki iki TİP’li genç arka koltuğa oturdular. Araba Bahçelievler’den çıkıp süratle İstanbul-Eskişehir yoluna yöneldi.</span></p>

    <p class="duz" xml:lang="tr"><span class="duz">On dakika sonra, Balmumcu Yolu’nun 13’üncü kilometresine vardılar... Otomobil durdu. Abdullah Çatlı aracın motorunu çalışır durumda tutarken, farlarını söndürdü.</span></p>

    <p class="duz" xml:lang="tr"><span class="duz">İki TİP’li genç, Haluk Kırcı ve Kürşat Poyraz tarafından yol kenarındaki tarlanın içine doğru 600 metre götürüldü.</span></p>

    <p class="duz" xml:lang="tr"><span class="duz">Yirmi dört yaşındaki Faruk Erzan’ın kafasına üç, yirmi altı yaşındaki Salih Gevence’nin kafasına da üç kurşun sıktılar...</span></p>

    <p class="duz" xml:lang="tr"><span class="duz">Gecenin vahşeti henüz bitmemişti...</span></p>

    <p class="duz" xml:lang="tr"><span class="duz">Otomobil aynı hızla yine Bahçelievler 15’inci Sokak’a geri döndü. Haluk Kırcı ve Kürşat Poyraz arabadan inip eve girdiler. Evde bulunan Ercüment Gedikli ve Mahmut Korkmaz, beş TİP’li genci eterle bayıltmıştı. Aslında Çatlı’nın yolda yaptığı plan değişikliğine göre, evdeki “esirler” ikişer ikişer otomobile bindirilip Eskişehir yoluna götürülecekti...</span></p>

    <p class="duz" xml:lang="tr"><span class="duz">Bu arada Serdar Alten’in yarı uyanık olduğunu gördüler, kollarına girip otomobile götürdüler.</span></p>

    <p class="duz" xml:lang="tr"><span class="duz">Reis, “Hemen geri götürün, biraz önce buradan ekip arabası geçti. Belki Eskişehir yolundaki cesetleri bulmuşlardır. İşi siz evde bitirin” emrini verdi. Serdar Alten eve geri götürüldü...</span></p>

    <p class="baslik-3" xml:lang="tr"><span class="duyuru-baslik">Evin içindeki vahşet</span></p>

    <p class="duz" xml:lang="tr"><span class="duz">Saldırganlar beş solcu genci nasıl yok edeceklerini tartıştılar. Haluk Kırca, “Ben iple boğarım” dedi. Bu teklife arkadaşları bile şaşırdı: “Sahi yapabilir misin?”</span></p>

    <p class="duz" xml:lang="tr"><span class="duz">Haluk Kırcı, “Denerim” dedikten sonra içeri gidip telden yapılmış bir askı getirdi.</span></p>

    <p class="duz" xml:lang="tr"><span class="duz">Osman Nuri Uzunlar’ı sürükleyerek mutfağa götürdü. Telle boğazını sıktı. Ancak telle boğamayacağını anlayınca gidip banyodan bir havlu aldı. Yirmi yaşındaki Uzunlar’ın yüzüne havluyu bastırdı...</span></p>

    <p class="duz" xml:lang="tr"><span class="duz">Dakikalar geçti. Osman Nuri Uzunlar havlunun altında can çekişiyordu...</span></p>

    <p class="duz" xml:lang="tr"><span class="duz">Üniversite öğrencisi Uzunlar’ın öldürülmesi epey zaman aldı! Bunun üzerine Haluk Kırcı Ülkücü arkadaşlarına dönüp, “Bu böyle olmayacak, siz evden çıkın, ben hepsinin kafasına kurşun sıkıp çıkarım” dedi.</span></p>

    <p class="duz" xml:lang="tr"><span class="duz">Eskişehir yolunda kullandığı silahını ülküdaşı Kürşat Poyraz’la değiştirip, ondan mermi dolu 14’lü tabancayı aldı.</span></p>

    <p class="duz" xml:lang="tr"><span class="duz">Ercüment Gedikli, Kürşat Poyraz, Mahmut Korkmaz dışarı çıktılar. Ercüment Gedikli, gözcülük yapan Ömer Özcan ve Duran Demirkıran’a “görevlerinin” bittiğini bildirdi. Sonra, Çatlı ile otomobilde bekleyen Kürşat Poyraz ve Mahmut Korkmaz’la birlikte 15’inci Sokak’tan hızla uzaklaştılar.</span></p>

    <p class="duz" xml:lang="tr"><span class="duz">Evin içi...</span></p>

    <p class="duz" xml:lang="tr"><span class="duz">Haluk Kırcı otomobilin sesini duyar duymaz silahını elleri arkadan bağlanmış yerde yatan dört gencin üzerine boşalttı...</span></p>

    <p class="duz" xml:lang="tr"><span class="duz">Serdar Alten’in mide ve bağırsaklarını üç kurşun,</span></p>

    <p class="duz" xml:lang="tr"><span class="duz">Hürcan Gürses’in kalp ve böbreğini üç kurşun,</span></p>

    <p class="duz" xml:lang="tr"><span class="duz">Efraim Ezgin’in başını dört kurşun,</span></p>

    <p class="duz" xml:lang="tr"><span class="duz">Latif Can’ın akciğerini iki kurşun parçaladı...</span></p>

    <p class="duz" xml:lang="tr"><span class="duz">Tabancasındaki kurşunları bitiren “İdi Amin” lakaplı Haluk Kırcı evden koşarak uzaklaştı.</span></p>

    <p class="duz" xml:lang="tr"><span class="duz">56 numaralı apartmanın tam karşısında oturan polis memuru Tuncay Özkul silah seslerini duyarak balkona çıktı. İnce uzun boylu bir şahsın hızla karşı apartmandan koşarak çıktığını gördü. Ev arkadaşı komiser Seyfi Eroğlu’nu uyandırdı. Silahlarını alıp karşı apartmana girdiler. 2 numaralı daireden imdat sesi geliyordu. Kapıyı kırıp içeri girdiler.</span></p>

    <p class="duz" xml:lang="tr"><span class="duz">Manzara karşısında dehşete kapıldılar...</span></p>

    <p class="duz" xml:lang="tr"><span class="duz">Dört genç kanlar içindeydi, bir diğerinin başında ise havlu vardı...</span></p>

    <p class="duz" xml:lang="tr"><span class="duz">Gençlerden biri, Serdar Alten ölmemişti.</span></p>

    <p class="baslik-3" xml:lang="tr"><span class="duyuru-baslik">Serdar Alten ölmeden konuşuyor</span></p>

    <p class="duz" xml:lang="tr"><span class="duz">Hemen yardım ettiler, Serdar Alten su istedi. Şoktaydı. O haliyle kendine saldıranların dört kişi olduğunu söyleyebildi ve tarif etmeye başladı: “Kaçanlardan ikisi esmer, ikisi sarışındı. Bize silahla ateş eden ise kıvırcık saçlı, esmer bir çocuktu...”</span></p>

    <p class="duz" xml:lang="tr"><span class="duz">Serdar Alten acele Hacettepe Hastanesi’ne kaldırıldı.</span></p>

    <p class="duz" xml:lang="tr"><span class="duz">O, hastanede yaşama kavgası verirken, nefes nefese geldiği öğrenci evinde Haluk Kırcı’nın sabaha kadar gözüne uyku girmedi.</span></p>

    <p class="duz" xml:lang="tr"><span class="duz">Sabah erken saatte Abdullah Çatlı’nın Cebeci Talatpaşa Bulvarı’ndaki 154/9 numaralı evine gitti. Silahı “Reis”ine teslim etti.</span></p>

    <p class="duz" xml:lang="tr"><span class="duz">Çatlı ve Kırcı hiçbir şey olmamış gibi kahvaltı yapıp sohbet ettiler. Radyodan öğle haberlerini dinlediler. Altı kişinin öldüğünü, ancak, bir kişinin yaşadığını öğrenince telaşlandılar. Ankara’yı terk etmeye karar verdiler. Çatlı Nevşehir’e, Haluk Kırcı Erzurum’a gitti...</span></p>

    <p class="duz" xml:lang="tr"><span class="duz">Serdar Alten hastanede yaralı haliyle Cumhuriyet Savcı Yardımcısı Mehmet Bağış ile Emniyet 2’nci Şube Müdürü Tahsin Gürdal’a<a class="footnote-link" href="#footnote-231-16" id="footnote-231-16-backlink">[16]</a> ifade verdi:</span></p>

    <p class="duz" xml:lang="tr"><span class="duz">“Eve dört kişi girdi. Birinci şahıs sarışın uzun boylu, kot pantolon giymişti. İkinci şahıs esmer, geniş kafalı, orta boylu, kısa saçlı. Üçüncü şahıs genç, kıvırcık saçlı, on altı ya da on sekiz yaşında. Dördüncü şahıs hakkında fazla bilgim yok.”</span></p>

    <p class="duz" xml:lang="tr"><span class="duz">Çok acı çektiğini, fazla konuşamayacağını belirten Serdar Alten, “Bizi faşistler vurdu, biz ilerici gençlerdik, bu nedenle bizi faşistler vurdu” deyip, tam ameliyata girerken son dakikada anımsadığı bir bilgiyi de söyledi:</span></p>

    <p class="duz" xml:lang="tr"><span class="duz">“Beni zorla dışarı çıkardılar. Büyük mavi renkli bir otomobilin yanına götürdüler...”</span></p>

    <p class="duz" xml:lang="tr"><span class="duz">Otomobilde bulunan şahsın orta boylu, yirmi üç yaşlarında biri olduğunu ve diğerlerinin kendisine “Reis” diye hitap ettiğini söyleyebildi ve ekledi: “Otomobilin plakası 34 PD, numarasını görmedim...”</span></p>

    <p class="duz" xml:lang="tr"><span class="duz">Serdar Alten sekiz gün ölümle pençeleşti. 17 ekim 1978’de saat 11.30’da daha bıyıkları bile yeni yeni terlemeye başlamışken yaşama veda etti...</span></p>

    <p class="duz" xml:lang="tr"><span class="duz">Polisler, Serdar Alten’in ifadesinin izlerini sürmeye başladılar. 34 PD numaralı bir otomobil bulunamamıştı.</span></p>

    <p class="baslik-3" xml:lang="tr"><span class="duyuru-baslik">Olayı çözen tesadüfler</span></p>

    <p class="duz" xml:lang="tr"><span class="duz">Ama tesadüfî iki olay katliamın sanıklarını ortaya çıkardı...</span></p>

    <p class="duz" xml:lang="tr"><span class="duz">Birincisi, polise gelen bir ihbardı:</span></p>

    <p class="duz" xml:lang="tr"><span class="duz">“Nevşehir Avanos yolu üzerindeki Kozaklı benzin istasyonu önünde metalik mavi renkli, Amerikan tipi büyük bir otomobilin plakasının şehirleri belirleyen numarasının önünden, kartona yazılmış 34 numarası çıkarıldı. Aracın 34 numaralı karton çıkarılmadan önceki plaka numarası 34 PD 137 iken, çıkarıldıktan sonra altından 06 PD 137 numaralı plaka ortaya çıktı!”</span></p>

    <p class="duz" xml:lang="tr"><span class="duz">Polis bu kez 06 PD 137 numaralı plakayı araştırdı.</span></p>

    <p class="duz" xml:lang="tr"><span class="duz">Plaka, Ülkücü Gençler Derneği eski ikinci başkanı Mustafa Mit’in otomobiline aitti. Otomobil aslında iki yıl önce dernek için alınmıştı ancak Mustafa Mit’in üzerine kayıtlıydı.</span></p>

    <p class="duz" xml:lang="tr"><span class="duz">Mustafa Mit yakalanıp gözaltına alındı. O tarihte Ülkü Ocakları başkan yardımcılarından olan Mustafa Mit’in Deniz Hâkim Yarbay Enis Tunga’ya verdiği bilgiler, mahkemenin hazırlık soruşturması sorgu tutanağına şöyle geçti:</span></p>

    <p class="duz" xml:lang="tr"><span class="duz">“1976 yılında Ülkü Ocağı Derneği’nde yaklaşık dört beş ay kadar süreyle ikinci başkanlık yapmıştım. Bu dönemde bizim derneğin başkanı olan Selahattin Sarı bana yaklaşık 130 bin lira kadar para vererek, ‘Teşkilatı dolaşın, bakın uygun bir araba alın’ dedi. Şoför Ali Şerit’le<a class="footnote-link" href="#footnote-231-17" id="footnote-231-17-backlink">[17]</a> birlikte, arabalardan iyi anladığı için, çeşitli galerileri dolaştık.</span></p>

    <p class="duz" xml:lang="tr"><span class="duz">Metalik mavi renkte, 1974 model, Malibu klasik model bir araba beğendik. Bu sırada arabanın plakası üzerindeydi. Plakası, 06 PD 137’ydi. Görevde bulunduğum süre içerisinde araba Ali Şerit tarafından kullanıldı. Ben görevden ayrıldıktan sonra otomobil Muhsin Yazıcıoğlu ve Abdullah Çatlı’nın tasarrufundaydı. Otomobilin Bahçelievler olayında kullanıldığını öğrendiğimde kendimi kurtarmak için olayı araştırdım. Olay günü olan 9 ekim 1978’de aracın, yani 06 PD 137 metalik mavi renkli Chevrolet Malibu’nun Abdullah Çatlı’da olduğunu öğrendim.”</span></p>

    <p class="duz" xml:lang="tr"><span class="duz">Ülkücü hareketin önemli isimlerinden Mustafa Mit, Cebeci’deki Acem 51 çay ocağında Şevkat Çetin’le yaptıkları bir sohbeti de şöyle anlattı:</span></p>

    <p class="duz" xml:lang="tr"><span class="duz">“Bahçelievler’de yedi kişinin öldürülmesi olayında teşkilatın katkısı olabileceğini tahmin ediyordum. Şevkat’e bu soruyu sorduğumda, ‘Bizim Çatlı’nın işleri’ diye bana söylemişti.”</span></p>

    <p class="duz" xml:lang="tr"><span class="duz">Abdullah Çatlı 8 kasım 1978 tarihinde Adapazarı’nda gözaltına alındığında, otomobilin o tarihte cezaevinden tahliye edilen Muhsin Yazıcıoğlu’nu Sivas’tan alıp getirmek üzere oraya gönderildiğini söyledi. İfadesi doğru kabul edildi. Çatlı Ankara Emniyeti’ne değil, İstanbul Emniyeti’ne teslim edildi ve kısa bir süre sonra da Gayrettepe’den serbest bırakıldı.</span></p>

    <p class="duz" xml:lang="tr"><span class="duz">Oysa, 06 PD 137 plakalı otomobili Sivas’a götüren Selahattin Sarı ifadesinde, 9 ekim 1978 tarihinde Sivas’tan Ankara’ya döndüklerini ve aracın anahtarını ÜGD Genel Merkezi’ne bıraktığını söylemişti...</span></p>

    <p class="duz" xml:lang="tr"><span class="duz">İkinci tesadüfî olay ise oldukça renklidir:</span></p>

    <p class="duz" xml:lang="tr"><span class="duz">Bahçelievler Katliamı’ndan iki ay sonra bir ahbap toplantısında Semiha Üstündağ adlı bir hanım, katliamdan iki gün önce, Bahçelievler Pazarı’na yiyecek bir şeyler almak için giderken, 3’üncü Cadde ile 16’ncı Sokak’ın kesiştiği yerde biri orta boylu, kestane renkli, aşağı sarkık bıyıklı, diğeri ise zayıf, sarışın, uzunca boylu, saçını arkaya taramış iki kişinin konuşmasına tanık olduğunu söyler. Elinde zincir ve tespih bulunan bir kişinin, diğerine, “Tamam mı?” diye sorduğunu, diğerinin de, “Tamam, 5-6-2” dediğini duyduğunu, Bahçelievler Katliamı’nın 56/2 numarada olduğunu gazeteden okuyunca aklına bu ilginç olayın geldiğini söyler.</span></p>

    <p class="duz" xml:lang="tr"><span class="duz">İşte bu ahbap toplantısında bulunan polis memuru Recep Oktay duyduklarını meslektaşı Selami Ünal’a, o da komiser Dürüst Oktay’a anlatır.</span></p>

    <p class="duz" xml:lang="tr"><span class="duz">Tanıma uyan kişinin Bahçelievler’in tanınmış Ülkücülerinden Duran Demirkıran olduğu ortaya çıkar. Demirkıran 18 aralık 1978 günü gözaltına alınır.</span></p>

    <p class="duz" xml:lang="tr"><span class="duz">Ve Bahçelievler Katliamı faili meçhul olmaktan kurtulur...<a class="footnote-link" href="#footnote-231-18" id="footnote-231-18-backlink">[18]</a></span></p>

    <p class="duz" xml:lang="tr"><span class="duz">Olayda kullanılan eterin, Nümune Hastahanesi eczanesinde görevli bir ülkücü tarafından İbrahim Çiftçi’nin emriyle çalınmış olduğu ise, zamanın Numune Hastanesi Başhekimi Dr. Turhan Temuçin ve Siyasî Şube Müdürü Tayyar Seven tarafından ortaya çıkarılmıştı.</span></p>

    <p class="baslik-3" xml:lang="tr"><span class="duyuru-baslik">Doç. Dr. Cömert’in katilleri</span></p>

    <p class="duz" xml:lang="tr"><span class="duz">Abdullah Çatlı 1978 yılını oldukça “faal” geçirdi...</span></p>

    <p class="duz" xml:lang="tr"><span class="duz">Doçent Doktor Bedrettin Cömert ve İtalyan asıllı eşi Maria Agustina 11 temmuz sabahı evden çıkıp arabalarına bindikleri sırada, apartmanlarının alt bölümünde kırmızı bir araba içindeki üç kişinin de otomobillerini çalıştırdıklarına dikkat etmemişlerdi.</span></p>

    <p class="duz" xml:lang="tr"><span class="duz">Direksiyondaki Hacettepe Üniversitesi öğretim görevlisi Doç. Cömert oldukça yavaş seyreden kırmızı otomobili geçip gitmek istedi. Arabayı tam geçmişken arkadaki kırmızı otomobil birden hızlanarak Cömertlerin arabasının yanına geldi. O sırada araçta bulunan üç kişiden ikisi silahlarını çıkarıp Cömert’in otomobilinin içine ateş etmeye başladılar. Doç. Dr. Cömert olay yerinde, başından ve göğsünden aldığı kurşunlarla öldü. Eşi ise ağır yaralı olarak kurtuldu.</span></p>

    <p class="duz" xml:lang="tr"><span class="duz">Doç. Cömert çoğunluğunu Hacettepe Üniversitesi öğrencilerinin oluşturduğu 20 bin kişinin katıldığı cenaze töreniyle defnedildi. Cenazede sık sık “Ülkü Ocakları kapatılsın” sloganı atıldı.</span></p>

    <p class="duz" xml:lang="tr"><span class="duz">Soruşturmalar sonucunda polis üç Ülkücü’nün kimliğini tespit etti: Rıfat Yıldırım, Üzeyir Bayraklı ve Ahmet adında bir Ülkücü. Ahmet’in kimliği hiçbir zaman ortaya çıkamadı. Çünkü diğer iki sanık çoktan Almanya’ya kaçmışlardı.<a class="footnote-link" href="#footnote-231-19" id="footnote-231-19-backlink">[19]</a></span></p>

    <p class="duz" xml:lang="tr"><span class="duz">Ankara 5’inci Sulh Ceza Mahkemesi, Bedrettin Cömert cinayetinde “azmettiren” olduğu gerekçesiyle, Abdullah Çatlı hakkında da gıyabî tutuklama kararı çıkardı.</span></p>

    <p class="baslik-3" xml:lang="tr"><span class="duyuru-baslik">Sağmalcılar’dan toplu firar</span></p>

    <p class="duz" xml:lang="tr"><span class="duz">Reis Abdullah Çatlı dur durak bilmiyordu:</span></p>

    <p class="duz" xml:lang="tr"><span class="duz">Bir ayağı Ankara’da, bir ayağı İstanbul’daydı.</span></p>

    <p class="duz" xml:lang="tr"><span class="duz">Abdullah Çatlı, 2 kasım 1978’de İstanbul’un Sağmalcılar Cezaevi’nden toplu firar eylemini organize etti. Ülkücüler artık tek tek kaçırmıyorlardı arkadaşlarını. 1978’in sonlarına doğru toplu firarlarını organize etmeye başladılar.</span></p>

    <p class="duz" xml:lang="tr"><span class="duz">Sağmalcılar olayında Çatlı’nın planına göre en az otuz kırk Ülkücü’nün cezaevinden firar etmesi gerekiyordu. Ancak on üç kişi kaçabilmişti. Üstelik bu on üç kişi de, asıl gitmeleri gereken buluşma noktalarına ulaşamamışlardı.</span></p>

    <p class="duz" xml:lang="tr"><span class="duz">Abdullah Çatlı organizasyonun bu kadar kötü olmasına çok bozuldu. İstanbul teşkilatından birkaç yöneticiyi Ankara’ya çağırıp, “Siz yapamayacaksanız, çekilin, başkaları yapsın” diye azarladı.</span></p>

    <p class="duz" xml:lang="tr"><span class="duz">Cezaevlerinden kaçmak Ülkücüler için neredeyse çocuk oyuncağı gibi olmuştu. Tetikçi Ülkücüler ellerini kollarını sallaya sallaya cezaevlerinden firar etmekteydiler.</span></p>

    <p class="duz" xml:lang="tr"><span class="duz">Tıpkı Yozgat Cezaevi’nden kaçan Alpaslan Alpaslan gibi, tıpkı Mamak’tan kaçan Balgat Katliamı’nın sanıkları İsa Armağan, Mustafa Pehlivanoğlu gibi. Ülkücüler cezaevi yönetimlerinden de çok yardım görüyorlardı. Yani, bir yerde bu firarlar, Ülkücülerin değil, cezaevi personelinin başarısıydı.</span></p>

    <p class="duz" xml:lang="tr"><span class="duz">İdamla yargılanan Mustafa Pehlivanoğlu ile İsa Armağan, duruşmaları sürerken 26 temmuz 1980 tarihinde Mamak Askerî Cezaevi’nden kaçtılar. İsa Armağan yurtdışına çıktı.<a class="footnote-link" href="#footnote-231-20" id="footnote-231-20-backlink">[20]</a></span></p>

    <p class="duz" xml:lang="tr"><span class="duz">Ancak Mustafa Pehlivanoğlu tekrar yakalandı ve idam edildi...</span></p>

    <p class="duz" xml:lang="tr"><span class="duz">Armağan ve Pehlivanoğlu’nun kaçmasında kusuru bulunarak 2,5 yıl hapis alan Mamak Askerî Cezaevi İç Emniyet Amiri Yüzbaşı Hasan Mestçi bakın o günleri nasıl anlatıyor:</span></p>

    <p class="duz" xml:lang="tr"><span class="duz">“Mustafa Pehlivanoğlu mecbur kalmadıkça hücresinden dışarı çıkmazdı. Tek yaptığı hücresinde yere bağdaş kurup bir noktaya saatlerce bakmaktı. MHP’lilerle arası hiç iyi değildi. Dışarı çıkınca yakın arkadaşı olan Balgat Katliamı sanıklarından Haydar Şahin’i öldüren Abdullah Çatlı’dan intikamını alacağını söylüyordu. Ayrıca Çatlı’nın kendisinden para aldığını, bunu vermediğini, bu parayla İstanbul’a gittiğini anlatıyordu. Armağan ile Pehlivanoğlu birbirlerinden çok farklı insanlardı. Ben bu iki insanı MHP’lilerin kaçırmadığını kesin olarak söyleyebilirim. Bu olayda hep gizli bir el vardı. Onu bugün bile çözemiyorum.”</span></p>

    <p class="baslik-3" xml:lang="tr"><span class="duyuru-baslik">Bayar: “Bu kış komünizm gelecek...”</span></p>

    <p class="duz" xml:lang="tr"><span class="duz">1978 sonunda birçok ilde sıkıyönetim ilan edilince, Türkeş yeni bir stratejiyi uygulamaya koydu. Teşkilatlarına emir gönderdi:</span></p>

    <p class="duz" xml:lang="tr"><span class="duz">“CHP hükûmeti sıkıyönetimi bize karşı uygulamak istiyor. MHP’yi ve teşkilatlarımızı kapatmak istiyorlar. Bu süre zarfında mümkün olduğu kadar silahlı eylemlerden uzaklaşın. Silahlarınızı gömün. Bu süreyi, yeniden organize olmaya ve sistemli bir biçimde kadrolaşmaya ayıralım.”</span></p>

    <p class="duz" xml:lang="tr"><span class="duz">Bu arada Türkeş, ordunun yönetime tamamen el koymasını istediğini açık açık söylüyordu:</span></p>

    <p class="duz" xml:lang="tr"><span class="duz">“Bu iktidar süratle değiştirilmeli, komünist anarşiyi himaye etmeyecek, kanun ve nizamlara samimi olarak bağlı bir hükûmet kurulmalıdır. Şanlı Türk ordusu, devletin ve demokrasinin düşmanlarını, vatan bölücülerini susturarak huzurlu bir ortam meydana getirdikten sonra, 1979 Senato seçimleriyle birlikte erken seçime gitmelidir.”</span></p>

    <p class="duz" xml:lang="tr"><span class="duz">Eski cumhurbaşkanı Celal Bayar, çeşitli toplantılarda sık sık Türkeş’le birlikte görünüyor, ülkedeki terör yangınını körükleyen konuşmalar yapıyordu. Aydınlar Ocağı’nda yapılan bir toplantıda, “Bu kış komünizm gelebilir. Tenkil, tenkil, tenkil! Endonezya’daki gibi bir tenkil lazım” demişti. Ve Bayar’ın arzuladığı tenkil, çok geçmeden Kahramanmaraş’ta sahneye kondu.</span></p>

    <p class="baslik-3" xml:lang="tr"><span class="duyuru-baslik">Kahramanmaraş Olayları</span></p>

    <p class="duz" xml:lang="tr"><span class="duz">25 ağustos 1978. Bir günde İstanbul’da, Galata Köprüsü’ne, Adliye Sarayı’na ve Edebiyat Fakültesi’ne, üç ayrı yere bomba atıldı.<a class="footnote-link" href="#footnote-231-21" id="footnote-231-21-backlink">[21]</a></span></p>

    <p class="duz" xml:lang="tr"><span class="duz">Ancak bu bombaların hiçbirinin etkisi, Kahramanmaraş’taki bomba kadar olmadı... 18 aralık 1978 akşamı, başrolünü Cüneyt Arkın’ın oynadığı</span> <span class="italik">Güneş Ne Zaman Doğacak</span> <span class="duz">filminin gösterildiği Kahramanmaraş’taki Çiçek Sineması’na bomba atılıyordu. Bombayı Ülkücüler atmıştı ancak solcuların attığı söylentisi yayılmıştı. Ülkücülerin provokasyonu sonucu, Kahramanmaraş’ta, Türkiye tarihinin en kanlı ve en büyük mezhepsel iç çatışması yaşandı.</span></p>

    <p class="duz" xml:lang="tr"><span class="duz">“Allah’ını seven, Peygamber’ini seven yürüsün. Komünist Alevîleri yaşatmayın. Bunları öldüren cennetlik olur. Maraş Alevîlere mezar olacak. Müslüman Türkiye, Alevîler Moskova’ya! Sütçü İmam aşkına vurun!” diye bağıranlar, sonuçta yüzden fazla masum insanı katlettiler.<a class="footnote-link" href="#footnote-231-22" id="footnote-231-22-backlink">[22]</a></span></p>

    <p class="duz" xml:lang="tr"><span class="duz">MHP son silahını kullanıyordu: etnik ayrımcılıklı güç toplamak. Kahramanmaraş’ı Çorum Katliamı takip etti...</span></p>

    <p class="duz" xml:lang="tr"><span class="duz">“Komünist Alevîler camiye bomba attılar!” provokasyonuyla binlerce insan yine mezhepsel bir çatışmaya sürüklenmek istendi. Ancak Çorum’da sol, “tüm tonlarıyla” birleşip saldırılara karşı koyunca, Ülkücüler kaçmak zorunda kaldılar. Buna rağmen katliamın bilançosu 52 kişi olmuştu.<a class="footnote-link" href="#footnote-231-23" id="footnote-231-23-backlink">[23]</a></span></p>

    <p class="baslik-3" xml:lang="tr"><span class="duyuru-baslik">Çatlı İstanbul’da</span></p>

    <p class="duz" xml:lang="tr"><span class="duz">Abdullah Çatlı Sakarya’da yakalanıp “garip” bir biçimde serbest bırakıldıktan sonra, Ankara’nın kendisi için risk taşıdığını düşündü.</span></p>

    <p class="duz" xml:lang="tr"><span class="duz">Ankara polisi, İstanbul polisi gibi değildi. Ülkücülere göz açtırmıyordu. Ankara polisi Bahçelievler, Balgat katliamları başta olmak üzere bazı cinayetlerin üzerine titizlikle gidiyor, Ülkücü sanıkları tek tek bulup cezaevine gönderiyordu.</span></p>

    <p class="duz" xml:lang="tr"><span class="duz">Çatlı da aranmaya başlandı.</span></p>

    <p class="duz" xml:lang="tr"><span class="duz">Ve bu aranma, yaşamı boyunca devam etti...</span></p>

    <p class="duz" xml:lang="tr"><span class="duz">Önce adres değişikliği yaptı.</span></p>

    <p class="duz" xml:lang="tr"><span class="duz">Cebeci’deki evinden, artık “kurtarılmış bölge” haline getirilen Bahçelievler’e taşındı.</span></p>

    <p class="duz" xml:lang="tr"><span class="duz">“Gökçen üç yaşındaydı, ağır bir hastalık geçiriyordu. Görümcemle birlikte çocuğu Ankara’daki doktorlara göstermek için başkente geldik.</span></p>

    <p class="duz" xml:lang="tr"><span class="duz">Abdullah’ın evi o zaman Bahçelievler’deydi. Evin içi erkekten geçilmiyordu. Ali (Şerit), Feridun (Akkuzu), Soner Abi (Arın) evdeydiler; ‘Yenge valla küvette bile yatıyoruz’ dediler. Abdullah evde yoktu, biz de görümcemle birlikte bir akrabamız vardı onun yanına gittik. Ben bundan başka Abdullah’ın kaldığı bekâr evini hiç görmedim.”<a class="footnote-link" href="#footnote-231-24" id="footnote-231-24-backlink">[24]</a></span></p>

    <p class="duz" xml:lang="tr"><span class="duz">Çatlı için bekâr evleri dönemi Bahçelievler’de kapandı.</span></p>

    <p class="duz" xml:lang="tr"><span class="duz">Ankara’da artık fazla kalamayacağını anladı ve İstanbul’a taşındı.</span></p>

    <p class="duz" xml:lang="tr"><span class="duz">İstanbul’da yepyeni bir yaşamla ve yeni Ülkücü arkadaşlarıyla tanıştı. Yılma Durak, Celal Adan, Oral Çelik, Mehmet Şener ve Mehmet Ali Ağca gibi...<a class="footnote-link" href="#footnote-231-25" id="footnote-231-25-backlink">[25]</a></span></p>

    <p class="duz" xml:lang="tr"><span class="duz">İstanbul Ülkücüleri, cinayetlerinde yeni “yöntemler” kullanıyorlardı.</span></p>

    <p class="duz" xml:lang="tr"><span class="duz">Solcuları yakalayıp işkenceli sorgudan geçiriyor, bazı önemli solcu isimlerini öğrendikten sonra, işkence yaptıkları kişileri öldürüyorlardı.</span></p>

    <p class="duz" xml:lang="tr"><span class="duz">9 nisan 1979 tarihinde, Ortaklar Caddesi’nde cesedi bulunan Onur Orcan,</span></p>

    <p class="duz" xml:lang="tr"><span class="duz">25 eylül 1979 tarihinde, cesedi battaniyeye sarılı olarak ortaya çıkan İsmail Cengiz,</span></p>

    <p class="duz" xml:lang="tr"><span class="duz">24 şubat 1980 günü, Gültepe’de boğularak öldürüldükten sonra cesedi televizyon kutusuna yerleştirilen Veli Erdem,</span></p>

    <p class="duz" xml:lang="tr"><span class="duz">21 mayıs 1978 tarihinde, Mecidiyeköy Ülkücü Gençlik Derneği’nde işkenceyle öldürüldükten sonra cesedi çuvala sarılarak bir okul arkasına bırakılan Cemal Kır...</span></p>

    <p class="duz" xml:lang="tr"><span class="duz">1980 yılının ocak ayından haziran ayına kadar, toplam on altı kişi kaçırılıp işkence yapılarak öldürülmüştü.<a class="footnote-link" href="#footnote-231-26" id="footnote-231-26-backlink">[26]</a></span></p>

    <p class="duz" xml:lang="tr"><span class="duz">Listeler uzayıp gidiyordu.</span></p>

    <p class="duz" xml:lang="tr"><span class="duz">Ölüm mangaları dolaşıyordu şehir şehir...</span></p>

    <p class="duz" xml:lang="tr"><span class="duz">Şuursuz terörizm halkı canından bezdirmişti. Herkes bir “kurtarıcı” bekler haldeydi...</span></p>

    <p class="duz" xml:lang="tr"><span class="duz">Zaten istenen de buydu: gelecek yönetimin kabulünü sağlamak!</span></p>

    <p class="duz" xml:lang="tr"><span class="duz">Gelecek yönetim neydi?</span></p>

    <p class="duz" xml:lang="tr"><span class="duz">Genelkurmay Başkanı Orgeneral Kenan Evren, 11 eylül 1979 günü, Genelkurmay İkinci Başkanı Orgeneral Haydar Saltık’ı çağırarak, darbe yapmak için çalışma grubu oluşturmasını emretti.</span></p>

    <p class="duz" xml:lang="tr"><span class="duz">Emir üzerine Orgeneral Saltık, “Bayrak Harekâtı”nın başarılı olması için kolları sıvadı.</span></p>

    <p class="duz" xml:lang="tr"><span class="duz">Darbenin başarılı olmasının en önemli koşulu, halkın darbeyi isteyecek olduğu ortamı sağlamaktı.</span></p>

    <p class="duz" xml:lang="tr"><span class="duz">Ve öyle de yapıldı; her taşın altından birtakım esrarengiz kişiler çıkmaya başladı...</span></p>

    <p class="baslik-3" xml:lang="tr"><span class="duyuru-baslik">Esrarengiz yüzbaşı</span></p>

    <p class="duz" xml:lang="tr"><span class="duz">Abdullah Çatlı İstanbul’a ilk kez gitmiyordu. İstanbul’un Ankara’ya göre karmaşık olan ilişkilerini, daha önce birkaç kez gittiğinde az çok öğrenmişti.</span></p>

    <p class="duz" xml:lang="tr"><span class="duz">Örneğin, ÜGD Ankara Şubesi başkanıyken Mahmut Korkmaz ve Nevzat Bor’la birlikte İstanbul’a gittiklerinde “esrarengiz yüzbaşı” Mehmet Ali Çeviker’le tanışmıştı.</span></p>

    <p class="duz" xml:lang="tr"><span class="duz">Yüzbaşı Çeviker, Ülkücü Ökkeş Çokuçkun<a class="footnote-link" href="#footnote-231-27" id="footnote-231-27-backlink">[27]</a> ve Gabriel Aktürk adlı bir Süryanî vatandaş, birlikte “şirket” kurmuşlar, MHP’ye silah ve patlayıcı madde temin ediyorlardı.</span></p>

    <p class="duz" xml:lang="tr"><span class="duz">İlişki zincirine bakın; bir ülkücü, bir Süryanî ve bir yüzbaşı işbirliği yapıyor...</span></p>

    <p class="duz" xml:lang="tr"><span class="duz">Abdullah Çatlı ile Yüzbaşı Çeviker’i Ökkeş Çokuçkun tanıştırmıştı.</span></p>

    <p class="duz" xml:lang="tr"><span class="duz">Bu tanışmadan sonra Çatlı İstanbul’a gidip yüzbaşıdan TNT tahrip kalıpları, otomatik silahlar satın alıyordu.</span></p>

    <p class="duz" xml:lang="tr"><span class="duz">Yüzbaşı Çeviker’in sattığı malzemeler, Türk Silahlı Kuvvetleri’ne ABD’den hibe edilen silahlardı.</span></p>

    <p class="duz" xml:lang="tr"><span class="duz">Abdullah Çatlı yine bir İstanbul seyahatinde, Ökkeş Çokuçkun ile Gabriel Aktürk’ten, kendisini silah kaçakçılarıyla ilişkiye geçirmelerini istedi.</span></p>

    <p class="duz" xml:lang="tr"><span class="duz">Ökkeş Çokuçkun, yeraltı dünyasını oldukça yakından tanıyan bir Ülkücü’ydü. Uçkun Nakliyat’ın, Uçkun Taksi’nin ve İstanbul Kadırga’da bir kumarhanenin sahibiydi...</span></p>

    <p class="duz" xml:lang="tr"><span class="duz">Gabriel Aktürk ise elmas ve döviz kaçakçılığı yapıyordu. İstanbul Kapalıçarşı’da kuyumcu dükkânı vardı...</span></p>

    <p class="duz" xml:lang="tr"><span class="duz">Bu karmaşık ilişkiler zinciri bir ihbar sonucu ortaya çıktı. Önce Ülkücü Ökkeş Çokuçkun yakalandı. Hemen konuştu ve Yüzbaşı Çeviker’in adını verdi.</span></p>

    <p class="duz" xml:lang="tr"><span class="duz">Yüzbaşı Çeviker’in Mamak, Harman Yolu’ndaki 543 numaralı evine baskın yapıldı.</span></p>

    <p class="duz" xml:lang="tr"><span class="duz">Evde, çok miktarda patlayıcı madde ve bunları patlatmaya yarayan malzeme vardı: “110 adet fünye, 200 gramlık TNT tahrip kalıbı, 2 adet bir pauntluk TNT tahrip kalıbı, 100 gramlık burgu fişeği, 6 metrelik saniyelik fitil ve 1 adet adaptör...”</span></p>

    <p class="duz" xml:lang="tr"><span class="duz">Bir süre önce, Ankara’da Devlet Mimarlık ve Mühendislik Akademisi’ne, İstanbul Üniversitesi Eczacılık Fakültesi öğrencilerinin üzerine, Meclis’te Kontrgerilla hakkında araştırma önergesi veren ve konuyla ilgili olarak hemen her gün kürsüden konuşmalar yapan CHP milletvekili Süleyman Genç’in evine ve Halkevleri’ne atılan bombaların benzerleri ele geçirilmişti Yüzbaşı Çeviker’in evinde...</span></p>

    <p class="duz" xml:lang="tr"><span class="duz">Yüzbaşı Çeviker, kendini kurtarmak için olayları birbirine karıştırarak polise şöyle ifade veriyordu:</span></p>

    <p class="duz" xml:lang="tr"><span class="duz">“İstanbul’da tanıdığım Gabriel Aktürk isimli kuyumculuk yapan şahıs ile Ökkeş Çokuçkun, Mustafa Acil ve Abdullah (Çatlı- y.n.) isimli şahısları Gönül isimli bir kadın aracılığıyla tanıdım. Gönül’ün İstanbul’da Gabriel Aktürk adlı bir şahıstan alacağı varmış, bunu tahsil etmem için benden ricada bulundu. Ben de İstanbul’a gittim. Gabriel’i buldum, tanıştım. Aradan iki gün geçti. Gabriel beni yemeğe davet etti. Yemekte yanıma gelen Ökkeş isimli bir şahısla tanıştım. Üçümüz yemek yedik, alkol aldık, sohbet ederken bana yakınlık gösterdiler. Bu tanışmadan bir iki gün sonra Aksaray Orduevi’nde beni Ökkeş aradı. Ökkeş’le buluştuk, yemeğe gittik. ‘Yüzbaşım sana itimat edebilir miyim?’ dedi. Ben de ‘Tabiî’ dedim. Ellerinde bol miktarda patlayıcı madde bulunduğunu, bunun pazarlamasının yapılıp yapılamayacağını bana sordu. Ben de bunların ne biçim işte çalıştıklarını, ne yaptıklarını anlamak için konuya daha çok girdim. Bu adamların, yani Gabriel, Ökkeş ve yukarıda isimleri geçen şahısların yurt çapında patlayıcı sattıklarını, benim de ordudan ayrıldığım için, daha doğrusu açıkta bulunduğum için rahatlıkla bu patlayıcı maddeleri satabilme düşüncesiyle durumu açıkladılar. Hatta benim anlayamadığım bir dille, Süryanîce birbirleriyle konuştular.</span></p>

    <p class="duz" xml:lang="tr"><span class="duz">Netice olarak ben, ellerindeki patlayıcı maddeyi satabileceğimi söyleyerek miktarını ve depolarını öğrenmeye çalıştım. Gabriel ve Ökkeş bana ellerinde çok miktarda malzeme bulunduğunu ve bu malzemelerin Gedikpaşa semtindeki Ermeni kilisesi yanında, üç katlı ahşap bir Ermeni evinin bodrumundaki bir depoda olduğunu söylediler.</span></p>

    <p class="duz" xml:lang="tr"><span class="duz">Daha sonra Ökkeş Çokuçkun ile saat 21.00’den sonra buluştuk. Birlikte daha evvel bahsettiğim depo vaziyetindeki evin alt katına gittik, içeri girdik. Bodrum olduğu için karanlıkta seçebildiğim kadar, tahminime göre on sandık kadar patlayıcı madde gördüm. Sandıklar kapalı olduğu için malın çeşidini göremedim. Sorduğumda, ‘TNT tipi tahrip kalıpları, yeter ki sen sat, piyasasını bul, kamyon da temin ederiz’ dedi. ‘Peki esas depo nerededir?’ diye sorduğumda, Amerikalı erlere toz esrar verdiklerini, karşılığında bu malları aldıklarını söylediler...</span></p>

    <p class="duz" xml:lang="tr"><span class="duz">Abdullah (Çatlı) denen şahsı bana Ökkeş tanıştırdı. Tanıştırdığı zaman da yakınında iki şahıs daha vardı.”</span></p>

    <p class="duz" xml:lang="tr"><span class="duz">Yüzbaşı Çeviker kendini kurtarmak için, olayları tersyüz ederek anlatıyordu. Yüzbaşının ifadesinde adı geçen “Gönül” adlı kadın bulundu. Gönül, “Toyota” şirketinin Türkiye mümessili Suriyeli Hasan Hamdi’nin nişanlısıydı...</span></p>

    <p class="duz" xml:lang="tr"><span class="duz">İlişkiler daha karmaşık hale gelmişti: Ülkücüler, yüzbaşı, Amerikalı erler, Süryanîler, kadınlar...</span></p>

    <p class="baslik-3" xml:lang="tr"><span class="duyuru-baslik">Yüzbaşının kadın arkadaşı</span></p>

    <p class="duz" xml:lang="tr"><span class="duz">Yüzbaşı Çeviker’in kız arkadaşı Nurkan Günay’ın polis ifadesi zincirin halkalarını tamamlıyor:</span></p>

    <p class="duz" xml:lang="tr"><span class="duz">“Yüzbaşıyla karşılaştık. Burada kendisini yüzbaşı elbisesiyle gördüm. Bana hitaben, cezasının bittiğini, tekrar orduya döndüğünü söyledi. Sohbetimiz sırasında bana, ‘Nurkan seninle bir iş yapalım mı, İstanbul’a gidip geleceğiz’ dedi. Ben de ne iş olduğunu sorduğumda ‘Bu işi yaparsak, yüz bin lira yolumuzu bulacağımızı ve İstanbul’dan patlayıcı madde ve mermi getireceğimizi’ söyledi. İlave ederek, ‘Bu işin, ordunun yok gösterip kullanmadığı eski maddelerin getirilmesi olduğunu, bu yerin adresini İstanbul’da bulunan bir başçavuştan alacağını, kendisinin arkadaşı olduğunu ve onun vasıtasıyla halledeceğini’ söyledi. Ben bunun üzerine kendisine, ‘Ankara’ya nereye getireceğimizi’ sorduğumda, ‘Sen orasını fazla karıştırma, arkadaşlara dağıtacağız’ dedi.”</span></p>

    <p class="duz" xml:lang="tr"><span class="duz">İşin tuhaf yanı, Yüzbaşı Çeviker’in, Mamak Askerî Cezaevi’nden Ankara Adliyesi’ne yargılanmak üzere getirilirken bilekleri kelepçeli olduğu halde koridorda kalabalığın arasına karışıp kaçmasıydı.</span></p>

    <p class="duz" xml:lang="tr"><span class="duz">Ancak aradan bir saat geçmeden yüzbaşı Aydınlıkevler’de bir yakınının evinde Ankara polisi tarafından hemen yakalandı.<a class="footnote-link" href="#footnote-231-28" id="footnote-231-28-backlink">[28]</a> Yüzbaşı kendisini ilk operasyonda da yakalayan başkomisere cezaevinden mektup yazıyor, “Seni başka bir şehre sürecekler, orada da öldürüleceksin” diyordu.</span></p>

    <p class="duz" xml:lang="tr"><span class="duz">Bir süre sonra bu başkomiser Ankara’dan Urfa’ya atanıyor. Araya dönemin sıkıyönetim komutanı Korgeneral Nihat Özer giriyor, atamayı durduruyor!<a class="footnote-link" href="#footnote-231-29" id="footnote-231-29-backlink">[29]</a></span></p>

    <p class="baslik-3" xml:lang="tr"><span class="duyuru-baslik">Astsubay Serçinlioğlu’nun anlatımları</span></p>

    <p class="duz" xml:lang="tr"><span class="duz">Abdullah Çatlı’nın, “esrarengiz yüzbaşılar”la tanışıklığının bir başka tanığı da Kıbrıs Harekâtı’nda gösterdiği kahramanlıklardan ötürü altın madalyayla ödüllendirilen Astsubay Oğuz Serçinlioğlu’ydu:</span></p>

    <p class="duz" xml:lang="tr"><span class="duz">“Yirmi sene astsubaylık yaptım. Küçükçekmece Gölü’nün kıyısında bizim taburun (Savaş İstihkam Taburu) gazinosu vardı. Hiç unutmuyorum, 1978’in nisan ya da mayıs ayıydı, bir pazar günüydü.</span></p>

    <p class="duz" xml:lang="tr"><span class="duz">Gazinoda daha önce tanıdığım, 1. Bölük komutanıyken, ‘Ben kurs vermeye gideceğim’ diye ordudan istifa eden Yüzbaşı Vedat Öztürk’ün yanında biri kadın üç kişi vardı. Yanlarına gidip ‘Hoş geldiniz’ dedim. Yüzbaşı, Çatlı’yı bana Sancak Tül’de çalışan bir mühendis olarak tanıttı. Çatlı’nın üzerinde krem rengi bir ceket vardı. Bunların gelmesinden kısa bir süre sonra bizim taburdan tahrip kalıpları çalınmaya başlandı.</span></p>

    <p class="duz" xml:lang="tr"><span class="duz">Harp Okulu’ndan mezun olduktan sonra istihkâm sınıfına ayrılan Yüzbaşı Öztürk’ün, istifasının ardından bir süre çok para harcadığını duymuştum. Daha sonra büyük bir maddî sıkıntı içine düştü. Yüzbaşı Öztürk çok iyi bir istihkâmcıdır. Suikast olayları için de, çok iyi istihkâmcı olmak gerekir. İstediğiniz kadar gerilla eğitimi görün, eğer istihkâmcı eğitimi görmezseniz, bubi tuzaklarını bilmiyorsanız bir şey yapamazsınız.”</span></p>

    <p class="duz" xml:lang="tr"><span class="duz">Astsubay Serçinlioğlu, bu “ekiple” Yüzbaşı Mehmet Ali Çeviker’in ilişkisine de tanık oluyor:</span></p>

    <p class="duz" xml:lang="tr"><span class="duz">“Bir gün ‘esrarengiz yüzbaşı’ olarak tanınan Mehmet Ali Çeviker bizim tabura geldi. Ben kendisini 1971-1974 yıllarında Erzurum Dumlu’dan tanırdım. Ayrıca Kıbrıs’tan da bilirim. Ordudan atıldığını duymuştum, ama bir gün mesai bitiminde bölük komutanıma tekmil vermeye gittiğimde odasında Çeviker’i gördüm. Sivildi. Ordudan tart edilip edilmediğini sordum, ‘Hayır, Bolu Komando Tugayı’nda görevliyim’ dedi. Sabah mesaiye geldiğimde 1. Bölük Komutanı Üsteğmen Bülent Ertınaz bana, ‘Sen Yüzbaşı Çeviker’i tanıyor musun?’ diye sordu. Ben de ‘Anasının ipini satan bir adam olarak bilirim, karışık bir adamdır’ dedim.</span></p>

    <p class="duz" xml:lang="tr"><span class="duz">Daha sonra bu Yüzbaşı Çeviker sık sık tabura gelip gitmeye başladı. Bu Çeviker, üçkâğıtçı biridir, ancak çok iyi bir gerilla ve komandoydu.”</span></p>

    <p class="duz" xml:lang="tr"><span class="duz">Bahçelievler Katliamı’nda, Haluk Kırcı TİP’li genç, Osman Nuri Uzunlar’ı boğabilmek için oldukça uğraşmıştı. Ancak kısa bir süre sonra Ülkücüler boğma tekniklerini, bubi tuzaklarını vb. öğrendiler. Bahçelievler’de Uzunlar’ı güçbela boğan Ülkücüler, 2 ağustos 1980 tarihinde Fulya Deresi’nde solcu Selahattin Gelgöz’ü komando düğümüyle birkaç dakikada boğuverecek bereciyi kazanmışlardı...</span></p>

    <p class="duz" xml:lang="tr"><span class="duz">Kimler öğretmişti “bu teknikleri” Ülkücülere?..</span></p>

    <p class="baslik-3" xml:lang="tr"><span class="duyuru-baslik">Sancak Tül</span></p>

    <p class="duz" xml:lang="tr"><span class="duz">Astsubay Serçinlioğlu, taburunda tanık olduğu olayların başlangıcını şöyle anlatıyor:</span></p>

    <p class="duz" xml:lang="tr"><span class="duz">“Bu ‘esrarengiz yüzbaşı’nın, Çatlılarla gelmesinin başlangıç nedeni, Tabur Komutanı Binbaşı Mehmet Vural’ın, odasının perdelerini değiştirmek istemesiyle başladı. Bir gün bana, perdelerin Sancak Tül tarafından değiştirileceğini söyledi.<a class="footnote-link" href="#footnote-231-30" id="footnote-231-30-backlink">[30]</a></span></p>

    <p class="duz" xml:lang="tr"><span class="duz">Sancak Tül’ün müdürü de emekli bir istihkâm yarbayıydı. Bu emekli yarbay birkaç kez bizim tabura gelmişti. Ben sonradan anladım; adam perdeleri değiştirecekmiş, ancak kendisi balık avlamaya düşkün olduğu için C-3 plastik tahrip maddesi talep etmiş. Verilip verilmediğini bilmiyorum. Şimdi olayları sıraya koyarsak, Sancak Tül’ün müdürü tahrip maddesi istiyor. Yüzbaşı Öztürk ders vereceğim diye ordudan ayrılıyor, paraya kavuşuyor; sonunda Çatlılar ve Çeviker sık sık tabura gelmeye başlıyor.</span></p>

    <p class="duz" xml:lang="tr"><span class="duz">Tüm bu olaylar hızla devam ederken ben emekli oldum. ‘Esrarengiz yüzbaşı’yı odasında gördüğüm Üsteğmen Bülent Ertınaz, Kara Kuvvetleri Tayin Dairesi İstihkâm Şube İcra subaylığına tayin oldu. Kutlamak için yanına gittim. Çok telaşlıydı. Bana, ‘Serçinlioğlu, evimin ve arabamın anahtarı bunlar. Benim hanımı alacaksın, İzmir’e babasına teslim edeceksin, sana teslim’ dedi. Ben de ‘Hayrola komutanım ne var, ne oluyor?’ diye sordum. Her şeyi anlattı:</span></p>

    <p class="duz" xml:lang="tr"><span class="duz">‘Serçinlioğlu, bu bombalar, tahrip kalıplarıyla yakalanan Yüzbaşı Çeviker’e her şeyi biz verdik. Bir kısmını Astsubay Ömer verdi, bir kısmını ben verdim. İçinde tahrip kalıpları, bomba teli, pense, elektrikli fünyelerin bulunduğu sandıkları Yüzbaşı Çeviker’e verip, bizim Teknik Astsubay Ekrem Dursun’un kullandığı servis aracılığıyla gönderiyorduk. Çeviker, Ekrem anlamasın diye aracı dolambaçlı yollardan götürmüş, sonunda Aksaray’daki bir Ermeni’ye teslim etmişler. Ancak Astsubay Ekrem, geceleri Aksaray’da taksicilik yaptığı için Yüzbaşı Çeviker’in kendisini dolambaçlı yollardan götürmesine anlam verememiş; Yüzbaşı Çeviker de yakalanınca durumu komutanına anlatmış. Allah’tan komutan olayı büyütmedi. Ancak bize, başımızın çaresine bakmamızı, bugünlerde her şeyin olabileceğini söyledi.’”</span></p>

    <p class="duz" xml:lang="tr"><span class="duz">Üsteğmenin korktuğu başına gelmiyor. Ufak bir soruşturmayla olay kapatılıyor. Bu arada Astsubay Ömer, M. Ali Ağca’nın kaçacağı Kartal Maltepe Cezaevi’ne tayin ediliyor!..</span></p>

    <p class="baslik-3" xml:lang="tr"><span class="duyuru-baslik">Çatlı yeraltı dünyasıyla tanışıyor</span></p>

    <p class="duz" xml:lang="tr"><span class="duz">Abdullah Çatlı bu iki yakın arkadaşı Gabriel Aktürk ve Ökkeş Çokuçkun aracılığıyla, İstanbul’da Ülkücülere silah satan, başta Abuzer Uğurlu ve Oflu İsmail olmak üzere yeraltı dünyasının ünlü simalarıyla tanıştı.<a class="footnote-link" href="#footnote-231-31" id="footnote-231-31-backlink">[31]</a></span></p>

    <p class="duz" xml:lang="tr"><span class="duz">Çatlı, İstanbul’daki günlerine hızlı başladı...</span></p>

    <p class="duz" xml:lang="tr"><span class="duz">Gabriel Aktürk’ten adreslerini aldığı bazı kaçakçıların döviz bürolarını ve kuyumcu dükkânlarını soydurdu.</span></p>

    <p class="duz" xml:lang="tr"><span class="duz">Çatlı ve arkadaşları sahte döviz ve sahte lira basanlarla ilişkiye geçerek piyasaya sürmeye de başlamışlardı.</span></p>

    <p class="duz" xml:lang="tr"><span class="duz">Abdullah Çatlı’nın “piyasaya sürdüğü” bir başka tehlikeli madde daha vardı: 16 Mart ve Kahramanmaraş katliamlarında kullanıldığını yukarıda gördüğümüz TNT (dinamit) patlayıcıları...</span></p>

    <p class="baslik-3" xml:lang="tr"><span class="duyuru-baslik">Hasan Kurtoğlu kimliği</span></p>

    <p class="duz" xml:lang="tr"><span class="duz">Türkiye’nin kan gölüne döndüğü günlerde Abdullah Çatlı yaşamında bir değişiklik yaptı, yıllardır ayrı düştüğü eşi Meral Hanım’ı Nevşehir’den İstanbul’a getirdi.</span></p>

    <p class="duz" xml:lang="tr"><span class="duz">Çatlı, İstanbul’daki ilk günlerinde MHP ve ÜGD ilçe örgütlerine gidip geliyordu. Ancak buraların sık sık polis tarafından basılmaları üzerine, günlerini Milliyetçi İşçi Sendikaları Konfederasyonu’nda (MİSK) geçirmeye başladı.</span></p>

    <p class="duz" xml:lang="tr"><span class="duz">Öğrenci bekâr evleri o günlerde polisin çok dikkatini çekiyor ve sık sık basılıyordu. Çatlı polisin dikkatini çekmemek için “aile reisi” kimliğine büründü.</span></p>

    <p class="duz" xml:lang="tr"><span class="duz">Meral Hanım anlatıyor:</span></p>

    <p class="duz" xml:lang="tr"><span class="duz">“1979-1980 döneminde İstanbul Erenköy’de yaşadık. Bana bir arkadaşıyla mektup gönderip İstanbul’a aldırdı. Bu mektupta ‘Fazla eşya alma. Mektubu getiren arkadaşa güven. Gökçen’le birlikte seni buraya getirecek’ yazıyordu.</span></p>

    <p class="duz" xml:lang="tr"><span class="duz">Kayınvalidem, ‘Gelini bırakmam’ dedi ve bizimle beraber geldi. Ankara’da buluştuk. Kayınvalidem Ankara’da kaldı, biz Şevket Ağabey’in otomobiliyle İstanbul’a gittik. Abdullah’ı, Şevket Ağabey’in evinde gördüm.</span></p>

    <p class="duz" xml:lang="tr"><span class="duz">Bana, ‘Aranıyorum, dikkatli olmanız gerekiyor’ dedi. On beş gün kadar Şevket Abilerde –Şevket Ağabey kuyumcuydu– kaldıktan sonra Erenköy’deki eve geçtik. 1978’den 1979’a geçilen yılbaşını Erenköy’de kutladık. Evimiz, Ethemefendi’deki yüksek apartmanlardan birinin yedinci katıydı: 27/7.</span></p>

    <p class="duz" xml:lang="tr"><span class="duz">Abdullah o zaman Hasan Kurtoğlu kimliğini kullanıyordu. Kimlik konusunda ne ben, ne de Gökçen hiç falso yapmadık. Çünkü biliyorduk ki, ‘Abdullah’ dediğimiz an, onu kaybedebilirdik. Kaybetme duygusu, yaşamımız boyunca bizi dikkatli olmaya mecbur etti. Erenköy’de kaldığımız sürede Şevket Bey’in yanında işçi gibi görünüyordu. Şevket Bey’in Kapalıçarşı’da kuyumcu dükkânı vardı. Evimiz çok güzeldi. Her zaman yanında yedi sekiz yakın arkadaşıyla gelirdi. Yardımcım yoktu, yemekleri, temizliği tek başıma yapıyordum.”<a class="footnote-link" href="#footnote-231-32" id="footnote-231-32-backlink">[32]</a></span></p>

    <p class="baslik-3" xml:lang="tr"><span class="duyuru-baslik">Abuzer Uğurlu ve silah kaçakçılığı</span></p>

    <p class="duz" xml:lang="tr"><span class="duz">MİT ile Emniyet arasındaki çekişme son otuz yıllık Türkiye tarihinde sık sık su yüzüne çıktı. Bu çekişmenin en önemli nedeni ise, yeraltı dünyasına hâkim olma kavgasıydı.</span></p>

    <p class="duz" xml:lang="tr"><span class="duz">Emniyet ve MİT, yeraltı dünyasından istihbarat alabilmek için bu karanlık dünyanın bazı mensuplarıyla zaman zaman ilişkiye geçerler. Bu ilişkide her iki tarafın da çıkarı vardır. MİT ve Emniyet istihbarat alır, bunun karşılığında da ajanının bazı yasadışı işlerine göz yumar. Mafyanın olduğu dünyanın her yerinde bu ilişki böyle yürümektedir.</span></p>

    <p class="duz" xml:lang="tr"><span class="duz">Ancak Türkiye’de bir istisna vardır: MİT ve Emniyet Türkiye’deki yeraltı dünyasını öyle bir paylaşmışlardır ki, yeraltı dünyasının yarısı MİT’in, yarısı da Emniyet’in adamı olmuştur.<a class="footnote-link" href="#footnote-231-33" id="footnote-231-33-backlink">[33]</a></span></p>

    <p class="duz" xml:lang="tr"><span class="duz">Abuzer Uğurlu, 1974-1979 yılları arasında MİT tarafından “Yıldırım” takma adıyla kullanıldı. MİT, Abuzer Uğurlu’dan aldığı bilgiler sayesinde onun yaptığı sigara kaçakçılığı, beyaz eşya kaçakçılığı, döviz kaçakçılığı gibi işlere göz yumuyordu.</span></p>

    <p class="duz" xml:lang="tr"><span class="duz">Kaçakçı İbrahim Telemen öldürülmeden önce Gazeteci Uğur Mumcu’ya yazdığı mektupta Abuzer Uğurlu’yla ilgili şu bilgileri veriyordu:</span></p>

    <p class="duz" xml:lang="tr"><span class="duz">“Yeşilköy gümrüğünden her an elinde 3-5 milyon mark dolu çantayla hiçbir engelle karşılaşmadan adamları girer çıkar. İsterse pasaportuna damga vurdurur, isterse vurdurmaz. Ben böyle birkaç kez girip çıktım.</span></p>

    <p class="duz" xml:lang="tr"><span class="duz">Sahte pasaport ve her türlü sahte mühür, araç ve gereç. Bunlar da Abuzer’in elinde. Beni, İzmir Buca Cezaevi’nden Abuzer kaçırdı. Ve hemen üç adet pasaport verdi. Biri ‘Bora’ adına, tüccar, her an yurtdışına çıkıp gidebilirim. Çok girdim, çıktım. Şimdi o pasaport Abuzer’in elindedir. İkincisi ‘Kemal’, Almanya’da çalışan bir işçiyim. Gene her an girip çıkabilirim. O pasaport bende. Abuzer istedi, ‘Kaybettim’ deyip vermedim. Üçüncüsü de kendi adıma, o da tüccar. O pasaport da İtalya’da. Abuzer’in bütün adamlarında böyle birkaç pasaport var. Her istedikleri an yurtdışına çıkıp gelmektedirler.”<a class="footnote-link" href="#footnote-231-34" id="footnote-231-34-backlink">[34]</a></span></p>

    <p class="duz" xml:lang="tr"><span class="duz">Türkiye’de kaçakçılığın birinci şartı, sırtını MİT’e veya Emniyet’e dayamaktır. İkinci şartı, gümrüklerde mutlaka adamların bulunacaktır. Üçüncü şart ise, yurtdışı kaynakların, ilişkilerin iyi olmasıdır.</span></p>

    <p class="duz" xml:lang="tr"><span class="duz">Abuzer Uğurlu sırtını MİT’e dayamıştı. Her dönemde ister MC hükûmetleri, ister CHP hükûmeti olsun Gümrük ve Tekel bakanlarıyla arası iyi olmuştu.<a class="footnote-link" href="#footnote-231-35" id="footnote-231-35-backlink">[35]</a></span></p>

    <p class="duz" xml:lang="tr"><span class="duz">Abuzer Uğurlu’nun Bulgaristan’la bağlantısı ise 1973 yılından beri sürmekteydi. Kahve kaçakçılığı yaptığı gerekçesiyle aranmaya başlandığı 1973 yılında, soluğu Bulgaristan’ın başkenti Sofya’da almıştı.</span></p>

    <p class="duz" xml:lang="tr"><span class="duz">Bulgaristan’la o yıllarda başlayan ilişkisini Abuzer Uğurlu her yıl geliştirerek sürdürdü. Ve her geçen yıl kaçakçılığın kapasitesini artırdı. Sonunda silah kaçakçılığına başladı.</span></p>

    <p class="duz" xml:lang="tr"><span class="duz">Bulgaristan’dan TIR’lara yüklediği NATO ülkelerinin yapımı silahları karayoluyla Türkiye’ye getiriyordu. Ayrıca Varna ve Burgaz’dan da gemilerle Türkiye’ye sokuyordu binlerce silahı ve mermiyi... Ne ilginç! NATO menşeli silahlar Varşova Paktı’na ait ülkenin aracılığıyla Türkiye’ye getiriliyordu!..<a class="footnote-link" href="#footnote-231-36" id="footnote-231-36-backlink">[36]</a></span></p>

    <p class="baslik-3" xml:lang="tr"><span class="duyuru-baslik">Ve Bekir Çelenk...</span></p>

    <p class="duz" xml:lang="tr"><span class="duz">Abuzer Uğurlu’nun Batı dünyasının “işleri”nin bağlı olduğu ortağı, daha önceleri İsviçre saatlerinin kaçakçılığından bir servet yapmış olan Bekir Çelenk’ti. Bekir Çelenk Gaziantep’te, Suriye sınırının yakınında doğdu. 1962’de, yirmi sekiz yaşındayken, ilişki kurduğu evli kadınların öfkeli kocalarından kaçıp İsviçre’ye gitmiş, İsviçre ile Türkiye arasında kaçak saat ticaretinden kısa zamanda yükünü tutmuştu.</span></p>

    <p class="duz" xml:lang="tr"><span class="duz">1970’te, Biel’de kendi saat şirketi olan Falcon A.Ş.’yi kurdu. 1971’de oturma izni almak için başvurduğunda İsviçreli resmî bir görevlinin verdiği tavsiye mektubu ilginçti: “Bay Çelenk’in İsviçre’deki varlığı, Ortadoğu ve özellikle Türkiye’yle ilişkiler açısından çok yararlı, hatta zorunludur.”</span></p>

    <p class="duz" xml:lang="tr"><span class="duz">Türkiye’de kaçak olarak satılan saatler, Lübnan iç savaşına kadar Beyrut üzerinden gönderiliyordu. Savaş çıkıp Beyrut hattı zorlaşınca, Bulgaristan yolu açıldı. Saatleri, parça başına iki mark komisyon alan Kintex şirketi aracılığıyla Bulgaristan’dan transit geçiriyordu. Çelenk, 1976’da 2 750 tonluk bir kargo gemisi aldı ve buna “Çelenk” adını vererek kendi denizcilik şirketini kurdu.</span></p>

    <p class="duz" xml:lang="tr"><span class="duz">İstanbul’da Piyer Loti Oteli’ni büyük paralarla satın alıp yeniledi. Londra, Los Angeles ve Münih’te elektronik eşya, madensuyu ve portakal suyu ticareti yapan bürolar açtı. “Çelenk” gemisi Karadeniz’de, Bulgaristan ile Türkiye arasında gidip geliyor, sadece kaçak saat ve sigara değil, silah da taşıyordu.</span></p>

    <p class="duz" xml:lang="tr"><span class="duz">Bekir Çelenk’in işbirliği yaptığı isimler arasında dünya çapında ünlü uluslararası kaçakçılar vardı. Örneğin, faaliyetleri hakkında daha ileride ayrıntılı bilgi vereceğimiz, CİA denetiminde uluslararası silah kaçakçılığı yapan, Suriye asıllı Ermeni Henri Arslanyan (Henry Arsan).</span></p>

    <p class="duz" xml:lang="tr"><span class="duz">Bekir Çelenk ile Abuzer Uğurlu, İstanbul’un içki âlemli gecelerinde sık sık buluşur, “iş” konuşurlardı.<a class="footnote-link" href="#footnote-231-37" id="footnote-231-37-backlink">[37]</a></span></p>

    <p class="baslik-3" xml:lang="tr"><span class="duyuru-baslik">Yeraltı dünyasında hemşerilik ilişkileri</span></p>

    <p class="duz" xml:lang="tr"><span class="duz">Abuzer Uğurlu “kendi sistemi” olan bir kaçakçıydı. Hücreler halinde çalışırdı. Bir hücre diğerini tanımazdı. Zaten bu nedenle Abuzer Uğurlu’nun kaçakçılık yaptığı kolay kolay ispat edilemiyordu.</span></p>

    <p class="duz" xml:lang="tr"><span class="duz">Abuzer Uğurlu hemşerilerine çok bağlıydı. Yeraltı dünyasında hemşerilik, etnik kimlik ve mezhepçilik hep önemli olmuştur. Karadeniz mafyası ve Kürt mafyası gibi...</span></p>

    <p class="duz" xml:lang="tr"><span class="duz">Abuzer Uğurlu, Malatya Pötürgeli’ydi.</span></p>

    <p class="duz" xml:lang="tr"><span class="duz">Abdullah Çatlı’nın İstanbul’da tanıdığı Fen Fakültesi öğrencisi Mehmet Şener de Pötürgeli’ydi.</span></p>

    <p class="duz" xml:lang="tr"><span class="duz">Mehmet Şener, Abuzer Uğurlu sayesinde</span> <span class="italik">Milliyet</span> <span class="duz">gazetesinin yanındaki İnan İş Hanı’nın kahve ocağını işletiyordu. Hem para kazanıyor, hem de okuyordu.</span></p>

    <p class="duz" xml:lang="tr"><span class="duz">Abdullah Çatlı’nın Malatyalı çok arkadaşı vardı: “Yavru” diye isim taktığı ve Malatyalı Ülkücülerin lideri Oral Çelik ve Oral Çelik’in “emrindeki” Mehmet Ali Ağca, Mehmet Şener...</span></p>

    <p class="duz" xml:lang="tr"><span class="duz">Mehmet Ali Ağca da hemşerisi Abuzer Uğurlu sayesinde harçlığını, köşe başlarında kaçak Marlboro satarak sağlıyordu. Ve daha Çatlı İstanbul’a gelmeden önce Abuzer Uğurlu’yla birlikte çalışmakta olan başka bir Ülkücü Malatyalı: Yalçın Özbey.</span></p>

    <p class="duz" xml:lang="tr"><span class="duz">Çatlı ve Çelik’in yeraltı dünyasıyla köprülerini kuran önemli isimlerden biri de Yalçın Özbey’di. Özbey, 1955 Malatya doğumlu bir Ülkücü’ydü ve Abuzer Uğurlu’yla çok yakın ilişki içindeydi.</span></p>

    <p class="duz" xml:lang="tr"><span class="duz">Abdullah Çatlı, Abuzer Uğurlu’yu Malatyalı ülküdaşları sayesinde tanıdı. Kendisi gibi kaçak olan Oral Çelik ile (Malatya’da bir öğretmeni öldürmek suçuyla aranıyordu ve Malatyalı Ülkücüler arasında çok popülerdi) Abuzer Uğurlu’nun Mecidiyeköy ve Kadıköy’deki bürolarına sık sık gidip gelmeye başladılar. Abdullah Çatlı ile Oral Çelik yıllarca sürecek arkadaşlıklarının temelini bu kaçak günlerde attılar...</span></p>

    <p class="duz" xml:lang="tr"><span class="duz">O yıllara ilişkin bir başka ayrıntıyı da dönemin arkadaşları bugün şöyle anlatıyorlar:</span></p>

    <p class="duz" xml:lang="tr"><span class="duz">“Çatlı başta olmak üzere, Oral (Çelik), Mehmet (Şener), hatta Mehmet Ali Ağca birdenbire para kazanmaya başladılar. Bol para harcıyorlardı. Giyimleri kıyafetleri yerindeydi. Lüks semtlerde, iyi döşenmiş evlerde oturuyorlardı. Herhalde başka birtakım işlere girmişlerdi.”</span></p>

    <p class="baslik-3" xml:lang="tr"><span class="duyuru-baslik">Oflu İsmail ve Çayırovalı Osman</span></p>

    <p class="duz" xml:lang="tr"><span class="duz">Abdullah Çatlı’nın yeraltı dünyasının bir diğer ünlü ismi Oflu İsmail’le (İsmail Hacısüleymanağaoğlu) tanışmasını da Ökkeş Çokuçkun ve Gabriel Aktürk sağladı. Ülkücü Ali Yurtaslan, İstanbul’da MHP’nin en önemli isimlerinden Mustafa Verkaya’nın Abdullah Çatlı’yla sıkı ilişkisinden bahsederek şöyle diyordu:</span></p>

    <p class="duz" xml:lang="tr"><span class="duz">“İstanbul teşkilatının başkanlığını yapmış olan Mustafa Verkaya Bulgaristan’a, Varna’ya gitti. Amacı kaçakçılık şebekeleriyle ilişki kurmak, silah nakli sağlamaktı. Verkaya bu ilişki sayesinde kaçakçıların Türkiye temsilcisi olmak istiyordu. Gelen silahlar MHP ve ÜGD’ye aktarılacaktı.”<a class="footnote-link" href="#footnote-231-38" id="footnote-231-38-backlink">[38]</a></span></p>

    <p class="duz" xml:lang="tr"><span class="duz">Oflu İsmail’in bir eli İtalyan yeraltı dünyasının içindeydi. Zaten bu nedenle İtalyan savcılar, hakkında gıyabî tutuklama kararı çıkartmışlardı. Oflu İsmail İnterpol tarafından aranıyordu. Tüm bu “özelliklerine” rağmen Oflu İsmail, Bulgarların Türkiye’de en çok güvendikleri isimdi.<a class="footnote-link" href="#footnote-231-39" id="footnote-231-39-backlink">[39]</a></span></p>

    <p class="duz" xml:lang="tr"><span class="duz">Oflu İsmail Ülkücülerin de oldukça güvendiği bir isimdi. MHP’ye yüklü miktarda para yardımı yapardı. Ayrıca kaçak Ülkücülere de yurtdışına çıkışlarında yardım ederdi.</span></p>

    <p class="duz" xml:lang="tr"><span class="duz">Örneğin, Savcı Doğan Öz’ü öldürdüğü gerekçesiyle aranan Ülkücü Hüseyin Demirel’in Bulgaristan’a kaçmasını, Oflu İsmail sağlamıştı. Ülkücü Hüseyin Demirel’in Bulgaristan’daki giderlerini de yine Oflu İsmail karşılamıştı.</span></p>

    <p class="duz" xml:lang="tr"><span class="duz">Ülkücü Mustafa Pehlivanoğlu, Oflu İsmail ile kaçak Ülkücülerin Bulgaristan bağlantısını şöyle anlatıyor:<a class="footnote-link" href="#footnote-231-40" id="footnote-231-40-backlink">[40]</a></span></p>

    <p class="duz" xml:lang="tr"><span class="duz">“Ben cezaevinden firar etmeden önce, Nevzat Bor bana İstanbul Kayseri Öğrenci Yurdu’nun adresini verdi. ‘Kayseri Yurdu’nun başkanıyla temas kur, o seni Bulgaristan’a kaçırır’ dedi. Ben de, ‘Bulgaristan’da ne yapacağım, tanıdığım hiç kimse yok?’ dediğimde, ‘Hüseyin Demirel ile Oflu İsmail’in Bulgaristan’da olduğunu ve ticaret yaptıklarını’ söyledi. Tabiî ben firar ettikten sonra İstanbul’a gidemedim, kısa sürede yakalandım.”</span></p>

    <p class="duz" xml:lang="tr"><span class="duz">Oflu İsmail ile Ülkücü Hüseyin Demirel’in Bulgaristan’da “nasıl bir ticaret” yaptıkları hakkında fazla düşünmeye gerek yok: kaçakçılık.</span></p>

    <p class="duz" xml:lang="tr"><span class="duz">Abdullah Çatlı, Oflu İsmail’le ilişkisini sürdürürken, Milliyetçi Hareket Partisi İstanbul ikinci başkanı “Doğu’nun başbuğu” Yılma Durak’ın kendisinden silah aldığını, Çayırovalı Osman İmamoğlu söylüyor:</span></p>

    <p class="duz" xml:lang="tr"><span class="duz">“1979 yılında Yılma Durak isimli şahısla Aksaray Kilim Pastanesi’nde buluşup konuştuk. Yılma Durak’ın teklifi üzerine Ülkücü kesime silah satmaya başladım.”</span></p>

    <p class="duz" xml:lang="tr"><span class="duz">Peki ya uyuşturucu?</span></p>

    <p class="baslik-3" xml:lang="tr"><span class="duyuru-baslik">Lokman Kondakçı anlatıyor</span></p>

    <p class="duz" xml:lang="tr"><span class="duz">Avrupa Ülkücü Türk Federasyonu Başkanı Lokman Kondakçı, 30 mart 1979 tarihinde Almanya’dan Türkiye’ye gelerek, dönemin İçişleri bakanı Hasan Fehmi Güneş’e 3 saat 20 dakika süren açıklamalarda bulundu:</span></p>

    <p class="duz" xml:lang="tr"><span class="duz">“Bu eroin meselesini biz çok düşündük. Milliyetçi Hareket Partisi Bakırköy ilçe başkanımız var. O, bu işi yapar. Ben federasyon başkanıyken, ‘Berlin’de bir adamımız var, parti için esrar kaçırdı, kendisine yardımcı olun’ dedi. Bizim camiada, yaklaşan iç savaş için para bulma arzusu her zaman vardı.</span></p>

    <p class="duz" xml:lang="tr"><span class="duz">Parayı en kolay bulmanın yolu eroindir. Kilosu 35 000-40 000 marktır.”</span></p>

    <p class="duz" xml:lang="tr"><span class="duz">Lokman Kondakçı’yı dinleyenler, Milliyetçi Hareket Partisi lideri Alpaslan Türkeş’i “teknik yollardan dinlemek” için Kondakçı’dan yararlanmak isterler. Kondakçı bunun mümkün olmadığını söyler:</span></p>

    <p class="duz" xml:lang="tr"><span class="duz">“Dinleyemezsiniz. Birisi yanına gelince mutlaka odasındaki radyoyu açar ve sesi bozar. Bana bile o kadar güvendiği halde radyoyu açar. Batı müziği çıkar ama o, yine de radyoyu açık tutar. Bu işleri iyi bilir, tedbirini alır. Mesela kendi adına bağış toplayan birisini ortaya çıkarmışlardı. Çağırdı gençlik kolları başkanını ve eliyle kellesini alın işareti yaptı. Onu bile konuşmadan emretti yani.”<a class="footnote-link" href="#footnote-231-41" id="footnote-231-41-backlink">[41]</a></span></p>

    <p class="duz" xml:lang="tr"><span class="duz">1970’li yıllardaki “ideolojik” saflaşmada, yeraltı dünyası mensupları da yerlerini aldılar. Gözlerini kırpmadan ölüme koşan devrimciler ve Ülkücüler “babaları” korkutuyorlardı.</span></p>

    <p class="duz" xml:lang="tr"><span class="duz">“Solcu babalar” ile “Ülkücü babalar” nedense hiç kavga etmiyorlardı. Hatta bazıları ikili bile oynuyordu. Alpaslan Türkeş’le görüştüğü için, “solcu baba” Dündar Kılıç’ın bürosu solcular tarafından kurşunlanmıştı.</span></p>

    <p class="duz" xml:lang="tr"><span class="duz">İşin tuhaf yanı Ülkücülerle ilişkisi artık herkesçe bilinen Oflu İsmail, solculara yakın Dündar Kılıç’ın eniştesiydi!</span></p>

    <p class="duz" xml:lang="tr"><span class="duz">Hadi “babaların” ikili oynamasını bir parça anlayabilirsiniz, ama, Çorum Sungurlu MHP İlçe Başkanı Şakir Babuç’un Dev-Yol’a silah satarken yakalanmasını nasıl değerlendirirsiniz?..</span></p>

    <p class="duz" xml:lang="tr"><span class="duz">Gelin de çıkın işin içinden. MİT bazı kaçakçıları koruyor. Onlar da sahte pasaportlar düzenliyorlar, cezaevinden adam kaçırıyorlar, döviz ve silah kaçakçılığı yapıyorlar. Üstelik Ülkücülerle çok sıkı ilişki içindeler: MİT-kaçakçı-Ülkücü işbirliği!..</span></p>

    <p class="baslik-3" xml:lang="tr"><span class="duyuru-baslik">Abdi İpekçi ve Gün Sazak’ın “asgarî müştereği”</span></p>

    <p class="duz" xml:lang="tr"><span class="duz">İşte bu gizemli ittifaka bir örnek daha:</span></p>

    <p class="duz" xml:lang="tr"><span class="duz">CHP hükûmettedir ve Gümrük ve Tekel bakanı ise, AP’den kopan bağımsız milletvekili Tuncay Mataracı’dır...</span></p>

    <p class="duz" xml:lang="tr"><span class="duz">MHP’nin Gümrük ve Tekel eski bakanı Gün Sazak, Tuncay Mataracı’yı yeraltı dünyasından rüşvet aldığı için kıyasıya eleştiriyor. “TIR başına, bizim duyduğumuz kadarıyla 600 bin lira ödeyen herkesin, istediği mal, gümrük kapılarından içeri sokulmaktadır. Bu 600 bin lira muhtelif kademelerde bölüşülmektedir. Ucu kime dayanır Allah bilir.”</span></p>

    <p class="duz" xml:lang="tr"><span class="duz">Siyasî görüşleri taban tabana zıt olmasına rağmen</span> <span class="italik">Milliyet</span> <span class="duz">gazetesi genel yayın yönetmeni ve başyazarı Abdi İpekçi, köşesinde, MHP’li Gün Sazak’ın görüşlerine katıldığını ve desteklediğini yazıyordu.</span></p>

    <p class="duz" xml:lang="tr"><span class="duz">Ve İpekçi, öldürüldüğü 1 şubat 1979 tarihine kadar sütununu gümrük kapıları, kaçakçılık ve teröre ayırmış, Gümrük ve Tekel Bakanı Tuncay Mataracı’yı yazılarıyla ve röportajlarıyla iyice köşeye sıkıştırmıştı.</span></p>

    <p class="duz" xml:lang="tr"><span class="duz">Bakan Mataracı kaçamak yanıtlar veriyor ancak yeraltı dünyasıyla da ilişkilerini sürdürüyordu.</span></p>

    <p class="duz" xml:lang="tr"><span class="duz">Silahlı Kuvvetler’de görev yaparken ırza geçmek, memuriyeti kötüye kullanmak, sarkıntılık, konut dokunulmazlığını ihlal, sahte tutanak düzenlemek gibi hakkında soruşturmalar açılan ve sonunda kendi isteğiyle ordudan ayrılan Astsubay Harun Gürel, Abuzer Uğurlu’nun isteği üzerine Bakan Tuncay Mataracı tarafından İpsala Gümrük müdürlüğüne getirildi! Bakan Mataracı, bu çok “nitelikli eleman” için derhal tayin emrini çıkarttı. Bunun karşılığında da Abuzer Uğurlu’dan 10 milyon 875 bin lira rüşvet aldı.<a class="footnote-link" href="#footnote-231-42" id="footnote-231-42-backlink">[42]</a></span></p>

    <p class="duz" xml:lang="tr"><span class="duz">Bakan Tuncay Mataracı, Haydarpaşa Gümrük müdürlüğüne ise yeraltı dünyasının en renkli isimlerinden Bekir Çelenk’in ortağı ve MHP’ye yaptığı hayli yüklü bağışlarla tanınan Ali Galip Kayıran’ı getiriyordu...</span></p>

    <p class="duz" xml:lang="tr"><span class="duz">Başta Abdi İpekçi olmak üzere</span> <span class="italik">Milliyet</span> <span class="duz">gazetesi, onurlu bir çizgi izleyerek kardeş kanına neden olan silah kaçakçılığı üzerine cesurca gidiyordu.</span></p>

    <p class="duz" xml:lang="tr"><span class="duz">O günlerde basında bir dedikodu kulaktan kulağa yayılıyordu.</span></p>

    <p class="duz" xml:lang="tr"><span class="duz">Abuzer Uğurlu’nun da yakın arkadaşı olan,</span> <span class="italik">Ekspres</span> <span class="duz">adında küçük bir gazetenin sahibi, işadamı Kemal Derinkök</span> <span class="italik">Milliyet</span><span class="duz">’i satın almak istemekteydi.</span></p>

    <p class="duz" xml:lang="tr"><span class="duz">Özellikle Abdi İpekçi,</span> <span class="italik">Milliyet</span> <span class="duz">gazetesinin satılmasına, dolayısıyla susturulmasına kesinlikle karşıydı...</span></p>

    <p class="baslik-3" xml:lang="tr"><span class="duyuru-baslik">İpekçi-Henze buluşması</span></p>

    <p class="duz" xml:lang="tr"><span class="duz">Abdi İpekçi’nin kaçakçılık konularında yoğun bir araştırma içinde olduğu hem kendi yazılarından anlaşılmakta, hem de çeşitli kaynaklar tarafından doğrulanmaktadır. Uğur Mumcu, kitabının önemli bir bölümünü bu konuya ayırmıştır.<a class="footnote-link" href="#footnote-231-43" id="footnote-231-43-backlink">[43]</a></span></p>

    <p class="duz" xml:lang="tr"><span class="duz">Gazeteci-yazar Hasan Uysal da kitabında, İpekçi’nin silah kaçakçıları-Ülkücüler ilişkisi konusuyla ilgili bir raporu gazetesinde yayımlamak üzere olduğunu sık sık vurgulamaktadır.<a class="footnote-link" href="#footnote-231-44" id="footnote-231-44-backlink">[44]</a></span></p>

    <p class="duz" xml:lang="tr"><span class="duz">İpekçi’nin, CİA’nın Türkiye’deki istasyon şefi Paul Henze’yle 13 ocak 1979 tarihinde İstanbul’da yaptıkları görüşmede de, bu konuyu araştırmakta olduğundan söz ettiği anlaşılmaktadır.</span></p>

    <p class="duz" xml:lang="tr"><span class="duz">Henze, bu görüşmeyi reddetmedi ama neler konuşulduğunu da açıklamadı. Bilinen yöntemlerle konuyu saptırıp kendini savunma yolunu seçti.<a class="footnote-link" href="#footnote-231-45" id="footnote-231-45-backlink">[45]</a> Bu görüşmede neler konuşulmuş olabileceği, Fransız gazeteci Jean-Marie Stoerkel’in 1996’da yayımlanan</span> <span class="italik">Saint-Pierre’in Kurtları</span> <span class="duz">(Les loups de Saint-Pierre) kitabında özetle şu şekilde kurgulanıyor:</span></p>

    <p class="duz" xml:lang="tr"><span class="duz">“İpekçi Amerikalı’yı süzüyordu. Yüzünü çevreleyen sakalı, geriye taranmış kahverengi saçları ve geniş alnıyla, Henze, gravürlerdeki Lincoln’e benzediği izlenimini yaratıyordu.</span></p>

    <p class="duz" xml:lang="tr"><span class="duz">– Şeytanın temsilcisinin karşısında bulunuyorsunuz! Siz solcular, CİA’yı pek sevmezsiniz, dedi Henze alaycı bir ifadeyle.</span></p>

    <p class="duz" xml:lang="tr"><span class="duz">– Her yerde namuslu insanlar vardır, sizde bile. Biliyor musunuz, mesleğim bana esaslı bir erdem öğretti: hoşgörü. Dinleyin Henze: ben köklü bir antifaşistim. Terörü durdurmak gerekiyor. Kaçınılmaz bir biçimde faşist bir hükûmet darbesine doğru gidiyoruz. Ecevit hiçbir şeyi kontrol edemiyor... Şu canavarlığı gördünüz mü? diyerek, masanın üzerine tüyler ürperten bir tomar fotoğraf attı.</span></p>

    <p class="duz" xml:lang="tr"><span class="duz">24 aralıkta, Ülkücüler Kahramanmaraş şehrini kundaklamış ve yakmışlar; erkek, kadın, çocuk yüzden fazla kişiyi katletmişlerdi...</span></p>

    <p class="duz" xml:lang="tr"><span class="duz">– Bunlar, kontrolden çıkmış grupların aşırılıklarıdır, dedi Henze.</span></p>

    <p class="duz" xml:lang="tr"><span class="duz">–</span> <span class="duz">Hayır, MHP’nin teröristlerinden başkasının işi değil. Hatta saldırganlar arasında üniformalı askerler ve aşiret reisleri de görüldü...</span></p>

    <p class="duz" xml:lang="tr"><span class="duz">İpekçi konuyu değiştirdi. Onun haber kaynaklarına göre, katliamın kışkırtıcıları arasında Peck adında bir CİA ajanı da vardı. Henze:</span></p>

    <p class="duz" xml:lang="tr"><span class="duz">– Fransa tarihini bilir misiniz? Bu katliam bana Saint-Barthélemy Katliamı’nı anımsatıyor. İlle de siyasî bir neden aramayın. Bunlar, Alevî Kürtlere saldıran koyu Sünnî Müslümanlardır, diye kestirip attı. Ve lütfen bana Kürtlerin melek olduğunu anlatmayın. Hemen hepsi komünisttir. Moskova ve Filistinliler bunlara silah ve para veriyor.</span></p>

    <p class="duz" xml:lang="tr"><span class="duz">– Dinleyin Henze, burada felsefe yapmak için bulunmuyoruz. Türkeş’in üzerinde belli bir etkiniz var, bunu kullanın...</span></p>

    <p class="duz" xml:lang="tr"><span class="duz">– Yani siz benim Bulgarların Türk mafyası ve teröristlerine silah göndermesini önleyebileceğimi mi sanıyorsunuz? Mantıklı düşünün İpekçi. Türkiye, NATO’nun komünist dünyanın burnunun dibindeki bir ileri üssüdür ve bu ülkede insanların birbirini öldürmesinden Rusların çıkarı vardır. Bu yüzden, milliyetçilere silah göndermek onları rahatsız etmez.</span></p>

    <p class="duz" xml:lang="tr"><span class="duz">İpekçi, sinirli bir biçimde omuz silkti. Amerikalı’nın alaycılığından hoşlanmıyordu. Öfkeli konuştu:</span></p>

    <p class="duz" xml:lang="tr"><span class="duz">– Ya sizin anlayışınız çok kıt ya da benimle dalga geçiyorsunuz. Ben de bir araştırma yapıyorum Henze ve yayımlandığı zaman çok gürültü koparacak.</span></p>

    <p class="duz" xml:lang="tr"><span class="duz">– Ne hakkında bir araştırma? diye kuşkuyla sözünü kesti Henze.</span></p>

    <p class="duz" xml:lang="tr"><span class="duz">– Ülkücülerin silah ikmal şebekesi hakkında. Silahların buraya varmadan önce Bulgaristan’dan geçtiği konusunda size katılıyorum. Ama bunların büyük çoğunluğu Batı silahıdır: Belçika, Fransız, İsviçre, İtalyan, Alman, İspanyol ve hatta Amerikan... Bunları Bulgaristan’a sizin silah fabrikalarınızın sattığına beni inandıramazsınız... Ne Batılı istihbarat servisleri, ne de sizin CİA’nız, bu denli yoğun bir sevkiyatla ilgilenemez. Daha ileri görüşlü olun Henze: bu Batı ve Amerikan silahlarını gönderen kaçakçılar, Türkiye’den uyuşturucu alan kaçakçıların ta kendileridir.</span></p>

    <p class="duz" xml:lang="tr"><span class="duz">Henze şaşırmış gibiydi ya da öyle görünmeye çalışıyordu:</span></p>

    <p class="duz" xml:lang="tr"><span class="duz">– Bunu yapanın Sicilya ya da Amerikan mafyası olduğunu mu düşünüyorsunuz?</span></p>

    <p class="duz" xml:lang="tr"><span class="duz">– Sadece onlar değil... (Biraz durdu.) Size bir sır vereceğim. Bazıları CİA’yla bağlantılıdır. MHP’li bir senatörün Fransa’da uyuşturucu kaçakçılığından tutuklandığını, başka bir sağcı parlamenterin İtalyan-Yugoslav sınırında arabasının bagajında eroin dolu olarak yakalandığını ve son olarak Türkeş’in bir taraftarının Yugoslavya’da altı kilo eroinle tutuklandığını size hatırlatırım.</span></p>

    <p class="duz" xml:lang="tr"><span class="duz">– Peki bununla neyi kanıtlamak istiyorsunuz? diye sordu Henze, düşünceli bir tarzda.</span></p>

    <p class="duz" xml:lang="tr"><span class="duz">– Kopan bu kıyametin tek sorumlusunun Türkiye olmadığını.”</span></p>

    <p class="duz" xml:lang="tr"><span class="duz">İpekçi cinayetine adı karışan bir başka CİA ajanı daha vardı: Frank Terpil. Bu kişi, ideoloji farkı gözetmeksizin ve CİA denetiminde bütün uluslararası terör örgütlerine silah satmasıyla tanınır. Abdi İpekçi suikastında kullanılan silahları da Terpil’in sattığı iddia edildi. Avrupa ve Kuzey Afrika’da birçok kirli işe bulaşan Terpil, 1982’de Filipinler’deki Marksist gruplara CİA’dan habersiz silah satmaya kalkınca örgütüyle arası bozuldu ve tasfiye edildi.<a class="footnote-link" href="#footnote-231-46" id="footnote-231-46-backlink">[46]</a></span></p>

    <p class="baslik-3" xml:lang="tr"><span class="duyuru-baslik">MİT de ilgileniyor</span></p>

    <p class="duz" xml:lang="tr"><span class="duz">Adı Susurluk Kazası’ndan sonra sık sık ön plana çıkan Metin Günyol, o yıllarda MİT’in Dış İstihbarat Daire başkan yardımcısıydı ve İpekçi soruşturmasıyla da ilgileniyordu.<a class="footnote-link" href="#footnote-231-47" id="footnote-231-47-backlink">[47]</a></span></p>

    <p class="duz" xml:lang="tr"><span class="duz">Ağca’nın sorgulamasında bulundu, hatta bu sorgulamanın video bantlarını Abdi İpekçi’nin eşi Sibel İpekçi’ye izlettirdi. Sibel Hanım, kendisini “MİT adına sorgulamayı yürüten kişi” olarak tanıtan Metin Günyol’un, cinayetten sonra sık sık ziyaretine geldiğini ve daha ilk görüşmelerinde “Eşinizin Paul Henze’yle randevusu var mıydı?” diye sorduğunu söyledi.</span></p>

    <p class="duz" xml:lang="tr"><span class="duz">Sibel İpekçi bu soru üzerine hemen eşinin</span> <span class="italik">Milliyet</span><span class="duz">’teki randevu defterlerine baktı ve Abdi İpekçi’nin Paul Henze’yle önce 30 temmuz 1978’de, sonra da 13 ocak 1979’da (yani öldürülmeden on yedi gün önce) iki kez görüşmüş olduğunu fark etti. İpekçi’nin gazetedeki sekreteri de, Henze ile İpekçi’nin daha sonraki bir tarih için tekrar randevulaştıklarını doğruladı.</span></p>

    <p class="duz" xml:lang="tr"><span class="duz">MİT’ten İpekçi suikastıyla ilgilenen tek kişi Metin Günyol değildi. MİT İstanbul Bölge Başkanı Nuri Gündeş de olayla ilgilenmişti. Gündeş’in o sıralarda yeraltı dünyasıyla da sıkı ilişkiler içinde olması, İpekçi suikastına olan ilgisini daha da ilginçleştirmektedir.<a class="footnote-link" href="#footnote-231-48" id="footnote-231-48-backlink">[48]</a> Gündeş, İpekçi’nin ölümünden önce telefonlarını dinletmişti. Bu telefon konuşmalarının kayıtlarını dinlemiş olan zamanın İçişleri bakanı Hasan Fehmi Güneş, gazeteci Cüneyt Arcayürek’e “Özel yaşamıyla ilgili bilgiler hâlâ beni rahatsız eder” demiştir.<a class="footnote-link" href="#footnote-231-49" id="footnote-231-49-backlink">[49]</a></span></p>

    <p class="duz" xml:lang="tr"><span class="duz">MİT’in İpekçi cinayetinden sonra elde ettiği bulgular bugüne kadar gün ışığına çıkmadı. Örneğin CİA’nın cinayetteki rolü hakkında, MİT ne biliyordu?</span></p>

    <p class="baslik-3" xml:lang="tr"><span class="duyuru-baslik">İpekçi cinayeti</span></p>

    <p class="duz" xml:lang="tr"><span class="italik">Milliyet</span> <span class="duz">Başyazarı Abdi İpekçi, Türkiye’nin istikrarsızlaştırılması politikasının planlamacıları için bulunmaz derecede çarpıcı bir isimdi. Üstelik son zamanlarda kaçakçılar-Ülkücü katiller ilişkilerini çok fazla kurcalıyordu. CİA’nın istikrarsızlaştırma programının tetikçisi Ülkücülerin düşünmeden kabul edecekleri bir hedefti.</span></p>

    <p class="duz" xml:lang="tr"><span class="duz">Ve Abdi İpekçi, 1 şubat 1979 tarihinde öldürüldü.</span></p>

    <p class="duz" xml:lang="tr"><span class="duz">İpekçi’nin öldürülmesi için belirlenen tarih 31 ocak 1979’du. Ama İpekçi o gün Ankara’da olduğundan cinayet bir gün ertelendi. İpekçi 1 şubat tarihinde, 16.30 uçağıyla Ankara’dan döndü.</span> <span class="italik">Milliyet</span> <span class="duz">gazetesine uğradı. Her zaman çıktığı saatten iki saat önce gazeteden ayrılıp özel arabasıyla evine hareket etti. İstanbul’un en işlek caddesi olan Teşvikiye Emlak Caddesi’nden tam evinin sokağına döneceği sırada silahlı saldırıya uğradı.</span></p>

    <p class="duz" xml:lang="tr"><span class="duz">İpekçi’nin vücuduna tam dokuz kurşun isabet etti. Görgü tanıklarına göre İpekçi’ye iki kişi ateş etmişti. Biri, daha sonra yakalanan Mehmet Ali Ağca ise öteki kimdi?<a class="footnote-link" href="#footnote-231-50" id="footnote-231-50-backlink">[50]</a></span></p>

    <p class="duz" xml:lang="tr"><span class="duz">Katiller olay yerinden üçüncü bir kişinin kullandığı arabayla kaçırıldılar. Yine görgü tanıklarının ifadelerine göre olay yerinde bir başka otomobil daha vardı. Ancak içindeki kişiler tam olarak seçilememişti. Bu arabanın içinde Çatlı da var mıydı? Başından sonuna planlayıcılarından olduğu cinayeti (Bahçelievler Katliamı’nda olduğu gibi) görmek için olay yerine gelmiş olabilir miydi? Kanıt yok, iddialar ve tahminler var.</span></p>

    <p class="baslik-3" xml:lang="tr"><span class="duyuru-baslik">Ağca’nın hesabına yatan paralar</span></p>

    <p class="duz" xml:lang="tr"><span class="duz">Abdi İpekçi’nin katil zanlısı Mehmet Ali Ağca 25 haziran 1979 günü yakalandı. Suçunu itiraf etti. Sorgulamaları sırasında ortaklarının adlarını bir süre saklayarak onlara zaman kazandırdı.<a class="footnote-link" href="#footnote-231-51" id="footnote-231-51-backlink">[51]</a></span></p>

    <p class="duz" xml:lang="tr"><span class="duz">30 haziranda suç ortaklarından birini açıkladı: Mehmet Şener. Bu ifadeden birkaç ay sonra Şener sahte pasaportla yurtdışına kaçtı.</span></p>

    <p class="duz" xml:lang="tr"><span class="duz">Abdi İpekçi cinayetinden önce ve sonra M. Ali Ağca hesabına bankaya yatırılan paralar oldukça ilgi çekiciydi.</span></p>

    <p class="duz" xml:lang="tr"><span class="duz">29 aralık 1978 günü Yapı Kredi Bankası Gebze Şubesi’ne kimliği saptanamayan kişilerce, Ağca adına 200 bin lira yatırılmıştı. Bu para Ağca tarafından Malatya’da çekilmişti.</span></p>

    <p class="duz" xml:lang="tr"><span class="duz">İpekçi cinayetinden on beş gün önce, Malatya Ziraat Bankası’ndaki 22533 numaralı Ağca’nın hesabına 100 bin lira daha yatırıldı. Ağca bu paranın yarısını cinayetten dört gün sonra 5 şubatta çekti. Türkiye İş Bankası Beyazıt Şubesi’ne 13 aralık 1977’de 40 bin lira, Akbank Beyazıt Şubesi’ne de 20 bin lira yatırıldı.<a class="footnote-link" href="#footnote-231-52" id="footnote-231-52-backlink">[52]</a></span></p>

    <p class="duz" xml:lang="tr"><span class="duz">Bu paraların Abuzer Uğurlu’nun yakın adamı olduğunu yukarıda görmüş olduğumuz Yalçın Özbey tarafından yatırılmış olduğu sonradan ortaya çıktı. Ağca, Özbey’in adını 13 temmuz 1979 günü verdi. O da yurtdışına kaçtı.<a class="footnote-link" href="#footnote-231-53" id="footnote-231-53-backlink">[53]</a></span></p>

    <p class="duz" xml:lang="tr"><span class="duz">Yalçın Özbey, ayrıntılarını ileride göreceğimiz biçimde 1984’te Almanya’da tutuklandı. Abdi İpekçi’nin öldürülmesinden tam beş yıl sonra, 1 şubat 1984’te</span> <span class="italik">Milliyet</span><span class="duz">’ten Örsan Öymen ve Hasan Çil, Yalçın Özbey’le tutuklu olduğu cezaevinde görüştüler. Olayın karanlıkta kalan yönleri üzerine sorular sordular. Özbey’in birçok iddiayı doğruladığı konuşmayı banda aldılar ve karşılıklı imzaladılar. Sorular ve yanıtları şöyleydi:</span></p>

    <p class="duz" xml:lang="tr"><span class="duz">Soru: İpekçi cinayetinden önce Ağca sizden para almış. Banka hesaplarında bu paralar görünüyor, doğru mu?</span></p>

    <p class="duz" xml:lang="tr"><span class="duz">Yanıt: Evet, doğrudur. Ben o dönemde ticaretle meşgul olduğumdan, arsa alım satımı konusunda istişarelerim olmuştur.</span></p>

    <p class="duz" xml:lang="tr"><span class="duz">Soru: Ama Ağca’nın Türkiye’deki banka hesaplarında adres olarak sizin Türkiye’deki emlak büronuzun adresini vermesinin nedeni ne olabilir?</span></p>

    <p class="duz" xml:lang="tr"><span class="duz">Yanıt: Yakın ilişkilerimizden dolayı vermiş olabilir. Ayrıntıya girmek istemiyorum ve bu konuyla ilgili başkaca sorularınızı da yanıtlamayacağım.</span></p>

    <p class="duz" xml:lang="tr"><span class="duz">Soru: Ağca’nın bir iddiası da, Abuzer Uğurlu’nun bürosunda sizle ve Oral Çelik’le birlikte İpekçi cinayetinin planlandığı yolunda. Bu konuda bir söyleyeceğiniz var mı?</span></p>

    <p class="duz" xml:lang="tr"><span class="duz">Yanıt: Abuzer Uğurlu’nun Kadıköy’de yeni yaptırmış olduğu Efes İş Hanı’ndaki büroyu biliyorum. Kendisiyle birçok konularda irtibatım olmuş olabilir.</span></p>

    <p class="duz" xml:lang="tr"><span class="duz">Soru: Gazetelere yansıyan son ifadelerine göre Mehmet Ali Ağca, Abdi İpekçi’yi sizin öldürdüğünüzü ileri sürüyor, ne diyorsunuz?</span></p>

    <p class="duz" xml:lang="tr"><span class="duz">Yanıt: Hayır. Kendisiyle (Ağca’yla) gerçi Türkiye’de birçok icraatlarım olmuştur. Bu olay, şu anda yeni bir adlî soruşturma ve dava safhasına girdiği için, meseleyi teferruatıyla bildiğim halde, şimdilik açıklama yapmak gereğini duymuyorum. Yalnız şunu söyleyebilirim ki, Ağca tek kelimeyle saçmalıyor. İpekçi cinayetiyle ilgili verdiği isimlerin uzaktan yakından ilişkisi yoktur.</span></p>

    <p class="duz" xml:lang="tr"><span class="duz">Soru: Ağca hapisten kaçtıktan sonra Mehmet Şener’in kardeşi Hasan Hüseyin Şener’in kullandığı Renault marka beyaz arabanın size ait olduğu ileri sürülüyor. Ne dersiniz?</span></p>

    <p class="duz" xml:lang="tr"><span class="duz">Yanıt: O zamanın şartlarına göre, arabamı belli bir meblağ karşılığında Hasan Hüseyin Şener’e satmıştım. Ağca’nın cezaevinden kaçırılışında ve arabanın fonksiyonu konusunda az önce belirttiğim adlî tahkikat nedeniyle ayrıntılara girmek istemiyorum.</span></p>

    <p class="duz" xml:lang="tr"><span class="duz">Soru: Kartal Cezaevi’nden kaçtıktan sonra da kendisiyle beraberliğiniz oldu mu?</span></p>

    <p class="duz" xml:lang="tr"><span class="duz">Yanıt: Evet. Kendisiyle hem Türkiye’de, hem de yurtdışında sıkı ilişkilerim olmuştur.</span></p>

    <p class="duz" xml:lang="tr"><span class="duz">Soru: Peki, Ağca’ya sahte pasaport tanzimiyle bir ilişkiniz oldu mu?</span></p>

    <p class="duz" xml:lang="tr"><span class="duz">Yanıt: Hayır, olmadı. Ağca’ya ben sahte pasaport tanzim etmiş değilim.</span></p>

    <p class="duz" xml:lang="tr"><span class="duz">Soru: Ağca’nın söylediklerine göre, gerek İpekçi cinayeti, gerekse Papa Suikastı’nda sizin adınızın geçmesi, bu olayda da galiba rolünüz olduğu izlenimini veriyor. Ayrıca yeni açılan İpekçi davasındaki örgüt yöneticileri arasında sizin de adınız geçiyor ve bu sanıkların bazıları hakkında da idam cezası isteniyor. Hakkınızdaki suçlama da oldukça ağır.</span></p>

    <p class="duz" xml:lang="tr"><span class="duz">Yanıt: Şu anda bu konuda konuşmak istemiyorum. Gerekirse ilerde hem İpekçi cinayeti, hem de Papa Suikastı’nda gerekli açıklamaları yapabilirim.</span></p>

    <p class="duz" xml:lang="tr"><span class="duz">Soru: Ağca, ifadelerinde Filistin Kurtuluş Örgütü’nde eğitim gördüğünü söylüyor. Tarih olarak da 1977’yi veriyor. Ne dersiniz?</span></p>

    <p class="duz" xml:lang="tr"><span class="duz">Yanıt: O dönemde beraberliğimiz mevcuttu. Yurtdışına çıkmışlığı yoktur.<a class="footnote-link" href="#footnote-231-54" id="footnote-231-54-backlink">[54]</a></span></p>

    <p class="baslik-3" xml:lang="tr"><span class="duyuru-baslik">Gün Sazak’ın öldürülmesi ve Dev-Sol militanının “intihar”ı</span></p>

    <p class="duz" xml:lang="tr"><span class="duz">Ülkücü katillerin birer ikişer yurtdışına kaçmaya başladığı günlerde, daha önce Abdi İpekçi’yle kaçakçılık konusunda benzer sözler sarf etmiş olan MHP’li eski Gümrük ve Tekel bakanı Gün Sazak Dev-Sol militanlarınca öldürüldü.</span></p>

    <p class="duz" xml:lang="tr"><span class="duz">Kemal Cemal Altun, Almanya’da Gün Sazak’ın katili olduğu iddiasıyla yakalandı. Türkiye, Dev-Sol militanı Altun’un hemen iadesini istiyordu. Batı Berlin İdare Mahkemesi iltica başvurusunda bulunan Dev-Solcu Altun’un durumuna karar verebilmek için sık sık duruşma yapıyordu.</span></p>

    <p class="duz" xml:lang="tr"><span class="duz">31 ağustos 1983 tarihindeki duruşmada Altun yerinden kalktı, pencereye doğru gidip kendini boşluğa attı. Duruşmayı izleyen gazeteci Elke Bruhn Hoffman, Altun’un hareketlerini ve atlayışını kare kare fotoğrafladı. Dev-Solcu Kemal Altun’un kaldırımdaki hareketsiz cesedi morga kaldırıldı ve davası düştü!</span></p>

    <p class="duz" xml:lang="tr"><span class="duz">On sekiz yıl kaldığı Almanya’da sekiz yılını cezaevinde geçirmiş, eroin satıcısı Nafiz Obay, cezaevinden tanıdığı Kemal Altun’u bakın nasıl anlatıyor:</span></p>

    <p class="duz" xml:lang="tr"><span class="duz">“Günde sadece bir saatliğine avluya hava almaya çıkarılıyorduk. Aynı bölümde yatan dört Türk arkadaş volta atar, sohbet ederdik. Tam o günlerde aramıza Kemal Cemal Altun katıldı. Türkiye’nin talebi üzerine Gün Sazak’ın katili olduğu iddiasıyla gözaltına alınmış, iltica dilekçesi geri çevrilmişti. Gönderildiği takdirde idamla yargılanacaktı. Almanların idamla yargılanan birini iade etmesi oldukça güçtü. Ancak mahkeme, Altun’un iade edilmesi için var gücüyle uğraşıyordu. Biz bile şaşırmıştık.</span></p>

    <p class="duz" xml:lang="tr"><span class="duz">Bir gün sordum, ‘Neden bu kadar üzerinde duruyorlar?’ diye. Bana, ‘Bazı bilgilere sahip olmasam, hiç üzerinde bile durmazlar’ dedi. Bir volta sırasında söyledikleri beni oldukça şaşırtmıştı:</span></p>

    <p class="duz" xml:lang="tr"><span class="duz">‘1979 yılında Ülkücüler tarafından vurulan gazeteci Abdi İpekçi cinayeti ile Gün Sazak’ın öldürülmesi, bir zincirin birbirine girmiş iki halkasıdır. Her iki cinayet de uyuşturucu ve silah kaçakçılığıyla bağlantılıdır.’</span></p>

    <p class="duz" xml:lang="tr"><span class="duz">Altun’un intiharı kafamda birçok sorunun oluşmasına neden oldu. Bu intihar olayında kuşkumu çeken emareler vardı. Bir kere Alman İdare Mahkemeleri kamuya, basına açık değildir. Haydi basını içeri aldılar, ancak fotoğraf çekilmesi kesinlikle yasaktır. Altun’un kare kare fotoğraflarının çekilmesi ilginçti. Gazeteci sanki Altun’un yerinden kalkıp pencereye gideceğini önceden biliyordu, çünkü makinesini hazırlayıp her saniyeyi görüntülemeyi başarmıştı. İkinci kuşkum, İdare Mahkemeleri’ne bile elimiz kelepçeli gideriz. Öyle ki Altun ‘terörist’ görüldüğü için cezaevinde apayrı bir hücrede kalırdı. Çok sıkı denetim altındaydı. Altun’un elleri duruşmaya neden kelepçeli getirilmedi? Unutmayın ki, mafya hep çok ulusla çalışır...”</span></p>

    <p class="baslik-3" xml:lang="tr"><span class="duyuru-baslik">Çatlı Bahçelievler duruşmalarını merak ediyor</span></p>

    <p class="duz" xml:lang="tr"><span class="duz">Bahçelievler Katliamı sanıklarının bir bölümü yakalanmış, konu mahkemeye yansımıştı. Abdullah Çatlı İstanbul’daki kaçak günlerinde Zühtü Yorgancı adlı Ülkücü genci ara sıra Ankara’ya ÜGD Hukuk Masası Başkanı Erdem Şenocak’a göndererek, duruşmalar hakkında bilgi alıyordu...</span></p>

    <p class="duz" xml:lang="tr"><span class="duz">Çatlı sadece Bahçelievler’de ideolojik amaçla yedi kişiyi öldürtmek suçundan aranmıyordu. Ayrıca, Dernekler Kanunu’na muhalefet, kurulmuş olan çeteye maddî kaynak sağlamak iddiasıyla Ankara Emniyet Müdürlüğü’nce, yoklama kaçağı ve “nâsı ızrar” (mala zarar vermek) suçundan Nevşehir Emniyet Müdürlüğü’nce de aranıyordu...</span></p>

    <p class="duz" xml:lang="tr"><span class="duz">Çatlı bir yandan aranıyor, öte yandan faaliyetlerine ara vermeden devam ediyordu: Ankara Sıkıyönetim Komutanlığı ÜGD’yi kapatmaya giriştiğinde, kapatılma tehlikesine karşı 9 mart 1980 tarihinde Ülkü Yolu Derneği’nin kurulmasına ve merkezinin Nevşehir olmasına karar verdi.</span></p>

    <p class="duz" xml:lang="tr"><span class="duz">Bir günde 569 şubedeki ÜGD tabelası, yerini, ÜYD levhalarına bıraktı.</span></p>

    <p class="duz" xml:lang="tr"><span class="duz">ÜYD Genel Merkezi’nin Nevşehir’e taşınmasından sonra 17-18 haziran günleri şehir büyük bir provokasyona sahne oldu.</span></p>

    <p class="duz" xml:lang="tr"><span class="duz">CHP eski milletvekili ve Nevşehir İl Başkanı Mehmet Zeki Tekiner yazıhanesinden evine dönerken yolda CHP İl Yönetim Kurulu üyesi bakkal Yavuz Baba’nın dükkânına uğradı. Buraya saldırı düzenleyen üç Ülkücü, Tekiner ve Baba’yı öldürdü.</span></p>

    <p class="duz" xml:lang="tr"><span class="duz">Ertesi gün cenaze törenine CHP lideri Bülent Ecevit ve milletvekilleri de katıldı. Öğle namazının ardından cenaze kortejine büyük bir binanın üzerinden ateş açıldı. Ecevit vilayet konağına sığınırken, iki milletvekili ve CHP Gençlik Kolları sekreteri kurşunlanarak yaralandı.</span></p>

    <p class="duz" xml:lang="tr"><span class="duz">Abdullah Çatlı bu olaylarda da var mıydı?<a class="footnote-link" href="#footnote-231-55" id="footnote-231-55-backlink">[55]</a></span></p>

    <p class="duz" xml:lang="tr"><span class="duz">Bilinmiyor.</span></p>

    <p class="duz" xml:lang="tr"><span class="duz">Çatlı ailesi o günleri Nevşehir’de yakından yaşamıştı.</span></p>

    <p class="duz" xml:lang="tr"><span class="duz">Nevşehir’deki Çatlı ailesi de Türkiye’deki yapısal dönüşümden payını alıyordu.</span></p>

    <p class="duz" xml:lang="tr"><span class="duz">1978 yılında Nevşehir’de Çatlı ailesi bir bölünme daha yaşadı.</span></p>

    <p class="duz" xml:lang="tr"><span class="duz">1950’li ve 1960’lı yıllarda nakliyatçılık yapan Çatlı kardeşler gübre, çimento, kükürt satan dükkânı açtıklarında ilk bölünmeyi yaşamışlar, ortanca amca Derviş Çatlı dükkân ortaklığına girmemiş, nakliyatçılığa devam etmişti.</span></p>

    <p class="duz" xml:lang="tr"><span class="duz">Bu kez diğer amca Salih Çatlı ile baba Ahmet Çatlı’nın yolları ayrıldı.</span></p>

    <p class="duz" xml:lang="tr"><span class="duz">Ahmet Çatlı kendi başına hareket etme kararı aldı, oto alım satım işine girdi. 1980 yılında ise İpragaz bayiliğine başladı.</span></p>

    <p class="duz" xml:lang="tr"><span class="duz">Abdullah Çatlı kaçak yaşadığı o yıllarda Nevşehir’le ilişkisini tamamen koparmış mıydı? İstanbul’da lüks içinde yaşıyordu, Nevşehir’e para göndermiş miydi? Babanın işlerinin büyümesinde oğul Abdullah Çatlı’nın katkısı var mıydı?</span></p>

    <p class="baslik-3" xml:lang="tr"><span class="duyuru-baslik">Ağca’nın askerî cezaevinden kaçışı</span></p>

    <p class="duz" xml:lang="tr"><span class="duz">Biz yine kaldığımız yerden Mehmet Ali Ağca’ya dönelim:</span></p>

    <p class="duz" xml:lang="tr"><span class="duz">Mehmet Ali Ağca polise hep çelişkili ifadeler verdi. Zaman kazanmak istiyor gibiydi. Ağca’yı koruyanlar oldukça güçlüydü. Önce Selimiye Cezaevi’ne konan Ağca, daha sonra Kartal Maltepe Askerî Cezaevi’ne naklini istedi. İstek yerine getirildi.</span></p>

    <p class="duz" xml:lang="tr"><span class="duz">Ve Ağca, 23 kasımda Kartal Maltepe Askerî Cezaevi’nden elini kolunu sallaya sallaya kaçtı.</span></p>

    <p class="duz" xml:lang="tr"><span class="duz">Ağca’nın cezaevinden kaçırılma planını Abdullah Çatlı yaptı.<a class="footnote-link" href="#footnote-231-56" id="footnote-231-56-backlink">[56]</a> Yanındaki isim ise Oral Çelik’ti.</span></p>

    <p class="duz" xml:lang="tr"><span class="duz">Plan şöyle uygulandı:</span></p>

    <p class="duz" xml:lang="tr"><span class="duz">Cezaevinde, başta görevli er Bünyamin Yılmaz olmak üzere bazı asker görevliler, Oral Çelik vasıtasıyla para verilerek kandırıldı. Peki Oral Çelik parayı nereden bulmuştu? Malatyalı işadamı Kemal Derinkök ve Abuzer Uğurlu’dan!<a class="footnote-link" href="#footnote-231-57" id="footnote-231-57-backlink">[57]</a></span></p>

    <p class="duz" xml:lang="tr"><span class="duz">Abdullah Çatlı ve Oral Çelik, er Bünyamin Yılmaz aracılığıyla Ağca’ya para ve silah gönderdiler.</span></p>

    <p class="duz" xml:lang="tr"><span class="duz">O gece koğuş nöbetini devralan er Bünyamin Yılmaz, Ağca’ya asker elbisesi verdi. Tüm kilit noktalardan er Bünyamin Yılmaz ile Ağca rahatça, hiçbir engelle karşılaşmadan geçtiler ve dışarı çıktılar.</span></p>

    <p class="duz" xml:lang="tr"><span class="duz">Ağca önce Oral Çelik’le birlikte gitti. Ramazan ve Rasim Gürbüz kardeşlerin evinde saklandı. Arkasından Abdullah Çatlı’nın evine götürüldü.<a class="footnote-link" href="#footnote-231-58" id="footnote-231-58-backlink">[58]</a></span></p>

    <p class="baslik-3" xml:lang="tr"><span class="duyuru-baslik">Meral Çatlı, Ağca’yı anlatıyor</span></p>

    <p class="duz" xml:lang="tr"><span class="duz">“Mehmet Ali Ağca’yı İstanbul’da tanıdım. Hapisten kaçışından sonra bizde (Erenköy’de) misafir kaldı. Daha önce tanımıyordum. Onun hapisten kaçışından sonra Ağca’yı alıp bir gece Ankara’ya götürdüler. Bizde yirmi gün misafir kaldı. Bir gece çok kalabalık geldiler. Abdullah’a, ‘Hepsi kalacaklar mı? Yemek için hazırlığım yok’ dedim. ‘Hayır gidecekler’ dedi.</span></p>

    <p class="duz" xml:lang="tr"><span class="duz">Elektrik kısıntısı vardı, her yer karanlıktı. Önce telefon ettiler. On beş dakika sonra geldiler. Abdullah onları elinde mumla ta apartman giriş kapısında karşıladı. Kalabalık beş altı kişi vardı, bana hemen ‘Yenge biz kalmayacağız’ deyip kısa bir süre sonra da gittiler.</span></p>

    <p class="duz" xml:lang="tr"><span class="duz">Hepsi gitti, bir kişi kaldı. Yüz bana tanıdık geliyor ama çıkaramıyorum, çok zayıf ve saçları uzun, omuzlarında. Yemek masası bizim evin antresindeydi, yemek yiyoruz, ben arada sırada yüzüne bakıyorum, ama çıkaramıyorum. İçeriye gidip gazetelere baktım, Ağca olduğunu anladım.</span></p>

    <p class="duz" xml:lang="tr"><span class="duz">Abdullah’ı içeriye çağırıp ‘Ben bu kişiyi tanıdım, bu Mehmet Ali Ağca’ dedim. Abdullah hiçbir şey demedi. İçeri geçtik. Eve geldiği an saçı uzundu. Daha sonra yemek yedikten sonra çay servisi yapmak için içeri girdim, daha önce saçları uzun olan kişinin saçları kısacıktı. Birden öyle görünce çok şaşırdım, geri geri çekildim. Meğer başındaki perukmuş. Abdullah bana, ‘Madem tanımışsın, bu Mehmet Ali Bey, bizde bir süre misafir kalacak’ dedi. Dikkat ettim, yemek boyunca hiç konuşmadılar. Abdullah, Oral Çelik’i çok severdi. Ona karşı duydukları Ağca’yla kıyaslanmaz.</span></p>

    <p class="duz" xml:lang="tr"><span class="duz">Oral Çelik de bizim İstanbul’daki evimizde çok kaldı. Ağca bizde kaldığı sürece çok konuşmazdı, hep okuyordu, evdeki dergileri gazeteleri. Çok kola içiyordu, az yemek yiyordu. Misafir geldiği zaman Gökçen’in odasına geçip kendini içerden kilitliyordu. Eve misafir gelmesin diye, ben çok sık dışarı çıkıyordum.”</span></p>

    <p class="baslik-3" xml:lang="tr"><span class="duyuru-baslik">Papa’ya ilk uyarı</span></p>

    <p class="duz" xml:lang="tr"><span class="duz">Ağca, Çatlı’nın evinde saklandığı günlerde seyrek de olsa dışarı çıkıyordu. Bunlardan birinde, 26 kasımda</span> <span class="italik">Milliyet</span> <span class="duz">gazetesine telefon ederek çöp tenekesine mektup koyduğunu söyledi. El yazısıyla yazılmış olan mektup aynen şöyleydi (imla hataları düzeltilmeden):</span></p>

    <p class="alinti-ilk-paragraf" xml:lang="tr"><span class="dar-paragraf-italik">MİLLİYET GAZETESİNE</span></p>

    <p class="alinti" xml:lang="tr"><span class="dar-paragraf-italik">Türkiye’nin kardeş islam ülkeleri ile Ortadoğda yeni bir siyasi, Askeri ve Ekonomik Güç oluşturmasından korkan batılı emperyalistler hassas bir dönemde dini lider maskeli Haçlı kumandanı John paul’ü acele Türkiyeye gönderiyorlar. bu zamansız ve anlamsız ziyaret iptal edilmezse papayı kesinlikle vuracağım. cezaevinden kaçmamın tek nedeni budur. Ayrıca ABD ve İsrail kaynaklı Mekke baskınının hesabı sorulacaktır. Ayrıca kansız, sessiz ve basit bir kaçış olayını rica ederim büyütmeyin.</span></p>

    <p class="alinti" xml:lang="tr"><span class="dar-paragraf-italik">Saygılarımla.</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-italik">Mehmet Ali Ağca</span></p>

    <p class="baslik-3" xml:lang="tr"><span class="duyuru-baslik">Ağca’nın uzun yolculuğu başlıyor</span></p>

    <p class="duz" xml:lang="tr"><span class="duz">Meral Çatlı, Ağca’nın evlerinde kalışıyla ilgili anılarını şöyle sürdürüyor:</span></p>

    <p class="duz" xml:lang="tr"><span class="duz">“Ağca’nın hapisten kaçtığı dönemde sıkıyönetim vardı, evler sürekli aranıyordu ancak bizim evimiz hiç aranmadı. Kocama bir şeyler yaptırılıyordu. Bunu hissettiğimde hep bana güvence veriyordu. Bence ona da güvence veriliyordu. Ağca’nın bizde kalması da böyle oldu. Yoksa kendisi zaten kaçaktı, kaçak insanın evinde kaçak kalınır mı? Ağca bizden sonra otomobille Ankara’ya götürüldü.”</span></p>

    <p class="duz" xml:lang="tr"><span class="duz">Ve sorumuz üzerine Meral Çatlı ekliyor: “Rahmetli Uğur Mumcu’nun Ağca’nın kaçışıyla ilgili yazdıklarının yüzde 80’i doğrudur!”<a class="footnote-link" href="#footnote-231-59" id="footnote-231-59-backlink">[59]</a></span></p>

    <p class="duz" xml:lang="tr"><span class="duz">Mehmet Ali Ağca’nın, Papa Suikastı’yla noktalanacak uzun yolculuğu, başında peruk Çatlıların evinden çıkıp, Ankara’ya götürülmesiyle başladı. Ve Ankara-Nevşehir-Erzurum-Ağrı-İran-Erzurum-İstanbul-Bulgaristan-İsviçre güzergâhını izleyen yurtdışına çıkış serüveni, iki yasadışı gücün denetiminde gerçekleşti: yeraltına inen Ülkücüler ve zaten yeraltında olan uyuşturucu-silah kaçakçıları.</span></p>

    <p class="duz" xml:lang="tr"><span class="duz">Ağca, Ankara’ya Mehmet Şener’in kardeşi tıp öğrencisi Hasan Hüseyin Şener’in üzerine kayıtlı 34 RF 601 numaralı Renault otomobille götürüldü (Yalçın Özbey’den alınan araba). Arabada Oral Çelik de vardı. Bolu Dağı’nda yoğun kar yağışına yakalandılar ve araba arızalandı. Oral Çelik arabadan inerek bir telefon buldu ve Başbakanlık’a bağlı Toprak ve Tarım Reformu Müsteşarlığı’nda çalışan Ülkücü Mustafa Dikici’den yardım istedi.</span></p>

    <p class="duz" xml:lang="tr"><span class="duz">Gerisini Dikici’nin sanık olarak yargılandığı Ankara Sıkıyönetim Mahkemesi’nde askerî savcıya verdiği ifadeden dinleyelim:</span></p>

    <p class="duz" xml:lang="tr"><span class="duz">“Oral Çelik 1980 ocak ayının sonunda Ankara’ya geldi. Ve beni telefonla daireden aradı. Oral Çelik İstanbul’dan gelirken Bolu Dağı’nda kara saplandıklarını ve ortalıkta kaldıklarını söyledi. İstanbul’dan geldikleri araç 34 RF 601 plakalı Renault marka açık renk bir otoydu. M. Ali Ağca’nın bu otonun içinde oturduğunu Oral Çelik bana söyledi.”</span></p>

    <p class="duz" xml:lang="tr"><span class="duz">Bu ifadede M. Ali Ağca’nın, “İnci Baba” adıyla tanınan yeraltı dünyasının önemli isimlerinden Mehmet Nabi İnciler’den de yardım aldığı belirtiliyor.</span></p>

    <p class="duz" xml:lang="tr"><span class="duz">Mehmet Dikici, Ağca ve Çelik’i yine Ülkücülerden Mehmet Kurşun’un “kurtarılmış bölge” Bahçelievler’deki “1’inci Cadde, 33/3” adresine götürdü ve orada kaldılar.<a class="footnote-link" href="#footnote-231-60" id="footnote-231-60-backlink">[60]</a></span></p>

    <p class="baslik-3" xml:lang="tr"><span class="duyuru-baslik">Yine Nevşehir</span></p>

    <p class="duz" xml:lang="tr"><span class="duz">Nevşehir de Ankara Bahçelievler gibi “kurtarılmış bölge”ydi.</span></p>

    <p class="duz" xml:lang="tr"><span class="duz">Oral Çelik, Mehmet Kurşun ve İlyas Bayram, Ağca’yı Opel marka bir arabayla Nevşehir’e, Malatyalı olup Nevşehir’de öğretmenlik yapan Hamit Gökenç’in evine götürdüler.</span></p>

    <p class="duz" xml:lang="tr"><span class="duz">Ağca’ya burada Hamit Gökenç’in 5 şubat 1980 gün ve 248711 sayılı pasaportu verildi. Pasaporta Hamit Gökenç’in fotoğrafının yerine hemşerisi ve ülküdaşı Ağca’nın fotoğrafı yapıştırılmıştı.</span></p>

    <p class="duz" xml:lang="tr"><span class="duz">Ama bu yeni kimlik Ağca için çok da sağlam sayılmazdı. Çünkü, Gökenç, Malatya’da işlenen Nevzat Yıldırım cinayetine Oral Çelik’le birlikte karışmıştı. Bu suçtan hakkında gıyabî tutuklama kararı vardı ve Sıkıyönetim’ce aranmaktaydı.<a class="footnote-link" href="#footnote-231-61" id="footnote-231-61-backlink">[61]</a></span></p>

    <p class="duz" xml:lang="tr"><span class="duz">Bu sakıncanın belirmesi üzerine, Ağca’nın imdadına Ülkücü Teknik Elemanlar Derneği Başkanı Nevşehirli Ömer Ay yetişti.</span></p>

    <p class="duz" xml:lang="tr"><span class="duz">Çatlı’nın Nevşehir’deki “öğretmeni” ve “sahte pasaport sağlayıcısı” Ömer Ay, Ağca’ya güvence verdi; ona en kısa zamanda “daha sağlam” bir pasaport bulacak ve Çatlı aracılığıyla ulaştıracaktı.</span></p>

    <p class="duz" xml:lang="tr"><span class="duz">Hamit Gökenç’ten pasaportunu almış olan Ağca, Mehmet Kurşun tarafından Ankara’ya geri götürüldü ve bu kez başka bir Ülkücü’nün, Hasan Murat Pala’nın evinde kaldı.</span></p>

    <p class="duz" xml:lang="tr"><span class="duz">Yurtdışına çıkışı için çare aranmaktaydı. Çok sıkı bir biçimde aranan Mehmet Ali Ağca’nın cebindeki pasaport yeterince “sağlam” değildi. Avrupa’ya çıkış yapması oldukça zordu. İran’a gitmesi daha kolaydı. İran hâlâ çok karışıktı. Humeynî rejimi henüz ülkeye ve sınırlara tam anlamıyla hâkim olamamıştı.</span></p>

    <p class="duz" xml:lang="tr"><span class="duz">Karar verildi: başka bazı firarî Ülkücüler gibi Ağca da “şimdilik” İran’a gidecekti.<a class="footnote-link" href="#footnote-231-62" id="footnote-231-62-backlink">[62]</a></span></p>

    <p class="baslik-3" xml:lang="tr"><span class="duyuru-baslik">“Nuh’un Gemisi’ni görmedim”</span></p>

    <p class="duz" xml:lang="tr"><span class="duz">Ağca, İran’a firarîlerin ve kaçakçıların yolunu izleyerek geçecektir. Bu kez devreye başka bir Ülkücü, “sahte pasaport” ve “sınır geçirme uzmanı” girer: Erzurum’daki Timur Selçuk.<a class="footnote-link" href="#footnote-231-63" id="footnote-231-63-backlink">[63]</a></span></p>

    <p class="duz" xml:lang="tr"><span class="duz">Bu kişinin sağladığı olanaklarla ve yanına kattığı bir adamıyla Ağrı Dağı’ndan, kaçakçıların kullandığı yoldan İran’a geçti.</span></p>

    <p class="duz" xml:lang="tr"><span class="duz">Ağca, Papa Suikastı davası savcılarına verdiği ifadelerde, İran’da yetmiş seksen gün kaldığını, bu süre zarfında Tebriz ve Tahran’da çeşitli otellerde konakladığını anlatmaktadır.</span></p>

    <p class="duz" xml:lang="tr"><span class="duz">Bu konular hakkında fazla bir şey bilinmiyor ama, Ağca’nın Ağrı Dağı’nda “Nuh’un Gemisi’ne” rastlamadığı biliniyor!</span></p>

    <p class="duz" xml:lang="tr"><span class="duz">İran’a geçiş öyküsünü bir de Ağca’dan dinleyelim:</span></p>

    <p class="duz" xml:lang="tr"><span class="duz">“1980 kışının ocak ayının son günleri veya şubat ayının ilk günlerinde, diktatoryal bir soruşturma için arandığımdan dolayı Türkiye’den ayrılıp, iki zavallı köylünün yardımıyla, efsanevî Ağrı (Ararat) Dağı’ndan İran’a gitmeye teşebbüs ediyorum. O gün ben, Türk, İran ve Sovyetler Birliği’nin sınırlarından oluşan üçgeni Ağrı Dağı üzerinden geçmeyi tasarlıyorum. Bir geçit bulabilmek amacıyla yaklaşık 3-4 bin metre yüksekliğe tırmanıyoruz ama bir işe yaramıyor. Her yerde sınır nöbetçileri var. Ben ve iki köylü hareket ettiğimiz Türk şehrine geri dönmek zorunda kalıyoruz. Dönüş yolunda küçük bir kaza geçirince, ayağımdaki çıkıktan ve ağrıdan dolayı köylülere biraz dinlenmemizi öneriyorum. Onlardan biri bana şöyle diyor: ‘Haydi gayret genç adam, düşen ölür!’ Ben acı ve zorlukla tilki gibi yürümeye devam ediyorum ve şehre ulaşmayı başarıyoruz...</span></p>

    <p class="duz" xml:lang="tr"><span class="duz">Bu, efsanevî Ağrı Dağı’nda Hz. İsa’nın, Nuh’u ve de gemisini görmeden geçirdiği günlerin hikâyesidir. Aya ilk giden üç astronottan biri olan Bay Aldwin, uzay gemisini tarih müzesine koyduktan sonra, Nuh’un gemisini bulma ümidiyle Ağrı Dağı’na tırmandı. Ama benim devlet teröründen kaçarken ayağımı kırdığım gibi, o da gerçeklerden kaçarken bacağını kırdı.”<a class="footnote-link" href="#footnote-231-64" id="footnote-231-64-backlink">[64]</a></span></p>

    <p class="duz" xml:lang="tr"><span class="duz">Ağca’nın İran macerasıyla ilgili söylediklerinden belki de doğruya en yakın olanı, “sık sık İstanbul’da sinema sanatçısı Erol Taş’ın kahvesini arayarak Oral Çelik’le konuştuğu”dur. Bir de Türkiye’ye dönüşü: “Daha sonra Batı’ya geçecek fırsatı bulamadığımdan ve İran karışık olduğundan, geldiğim yoldan aynı kişinin yardımıyla Türkiye’ye dönüp İstanbul’a geldim.”<a class="footnote-link" href="#footnote-231-65" id="footnote-231-65-backlink">[65]</a></span></p>

    <p class="baslik-3" xml:lang="tr"><span class="duyuru-baslik">Kaçakçılar cenneti Bulgaristan</span></p>

    <p class="duz" xml:lang="tr"><span class="duz">Ağca, İstanbul Bakırköy’de lüks bir apartman dairesine getirilir. Oradan otobüsle Bulgaristan’a gidecektir. Bu plan onu biraz endişelendirse de, aynı yolun daha önce başkaları tarafından kullanılmış olduğunu duyunca rahatlar.</span></p>

    <p class="duz" xml:lang="tr"><span class="duz">10 temmuz 1980’de Bulgaristan’a geçer. Sofya’nın görkemli Vitoşa Oteli’nde, Çelenk ve Uğurlu’nun adamı Ömer Mersan’ı bulur.<a class="footnote-link" href="#footnote-231-66" id="footnote-231-66-backlink">[66]</a> Kimliği yine değişmiştir. Bu kez de “şimdilik” Hintli Joginder Singh olmuştur.</span></p>

    <p class="duz" xml:lang="tr"><span class="duz">Bu pasaportu kimden, nereden almıştır? Vitoşa Oteli’ne gidip Ömer Mersan’ı bulmasını ona kim söylemiştir?</span></p>

    <p class="duz" xml:lang="tr"><span class="duz">Kaçakçılar cenneti Bulgaristan, o tarihlerde uyuşturucu-silah kaçakçılığının kavşak noktasıdır; karayoluyla Türkiye’den Avrupa’ya geçecek yasadışı her kişinin transit geçiş yapmak zorunda olduğu tek kapıdır; KGB, CİA ve hatta MİT ajanlarının cirit attığı bir yerdir. Ağca, böyle bir merkezin başkenti Sofya’da o kadar gün neyi beklemiştir?</span></p>

    <p class="duz" xml:lang="tr"><span class="duz">Bu soruların yanıtlarını daha ileride bulacağız. Şimdilik son soruyu cevaplamakla yetinelim: Ağca Sofya’da, kendisine Nevşehir’de Ömer Ay tarafından söz verilen “düzgün” pasaportu bekledi. Bir yıl sonra Papa Suikastı’nda üstünden çıkacak olan pasaportu.</span></p>

    <p class="duz" xml:lang="tr"><span class="duz">Bunun böyle olduğu bizzat Abdullah Çatlı tarafından doğrulanmıştı. 1984’te Paris’te tutuklandıktan sonra, Fransız savcıya ifade veren Abdullah Çatlı şunları söyledi: “Ağca’nın Bulgaristan’da kalmasının, pasaport beklemekten başka hiçbir amacı yoktu.” Pasaport işlerinin uzmanı olan Çatlı öyle diyorsa, doğrudur!</span></p>

    <p class="duz" xml:lang="tr"><span class="duz">Ağca Sofya’da pasaportunu bekleyedursun, biz İstanbul Erenköy’de bıraktığımız Abdullah Çatlı’ya geri dönelim.</span></p>

    <p class="baslik-3" xml:lang="tr"><span class="duyuru-baslik">“Hasan Abi nereye gidiyorsun? İhtilal oldu!”</span></p>

    <p class="duz" xml:lang="tr"><span class="duz">“Eşim, 12 Eylül sabahı (Şevket Bey’in yazıhanesinin temizliği vardı) elektrik süpürgesini alıp evden tam çıkarken, kapıcı onu görünce, ‘Nereye gidiyorsun?’ dedi. Şaşırdık, ‘Kapıcı bizden şüphelendi ve o nedenle mi nereye gittiğini soruyor?’ diye düşündük. Kısa bir duraklamadan sonra konu açıklığa kavuştu. Kapıcı Halil, ‘Hasan Abi, ihtilal oldu’ dedi.</span></p>

    <p class="duz" xml:lang="tr"><span class="duz">Evin önündeki otomobiline bindi, bir saat falan arabada yalnız başına oturdu, düşündü.”</span></p>

    <p class="duz" xml:lang="tr"><span class="duz">Abdullah Çatlı otomobilde askerî darbeyle ilgili kara kara ne düşündü bilinmez.</span></p>

    <p class="duz" xml:lang="tr"><span class="duz">Ancak darbe yapanların düşündükleri vardı:</span></p>

    <p class="duz" xml:lang="tr"><span class="duz">Türkiye’nin içinde bulunduğu bölgede önemli gelişmeler yaşanıyordu. Afganistan’da Sovyetler Birliği yanlısı bir darbe olmuştu. İran’da anti-Amerikan dinci hareket yönetime el koymuştu. Irak ve Suriye’de Sovyetler Birliği yanlısı yönetimler işbaşındaydı. Ortadoğu’da Filistin hareketi, Kürt hareketi, radikal İslamî hareketler hep ABD aleyhtarıydı.</span></p>

    <p class="duz" xml:lang="tr"><span class="duz">Petrol kaynaklarının bulunduğu Ortadoğu’da, ABD için hiç de iyi gelişmeler olmuyordu.</span></p>

    <p class="duz" xml:lang="tr"><span class="duz">ABD Türkiye’yi kaybedemezdi. Dünyanın birçok ülkesinde kendisine “kayıtsız şartsız” bağlı olacak yönetimleri, CİA’yı da kullanarak işbaşına getirmişti...</span></p>

    <p class="duz" xml:lang="tr"><span class="duz">Yine öyle yaptı.</span></p>

    <p class="duz" xml:lang="tr"><span class="duz">CİA Türkiye Masası Şefi Paul Henze, Beyaz Saray’da Situation Room diye bilinen, çok önemli gelişmeleri izleyen bölümü aradığında, “Our boys have done it” (Bizim çocuklar darbe yaptı) dedi.</span></p>

    <p class="duz" xml:lang="tr"><span class="duz">ABD Başkanı Carter, Washington’daki Kennedy Center’da</span> <span class="italik">Damdaki Kemancı</span> <span class="duz">müzikalini izliyordu. Habere sevindi. “12 Eylül Harekâtı’ndan önce Türkiye’nin durumu savunma açısından tehlike arz ediyordu. Afganistan’ın işgal edilmesi ve İran monarşisinin devrilmesinden sonra Türkiye’deki bu istikrar hareketi içimizi ferahlatmıştır” dedi.</span></p>

    <p class="duz-son-paragraf-2" xml:lang="tr"><span class="duz">“Our boys” sözüyle kimlerin kastedildiği, daha sonraki yıllarda tamamen açığa çıkacaktı...</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Çatlı’nın üniversiteye kayıt için çektirdiği fotoğraf, ailesi tarafından ahşap çerçeve içine konularak duvara asıldı. Siyah gömlekle çektirilmiş olan bu fotoğraf halen Çatlı ailesinin duvarını süslemektedir.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">İbrahim Şahin, TBMM Susurluk Komisyonu’na verdiği ifadede biyografisini özetlerken, “12 Eylül 1980’den önce Nevşehir Emniyet Müdürlüğü’nde çalıştığını” söylemişti. Neden kesin tarih vermediği bazı yazarlar için merak konusu olmuştu. Kesin tarih vermezken, acaba araştırmacıların bu tarihleri ortaya çıkarabileceğini hesaba katmıyor muydu?</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">Abdullah Çatlı’nın eşi Meral Hanım yıllar sonra, TBMM Susurluk Komisyonu’na ifade vermek için Ankara’ya geldiğinde, Dikmen Sokullu Mahallesi’nde oturan Arın ailesine konuk oldu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">Ali Yurtaslan, İtiraflar, s. 87-88, Kaynak Yay.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot">12 Eylül’den sonra cezaevlerinde “Türk-İslam sentezi”nin, “Türk”ünü de atan Ülkücüler artık tek bir kimliğe sahip çıktılar: İslam. İşin tuhaf yanı, Ülkücüler İslam’ı öğrendikleri Türkeş’e de, Müslümanlık bayrağıyla isyan ettiler, MHP’den kopup Büyük Birlik Partisi’ni kurdular...</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot">Suikast bilgisinin Demirel’e MİT’ten geldiği sanılıyordu. Olayın böyle olmadığı sonradan anlaşıldı. Kitabın bundan sonraki bölümlerinde kim olduğunu ayrıntılarıyla okuyacağınız, Alman istihbarat örgütü BND’nin önemli isimlerinden ve MHP’yle sıkı ilişkileri olan Dr. Kannapin, suikast bilgisini Tercüman gazetesinin sahibi Kemal Ilıcak’a söylemiş, o da Başbakan Süleyman Demirel’e aktarmıştı. Daha önce Demirel’in bilgiyi MİT’ten aldığını yazan Cüneyt Arcayürek de bunu yıllar sonra düzeltti. “Demirel bana Ecevit’e Taksim’de suikast yapılacağı ihbarının MİT’ten geldiğini söylemiş. Ecevit ise söyleşimizde, başbakan olunca MİT’te böyle bir bilgi bulamadığını ifade etmişti. Ünlü yazar Uğur Mumcu, dosyalarından çıkardığı bilgiyle olaya yeniden ışık tuttu: suikast ihbarını Alman gizli servisinden Dr. Kannapin sağ eğilimli büyük bir gazetenin patronuna, İstanbul’a geldiğinde bildirmiş, o da Demirel’e bilgiyi aktarmış.” (Cüneyt Arcayürek, Darbeler ve Gizli Servisler, s. 205.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-7-backlink" id="footnote-231-7">7</a>]<span class="dipnot">MİT’in önemli isimlerinden Hiram Abas, darbe başarısız olduktan sonra emekliliğini istedi. Emekliliğinde Halit Narin’in yanında çalıştı. Ersun darbesini iş dünyasından Halit Narin gibi isimler de destekliyordu. Abas’ın geçici emeklilik günlerinde Narin’in yanında çalışmış olması bu nedenle önemlidir. Hiram Abas daha sonra MİT’e geri döndü ve müsteşar yardımcılığına kadar yükseldi. 26 eylül 1990’da bir suikast sonucu öldürüldü.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-8-backlink" id="footnote-231-8">8</a>]<span class="dipnot">Ümit Sezgin, Aydınlanmamış Cinayetler, s. 22.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-9-backlink" id="footnote-231-9">9</a>]<span class="dipnot">İdamla yargılanan Çiftçi’nin dava maratonu 6 yıl 9 ay sürdü. 9 ocak 1985’te beraatla sonuçlandı. İbrahim Çiftçi, Türkeş’in ölümünden sonra 17 haziran 1997’de yapılan MHP kurultayında genel başkan adayı oldu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-10-backlink" id="footnote-231-10">10</a>]<span class="dipnot">Hamit Fendoğlu’nun ölümünden sonra Malatya’da terör olayları meydana geldi, Alevî yurttaşlara karşı provokasyonlar yapıldı. MİT kayıtlarına göre bu olayları yaratanlar arasında Abdullah Çatlı da vardı. Bu gerçek, olaylardan tam yirmi yıl sonra, TBMM Susurluk Komisyonu’nun talebi üzerine MİT’in gönderdiği yazıdan anlaşıldı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-11-backlink" id="footnote-231-11">11</a>]<span class="dipnot">Belediye başkanlarına gönderilen bombalı paketler ile yıllar sonra Doç. Dr. Bahriye Üçok’a gönderilen bomba aynı türdendi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-12-backlink" id="footnote-231-12">12</a>]<span class="dipnot">Ülkücü Ali Yurtaslan itiraflarında, bu olayda kullanılan TNT’leri Abdullah Çatlı’yla ilişkilendiriyordu. Olayla ilgili olarak 1979’da açılan dava, 1980’de sanıkların delil yetersizliğinden beraatıyla sonuçlandı. Davanın zaman aşımına uğramasına çok az bir zaman kala, 1993’te, Ülkücü Zülküf İsot’un ailesi, oğullarının 16 Mart Katliamı’na karıştığını, sonra da Ülkücü arkadaşları tarafından öldürüldüğünü iddia edince dava yeniden açıldı. Nisan 1997’de ortaya çıkan sürpriz tanık Astsubay Oğuz Serçinlioğlu’nun açıklamalarıyla olay yeniden Çatlı’yla ilişkilendi. (Ayrıntılarını daha sonraki bölümlerde göreceğiz.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-13-backlink" id="footnote-231-13">13</a>]<span class="dipnot">Ankara Sıkıyönetim Komutanlığı Askerî Savcılığı’nın “MHP ve Ülkücü Kuruluşlar” iddianamesi, s. 594 vd.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-14-backlink" id="footnote-231-14">14</a>]<span class="dipnot">O tarihlerde İbrahim Şahin, Kozaklı’da komiser muavinliği yapmıştı!</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-15-backlink" id="footnote-231-15">15</a>]<span class="dipnot">Bu bölümde anlatılanlar,</span></p>

        <p class="dipnotlar" xml:lang="tr"><span class="dipnot-italik">a) 4. Kolordu Komutanlığı Ankara 1 No’lu Askerî Mahkemesi duruşma tutanaklarından;</span></p>

        <p class="dipnotlar" xml:lang="tr"><span class="dipnot-italik">b) Ankara 3’üncü Ağır Ceza Mahkemesi duruşma tutanaklarından;</span></p>

        <p class="dipnotlar" xml:lang="tr"><span class="dipnot-italik">c) 30 mart1988 tarihli 3419 sayılı Pişmanlık Yasası’ndan yararlanmak isteyen Haluk Kırcı ve Mahmut Korkmaz’ın verdikleri ifadelerden;</span></p>

        <p class="dipnotlar" xml:lang="tr"><span class="dipnot-italik">d) İsimlerinin yazılmasını istemeyen bazı tanıkların bize verdiği bilgilerden derlenmiştir.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-16-backlink" id="footnote-231-16">16</a>]<span class="dipnot">Aradan yaklaşık yirmi yıl geçti. Tahsin Gürdal Bahçelievler Katliamı’nı anlatırken hâlâ gözyaşlarını tutamıyor.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-17-backlink" id="footnote-231-17">17</a>]<span class="dipnot">Nevşehirli, Abdullah Çatlı’nın lise arkadaşı, Site Yurdu’nda birlikte kaldılar.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-18-backlink" id="footnote-231-18">18</a>] <span class="dipnot-bold">Bahçelievler Katliamı’yla ilgili kararlar:</span></p>

        <p class="dipnotlar" xml:lang="tr"><span class="dipnot">4. Kolordu ve Ankara Sıkıyönetim Komutanlığı 1 No’lu Askerî Mahkemesi 30 nisan 1987 gün ve esas 1986/68 karar, 1987/19 sayılı ilamla Haluk Kırcı’yı TCK 313/3, 315 ve yedi kere 450/4 gereğince ölüm cezasına;</span></p>

        <p class="dipnotlar" xml:lang="tr"><span class="dipnot">Ahmet Ercüment Gedikli’yi TCK 313/3, 315, 59’dan yedi defa 450/4, 59 ve 70’inci madde gereğince ölüm cezasına;</span></p>

        <p class="dipnotlar" xml:lang="tr"><span class="dipnot">Ömer Özcan ve Duran Demirkıran’ı TCK 313/2, 65, 450/4, 65/3, 71, 315, 59, 31, 33. maddeleri gereğince 28’er yıl ağır hapis cezasına çarptırdı. Karar Askerî Yargıtay 3’üncü Daire’nin 8 aralık1987 gün, 1987/550-648 sayılı ilamıyla onanarak kesinleşti.</span></p>

        <p class="dipnotlar" xml:lang="tr"><span class="dipnot">Olayda adı geçen Ünal Osmanağaoğlu ile diğer iki sanığın da yurtdışında olduğu tahmin edilmekteydi. Sanıklardan Mahmut Korkmaz da tıpkı Çatlı, Poyraz ve Osmanağaoğlu gibi yurtdışına kaçtığı için haklarında giyabî tutuklama kararı verildi.</span></p>

        <p class="dipnotlar" xml:lang="tr"><span class="dipnot">Mahmut Korkmaz 1987 yılında sahte kimlikle Viyana’dan İstanbul’a dönerken Yeşilköy Havaalanı’nda yakalandı.</span></p>

        <p class="dipnotlar" xml:lang="tr"><span class="dipnot">Susurluk Kazası’ndan sonra Bahçelievler davası yeni baştan açıldı ve duruşmalar Ankara 3. Ağır Ceza Mahkemesi’nde devam ediyor. Dosya no: 1996/84.</span></p>

        <p class="dipnotlar" xml:lang="tr"><span class="dipnot">Bahçelievler davasının firarî sanıkları Ünal Osmanağaoğlu ile Kürşat Poyraz, on sekiz yıldır aranıyor!</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-19-backlink" id="footnote-231-19">19</a>]<span class="dipnot">Rıfat Yıldırım ve Üzeyir Bayraklı 2 şubat 1985 tarihinde Almanya’da 1,5 kilo eroinle yakalandılar! Üzeyir Bayraklı 1992’de öldürüldü.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-20-backlink" id="footnote-231-20">20</a>]<span class="dipnot">İsa Armağan önce İran’a kaçtı, ardından Almanya’ya geçti. 1993 yılında Almanya’da yakalandı. Türkiye’ye iade edilip edilmeyeceğine, bir buçuk yıllık yargılamadan sonra karar verildi. 30 mayıs 1995 tarihinde Türkiye’ye iade edildi. Halen Bandırma Özel Tip Cezaevi’nde kalıyor.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-21-backlink" id="footnote-231-21">21</a>]<span class="dipnot">Bu bombaların “esrarengiz yüzbaşı” Mehmet Ali Çeviker ve dolayısıyla Abdullah Çatlı’yla ilişkisini daha aşağıda ele alacağız.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-22-backlink" id="footnote-231-22">22</a>]<span class="dipnot">23 kasım 1986 tarihli Yeni Gündem dergisi katliama katılanlar arasında Bahçelievler Katliamı’na adı karışan Haluk Kırcı, Ercüment Gedikli ve Ünal Osmanağaoğlu’nun da bulunduğunu yazdı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-23-backlink" id="footnote-231-23">23</a>]<span class="dipnot">3 eylül 1978 günü Sivas’ta tertiplenen olayların başlamasında da, şehrin her yerinden taksilerden megafonla yapılan, “Alevîler camiye bomba attı”, “Alevîler camileri yakıyor” çağrıları etkili oldu. Tabiî Sivas’ta da tıpkı Çorum’da olduğu gibi hiçbir camiye tecavüz olmamıştır.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-24-backlink" id="footnote-231-24">24</a>]<span class="dipnot">Meral Çatlı’nın anlatımı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-25-backlink" id="footnote-231-25">25</a>]<span class="dipnot">Abdullah Çatlı, İstanbul yaşamında iki Ülkücü arkadaşının evlenmesine de vesile oldu. MHP İzmit İl Başkanı Nihat Güner, İstanbul Üniversitesi Edebiyat Fakültesi Tarih Bölümü’nde okuyan kız kardeşi Meral’i Ülkücü arkadaşlarına emanet etmişti. Ülkücü hareket içinde o yıllarda fazla kız öğrenci yoktu, Ülkücüler bu nedenle Meral’i “maskot” gibi yanlarında taşırlardı. Meral de doğrusu bu ya, erkek gibi kızdı. Kod adı “Asena”ydı. Ülküdaşlarıyla kahveye bile gidiyordu. Öyle ya solcu kızlar gider de Ülkücü kızlar gitmez mi?</span></p>

        <p class="dipnotlar" xml:lang="tr"><span class="dipnot">Meral Güner ileride evleneceği Boğaziçi Üniversitesi Mühendislik Fakültesi Makine Bölümü öğrencisi Tuncer Akşener’i İstanbul Beyazıt’ta çaycılık yapan Mustafa Volkan’ın kahvesinde işte bu vesileyle görüp âşık oldu. Meral’i, Tuncer Akşener’le tanıştırmak da Abdullah Çatlı’ya kısmet oldu. Aradan yıllar geçti, Meral “Akşener” soyadını aldıktan sonra Mustafa Volkan’ın kahvesini hiç unutmadı. İçişleri Bakanlığı koltuğuna oturduktan sonra, çaycı Mustafa Volkan’ın avukat olmuş oğlu Fatih Volkan’ı kendisine avukat tuttu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-26-backlink" id="footnote-231-26">26</a>]<span class="dipnot">“Bu korkunç cinayetlerin failleri, o günlerde Abdullah Çatlı’yla tanışıyorlar mıydı, Çatlı’nın bu olaylardaki rolü neydi?” bilinmiyor. Ancak Çatlı’nın yaşamının son yıllarında birlikte olduğu ülkücü Tevfik Ağansoy, İstanbul Sıkıyönetim Komutanlığı 2 No’lu Askerî Mahkemesi’ne, kaçırılıp işkenceyle öldürme olaylarının hangi boyutlara vardığını şöyle anlatacaktı:</span></p>

        <p class="dipnotlar" xml:lang="tr"><span class="dipnot">“Ülkücü Mehmet Öz, Gülşen Kavak’la yaşadığı dost hayatını, onu öldürmekle, kadını da komünist olarak tanıtmakla noktalamıştır. Kadına işkence yaparak, cinsel organına kazık sokmuşlar, daha sonra da iple boğmuşlardır. Bir gazete, kadının öyle fotoğrafını da yayımladı. Kadının cesedini Arnavutköy’de buldular. Bu olayı bizim bölgeden Mehmet Öz, Hasan Taygar ve Ali Peker adlı arkadaşlarımız yapmıştı...”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-27-backlink" id="footnote-231-27">27</a>]<span class="dipnot">Bugün, Ülkücüler, Ökkeş Çokuçkun’un Ülkücü olmadığını, sadece silah kaçakçısı olup, Ülkücülere silah sattığı için kendisini de öyle gösterdiğini söylüyorlar.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-28-backlink" id="footnote-231-28">28</a>]<span class="dipnot">Adının yazılmasını istemeyen bir Ülkücü, “esrarengiz yüzbaşı”nın kaçış olayını bu kitabın yazarlarına şöyle anlattı:</span></p>

        <p class="dipnotlar" xml:lang="tr"><span class="dipnot">“O günlerde bu yüzbaşı gazetelerin manşetlerinden inmezdi. Tüm gözler onun üzerindeydi. Şimdi böyle bir adamın adliyeden eli kolu serbest kaçabileceğine inanıyor musunuz? Adam tam bir esrarengiz! Adliyeden ‘kaçınca’ bizim yanımıza geldi. Dedi ki: ‘Ben cezaevinden kaçtım, beni saklayın.’ Bakın ne tesadüf, ‘esrarengiz yüzbaşı’nın adliyeden firarından iki gün önce Mustafa Pehlivanoğlu ile İsa Armağan Mamak Cezaevi’nden kaçmış. Biz Ankara’da bu iki Ülkücü arkadaşımızı saklıyoruz. Tam bu sırada da ‘esrarengiz yüzbaşı’, ‘Ben de cezaevinden kaçtım, beni de saklayın’ diyor. Adamın amacı Pehlivanoğlu ile Armağan’ın yerini öğrenmek. Ben bu adamla Mamak Cezaevi’nde yattım. Cezaevi dışından özel kara tahta, tebeşir getirildi. Ülkücülerin kaldığı koğuşlardan belli adamlar seçildi. Onların içinde ben de vardım. Adam bize kara tahta üzerinde tebeşirle çizerek, askerî eğitim verdi. Nasıl bomba yapılacağı, nasıl silah kullanılacağı vb. bilgiler verdi. Askerî cezaevinde böyle bir ‘ders’e izin nasıl verildi? Bir ilginç nokta daha var, on-on beş günde bir asker gardiyan bağırırdı: ‘Çeviker Tokat’ta mahkemen var hazırlan!’ Aradan on gün geçer yine bağırılır: ‘Çeviker Konya’da mahkemen var hazırlan.’ Bu adam da malzemelerini toplar, mahkemeye gidiyorum diye bir süre ortadan kaybolurdu.”</span></p>

        <p class="dipnotlar" xml:lang="tr"><span class="dipnot">Ülkücü Adnan Özçiftçi de ülküdaşınınkine benzer sözler söylüyor: “Bize teğmenler ders verirdi.”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-29-backlink" id="footnote-231-29">29</a>]<span class="dipnot">Başkomiserin atanmasını isteyen dönemin Ankara Emniyet müdürü Reşat Akkaya daha sonra Ordu valiliğine atandı. Ordu’nun Fatsa ilçesinde yapılan bir operasyonda yüzü maskeli kişiler kullandı. Emniyet güçlerinin yanındaki bu maskeli kişilerin Ülkücü militanlar olduğu ortaya çıktı. Vali Akkaya, 12 Eylül yönetimince resen emekli edildi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-30-backlink" id="footnote-231-30">30</a>]<span class="dipnot">Sancak Tül’ün sahibi Murat Bayrak’ın biyografisi hayli renkliydi. İkinci Dünya Savaşı’nda Makedonya’da Nazilere yardım etti. Savaş sonrasında sosyalistler yönetime gelince Gestapo tarafından Türkiye’ye kaçırıldı. DP yönetiminde bir Alman ortakla Sancak Tül’ü kurdu. Tül perde ithalatı durdurulduğu için piyasada tekel oluşturdu. 1973-1977 yılları arasında AP milletvekili olarak Parlamento’ya girdi. Sonra MHP’ye geçti. MHP Merkez Yönetim Kurulu üyesi seçildi. 12 Eylül darbesinden sonra tüm MHP yönetim kurulu üyeleri hakkında dava açıldığı halde, bir tek, Murat Bayrak hakkında dava açılmadı. Almanya’ya kaçan işadamı Bayrak’ın adı birçok silah kaçakçılığı olayına karıştı. CİA ajanı Frank Terpil ve Edwin P. Wilson silah sattıkları kişiler arasında Murat Bayrak’ın adını verdiler. Halen Almanya’da yaşayan Murat Bayrak, radikal İslamcı Cemalettin Kaplan’ın (Kara Ses) en yakın arkadaşıydı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-31-backlink" id="footnote-231-31">31</a>]<span class="dipnot">Abuzer Uğurlu, Malatya Pötürgeli silah ve uyuşturucu kaçakçısı. Ülkücülerle yakın ilişkileri nedeniyle bu kitapta sık sık karşımıza çıkacak. Oflu İsmail (İsmail Hacısüleymanağaoğlu) ise ünlü “baba”lardan Dündar Kılıç’ın eniştesi ve yurtdışında yaşayan bir kaçakçı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-32-backlink" id="footnote-231-32">32</a>]<span class="dipnot">Meral Çatlı, “Kuyumcu Şevket”in soyadını bir türlü anımsamadı. Belki de anımsamak istemedi. Bizim araştırmalarımıza göre “Kuyumcu Şevket”in adı Şevket Yaşar’dı. Şevket Yaşar daha sonraki yıllarda iflas etti.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-33-backlink" id="footnote-231-33">33</a>]<span class="dipnot">Bu kavga öyle boyutlara ulaşır ki, MİT Emniyet için rapor düzenler, Emniyet de MİT için dosya hazırlar. Her ikisi de birbirini, “yeraltı dünyasından çıkar sağlamakla” suçlar. Bu savaş MİT ile Emniyet’i sık sık karşı karşıya getirmiştir. Devletin kurumları arasındaki çelişkiler, gelecek yıllarda çok daha büyük kavgalara ve skandallara yol açmıştır. “Babalar operasyonları”, “Birinci ve İkinci MİT raporları”, Susurluk Kazası’ndan sonra ortaya çıkan kirli ilişkiler hep bu çelişkilerden kaynaklanmıştır.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-34-backlink" id="footnote-231-34">34</a>]<span class="dipnot">Uğur Mumcu, Papa, Mafya, Ağca, um: ag, 20. baskı, s. 76.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-35-backlink" id="footnote-231-35">35</a>]<span class="dipnot">Bu bakanlığın adı da ne kadar ilginçtir: Gümrük ve Tekel! Bu iki isim bir araya getirilmiş ve bir bakanlık oluşturulmuştur. Aynı bakanlıkta birleştirilen bu iki konunun birbiriyle ne gibi bir ilgisi var? Sanki bu bakanlık, sigara kaçakçılığının önünü açmak için “icat” edilmiş gibi!</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-36-backlink" id="footnote-231-36">36</a>]<span class="dipnot">Batı Avrupa ile Türkiye ve İran arasında kamyonlar, zorunlu olarak Sofya’dan geçiyordu. Gemiler Varna ve Burgaz’dan kalkıyordu. Bu gemi trafiğinde malların Burgaz’dan yüklenmesi ve İstanbul’da ya da Karadeniz kıyılarında indirilmesi işine arada bir Ülkücüler nezaret ediyordu. Çatlı’nın bir süre Varna’da kalarak, limanda Bekir Çelenk ve Abuzer Uğurlu’nun silah kaçakçılığı işiyle ilgilendiği yolunda iddialar da vardır. Enis Berberoğlu da bu konuya değiniyor: “Çatlı, Bulgaristan Varna’daki silah kaçakçılarıyla 1978 yılında bağlantı kurmuştu.” (Hürriyet, 4 şubat 1997.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-37-backlink" id="footnote-231-37">37</a>]<span class="dipnot">Abuzer Uğurlu’nun bir eli CİA’da, diğer eli MİT’teydi. 1979 yılında İstanbul’da yapılan Babalar Operasyonu’nda aranan Abuzer Uğurlu’yu, Beşiktaş Emniyet Amirliği’ne, İstanbul Ülkü Ocakları eski başkanı Komando Mustafa ile MİT’in gözde elemanı Mehmet Eymür teslim ediyordu. MİT görevlisi, Abuzer Uğurlu’yu teslim ederken, Emniyet Amiri Sadettin Tantan’a, “Ona iyi davranın” uyarısında bulunmayı da ihmal etmedi. Bu kadar güçlü ilişkileri olan Abuzer Uğurlu doğal olarak cezaevinde fazla kalmadı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-38-backlink" id="footnote-231-38">38</a>]<span class="dipnot">Ali Yurtaslan, İtiraflar, Kaynak Yayınları, s. 28.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-39-backlink" id="footnote-231-39">39</a>]<span class="dipnot">12 Eylül askerî darbesinden dört ay sonra Sofya’nın Vitoşa Oteli’nde, Bulgarların gözetiminde Oflu İsmail’in girişimiyle “Babalar toplantısı” yapıldı. Toplantıyı da yöneten Oflu İsmail kaçakçılara, Bulgaristan’a yerleşmelerini, paralarını Bulgar bankalarına yatırmalarını, tüm işleri tek merkezden yani Sofya’dan yönetmeyi teklif etti. Amaç başta Türkler olmak üzere Arnavutlar, İtalyanlar, Yunanlılar ve Suriyelileri bir merkezde toplayarak Bulgaristan’ın dünya çapında bir kaçakçılık organizasyonunu gerçekleştirmekti. Ancak, bu toplantılar iki kez düzenlenmesine rağmen sonuca ulaşamadı. Bulgarların istedikleri tam olarak gerçekleşemedi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-40-backlink" id="footnote-231-40">40</a>]<span class="dipnot">Mustafa Pehlivanlıoğlu’nun askerî savcılıktaki itiraflarından, s. 47.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-41-backlink" id="footnote-231-41">41</a>]<span class="dipnot">Lokman Kondakçı, Avrupa Ülkücü Türk Federasyonu başkanlığından ayrıldıktan sonra Türkiye’ye geldi. Davadan döndüğü için Bafra’da yaralandı. Açıklamaları 12 Eylül 1980’den sonraki sıkıyönetim mahkemelerinde delil olarak kullanıldı, ama hakkında kovuşturmaya gerek görülmedi. 1980’den sonra ticaretle meşgul oldu. Fındık İhracatçıları Birliği başkanlığını yaptı. Mehmet Ağar’ın himayesinde hayalî ihracat yaptığı iddia edildi. 1986 yılında Tansu Çiller tarafından DYP Samsun il başkanlığına getirildi. 1997 yılında Çiller’le yolları ayrıldı. Refahyol hükûmetinin düşmesi sırasında Kondakçı, Samsun il başkanlığından istifa etti.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-42-backlink" id="footnote-231-42">42</a>]<span class="dipnot">10 milyon 875 bin lira rüşvet, Tuncay Mataracı’nın Ankara Yapı Kredi Bankası Yukarı Ayrancı Şubesi’ndeki 43-44 sayılı hesabına 481600 numaralı çekle, 3 nisan 1978 tarihinde yatırılmıştı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-43-backlink" id="footnote-231-43">43</a>]<span class="dipnot">Uğur Mumcu, Papa, Mafya, Ağca, “İpekçi Kaçakçılık Konularına Eğiliyor” başlıklı bölüm, um:ag, 20. baskı, s. 134-153.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-44-backlink" id="footnote-231-44">44</a>]<span class="dipnot">Hasan Uysal, Kurtlu Kokteyl, Öteki Yayınevi, 2. baskı, 1996.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-45-backlink" id="footnote-231-45">45</a>]<span class="dipnot">“Sovyet gazeteleri benim Abdi İpekçi cinayetini planlayarak Türkiye’de askerî yönetime davetiye çıkardığıma kadar götürdüler işi.” (Ardan Zentürk’ün Henze’yle söyleşisi, Tercüman, 18 ekim 1983.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-46-backlink" id="footnote-231-46">46</a>]<span class="dipnot">Uğur Mumcu, Papa, Mafya, Ağca, um:ag, 20. baskı, s. 284.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-47-backlink" id="footnote-231-47">47</a>]<span class="dipnot">Metin Günyol’un, o sıralarda Abdullah Çatlı ve arkadaşlarıyla ilişkide olduğu yolunda ama kanıtlanmamış iddialar da vardır. Bu isime kitabın ilerleyen bölümlerinde tekrar rastlayacağımız için not edip geçiyoruz.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-48-backlink" id="footnote-231-48">48</a>]<span class="dipnot">Ayrıntılarını daha ileriki bölümlerde göreceğimiz “Birinci MİT Raporu”nda Nuri Gündeş’in yeraltı dünyasıyla ilişkileri uzun uzun anlatılmıştır.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-49-backlink" id="footnote-231-49">49</a>]<span class="dipnot">Cüneyt Arcayürek, Darbeler ve Gizli Servisler, s. 210.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-50-backlink" id="footnote-231-50">50</a>]<span class="dipnot">Bu cinayetten gıyabında idama mahkûm edilen Ağca, olayda tetiği çekenler hakkında yıllarca (Roma’da hapiste olduğu yıllar dahil) çok değişik ifadeler verdi: Mehmet Şener, Yavuz Çaylan, Oral Çelik, Yalçın Özbey... Son olarak 2 şubat 1997’de Roma’daki hapishanede görüştüğü Güneri Cıvaoğlu’na da “İpekçi cinayetini işletenlerin amacı Türkiye’yi 12 Eylül’e sürüklemekti” demesine karşın, İpekçi’yi öldürenin kendisi olup olmadığı sorusunu yanıtsız bıraktı. Bugün artık İpekçi’nin hangi karanlık tertiplerin kurbanı olduğu, cinayetin taşeronluğunu kimlerin yaptığı büyük ölçüde aydınlanmıştır. Ağca’yla birlikte adını saydığı katillerden hangisinin ateş ettiği, adaletin gecikmiş de olsa yerini bulması açısından önem taşımaktadır.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-51-backlink" id="footnote-231-51">51</a>]<span class="dipnot">Ağca’nın sorgulamasına zamanın CHP hükûmetinin İçişleri bakanı Hasan Fehmi Güneş de katılmıştı. Sorguculara arkası dönük oturan Ağca, Güneş’in orada olduğunu bilmiyordu. Güneş olaydan yıllar sonra yaptığı açıklamalarda, Ağca’nın sorgulaması için ek süre verilmeden sıkıyönetim tarafından basının önüne çıkarılmasını eleştirdi. İçişleri eski bakanı soruşturma sürdürülse, Ağca’nın belki de çözüleceğini ve öteki suç ortaklarını da ele verebileceğini umuyordu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-52-backlink" id="footnote-231-52">52</a>]<span class="dipnot">Bugün 100 bin, 200 bin lira belki bir şey ifade etmiyor. Ama 1978 sonu-1979 başında 1 dolar bugünkü değer üzerinden hesaplanırsa, alınan paranın büyüklüğü anlaşılır.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-53-backlink" id="footnote-231-53">53</a>]<span class="dipnot">Türkiye’den kaçıp Almanya’nın Bochum kentinde bir restoran açan ve arsa komisyonculuğu yapan Yalçın Özbey’le işimiz burada şimdilik bitiyor. Ama Çatlı’nın Avrupa maceralarını izlerken onunla yeniden karşılaşacağız.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-54-backlink" id="footnote-231-54">54</a>]<span class="dipnot">Örsan Öymen-Hasan Çil, “Ağca’ya göre İpekçi’yi vuran Özbey’le konuştuk”, Milliyet, 1 şubat 1984.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-55-backlink" id="footnote-231-55">55</a>]<span class="dipnot">Çatlı’nın Nevşehir’deki ilk Ülkücülük öğretmeni olan Ömer Ay, bu olaydan yargılanıp mahkûm oldu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-56-backlink" id="footnote-231-56">56</a>]<span class="dipnot">16 eylül 1985’te Roma’daki Papa’ya suikast davasında tanık olarak ifade veren Abdullah Çatlı, “Ağca’nın cezaevinden kaçmasını sağ eğilimli bir gardiyan sağladı. Bu iş için ufak bir rüşvet yetti” dedi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-57-backlink" id="footnote-231-57">57</a>]<span class="dipnot">M. Ali Ağca Papa Suikastı’ndan sonra yargılandığı Roma’daki ifadelerinde askerî cezaevinden kaçışının ipuçlarını da verdi: “Oral Çelik sahte kimliklerle sık sık hapishaneye gelip beni ziyaret ettiğinden, Oral’ın verdiği paraları astsubaylara ve erlere veriyordum. Oral Çelik kaçışımı sağlayacak olanlara rüşvet olarak verilmek üzere parayı Abuzer Uğurlu’dan sağlamış... Hapisten kaçışımdan sonra Derinkök bana 100 bin lira bir yardımda bulundu. Ondan parayı Oral Çelik istemiş, parayı Oral getirdi. Bu gönüllü bir yardımdı, şantajla elde edilmiş değildi.”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-58-backlink" id="footnote-231-58">58</a>]<span class="dipnot">Ağca’nın kaçırılması olayından Bünyamin Yılmaz, Mehmet Tanaydın, Ramazan ve Rasim Gürbüz kardeşler yargılanarak mahkûm edildiler. Oral Çelik bulunamadığı için dosyası ayrıldı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-59-backlink" id="footnote-231-59">59</a>]<span class="dipnot">Mehmet Ali Ağca da, 9 şubat 1983’te Roma’daki Rebibbia Cezaevi’nde kendisiyle görüşen gazeteci-yazar Uğur Mumcu’ya “Bütün yazdıklarınız doğru” demişti. Hem Çatlıların, hem de Ağca’nın Mumcu’nun yazdıklarının doğru olduğunu söylemesi rastlantı olmasa gerek.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-60-backlink" id="footnote-231-60">60</a>]<span class="dipnot">İpekçi cinayeti ve Ağca’nın kaçışı olayında Çatlı’nın katkısı ilk kez Mehmet Kurşun’un ifadesiyle ortaya çıktı. Kurşun Ankara Sıkıyönetim Savcılığı’na verdiği ifadede şöyle diyordu: “Oral Çelik’ten öğrendiğime göre... Ağca’nın askerî cezaevinden firar ettikten sonra ‘Pala’ lakabıyla tanınan, aslen Darendeli olan Mehmet Gündüz’ün evinde kaldığını ve daha sonraları Ülkü Ocakları Derneği Genel Başkan Yardımcısı Abdullah Çatlı’nın İstanbul’da bulunan evinde kaldığını ve ayrıca Milliyet gazetesi yazarı Abdi İpekçi’yi öldürmede kullandığı tabancanın Mehmet Şener tarafından temin edilerek M. Ali Ağca’ya verildiğini, kendisinin Abdullah Çatlı’yla ilişkisi olduğunu söylemişti.”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-61-backlink" id="footnote-231-61">61</a>]<span class="dipnot">Felsefe öğretmeni Nevzat Yıldırım 7 haziran 1979’da Malatya’da öldürüldü. Oral Çelik ve Hamit Gökenç, cinayetin asli failleri olarak belirlendiler. Ağca’nın o sırada Malatya’da bulunduğunu söyleyenler de oldu. Konuyla ilgili dava 5 mayıs 1982’de Sıkıyönetim’de başladı. Gökenç tutuklu, Çelik firarî sanık olarak yargılandılar. Aradan on beş yıl geçip Oral Çelik Türkiye’ye döndüğünde, bu davadaki ana dosya “kaybolmuştu”! Oral Çelik, İpekçi cinayetinden olduğu gibi bu cinayetten de sıyrılmıştı! Tahliye edildi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-62-backlink" id="footnote-231-62">62</a>]<span class="dipnot">Ağca’nın önce İran’a gitmesi kararının Abdullah Çatlı tarafından verildiği, Çatlı’nın eylül 1985’te Roma Mahkemesi’ne verdiği ifadede; pasaport temini ve organizasyonda Abuzer Uğurlu’nun adamlarının da yer aldığı ise Ağca’nın Roma’da verdiği ilk ifadede ortaya çıkacaktır.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-63-backlink" id="footnote-231-63">63</a>]<span class="dipnot">Görevinin sahte pasaport sağlamak ve kaçakçılarla temas sağlamak olduğu anlaşılan Timur Selçuk’a çok güvenilmektedir. ÜGD Genel Başkanı Muhsin Yazıcıoğlu, Ankara Sıkıyönetim Savcılığı’na verdiği ifadede Selçuk’la ilgili olarak şunları söylüyor: “Timur Selçuk’un Erzurum ve havalisinde sözünün geçerli olduğunu, bu tip işler yapabileceğini çevreden duymuştum... Daha evvelden bir ara Ankara’ya kurs için geldiği zamanlar tanımıştım. Aranmaya başlayınca, yurtdışına kaçmayı tasarladım ve bu arkadaşa pasaport temin edip edemeyeceğini sordurdum.”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-64-backlink" id="footnote-231-64">64</a>]<span class="dipnot">Mehmet Ali Ağca, Ben Mesih, s. 23.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-65-backlink" id="footnote-231-65">65</a>]<span class="dipnot">Ağca’nın Roma Ağır Ceza Mahkemesi’ne verdiği ifadeden.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-66-backlink" id="footnote-231-66">66</a>]<span class="dipnot">Ömer Mersan, Münih’te yaşayan ve Abuzer Uğurlu’nun yurtdışındaki işlerini yürüten kişi. Papa davasında Ağca’ya yardım ettiği gerekçesiyle tutuklanıp serbest bırakıldı.</span></p>
      </div>
    </div>
  </div>
</body>
</html>
