<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BIRINCI_BOLUM.xhtml</title>
  <link href="../Styles/template.css" rel="stylesheet" type="text/css" />
  <meta content="urn:uuid:cac2ecbd-ac48-483d-bee7-bca5e34e99ed" name="Adept.expected.resource" />
</head>

<body>
  <div class="generated-style" id="birinci-bolum">
    <p class="bolum-ismi" xml:lang="tr"><span class="bolum-ismi">Birinci bölüm</span></p>

    <h1 class="bolum-ismi-2-satir" id="toc-anchor" xml:lang="tr"><span class="bolum-ismi">(1956-1974)</span></h1>

    <p class="duz" xml:lang="tr"><span class="duz">Nevşehir. 1956 yılının nisan ayı...</span></p>

    <p class="duz" xml:lang="tr"><span class="duz">Çatlı ailesinin oturduğu Aksaray Caddesi’ndeki iki tarafı bahçeli konakta büyük bir telaş var. Heyecan ve telaşın nedeni, evin ortanca oğlu Ahmet Çatlı’nın eşi Remziye’nin doğum yapıyor olması.</span></p>

    <p class="duz" xml:lang="tr"><span class="duz">Doğacak çocuk merakla bekleniyor. Çünkü Ahmet’in ilk üç çocuğu kız.</span></p>

    <p class="duz" xml:lang="tr"><span class="duz">Anadolu’da erkeğe büyük önem verildiğinden dördüncü çocuğun artık erkek olması isteniyor.</span></p>

    <p class="duz" xml:lang="tr"><span class="duz">Dışarıda gök gürlüyor, şiddetli bir yağmur var.</span></p>

    <p class="duz" xml:lang="tr"><span class="duz">Sonuçta beklenen an gelir. Ebe, evin bahçesinde bekleyen erkeklere bağırır:</span></p>

    <p class="duz" xml:lang="tr"><span class="duz">“Müjdemi isterim, erkek!”</span></p>

    <p class="duz" xml:lang="tr"><span class="duz">Anne Remziye derin bir soluk alır. Nihayet eltilerine ve mahalleli kadınlara karşı başını eğmeyecektir; artık bir oğlu vardır!..</span></p>

    <p class="duz" xml:lang="tr"><span class="duz">Ahmet ve Remziye Çatlı çifti, ilk doğan çocuklarına Zehra adını vermişlerdi. Zehra yaşına basmadan öldü...</span></p>

    <p class="duz" xml:lang="tr"><span class="duz">Zehra’dan sonra iki çocukları daha oldu. “Talihsizlik!” İkisi de kızdı: Mediha ve Hadiye...</span></p>

    <p class="duz" xml:lang="tr"><span class="duz">Üç kız çocuktan sonra dünyaya gelen erkek evlat, Çatlı ailesine yepyeni bir heyecan getirdi. Çocuğa isim bulmakta zorlandılar. Kalabalık Çatlı ailesinde her kafadan bir ses çıkıyor, herkes değişik isimler öneriyordu.</span></p>

    <p class="duz" xml:lang="tr"><span class="duz">Sonunda dede Hacı Mehmet’in isteğiyle iki isim üzerinde uzlaşıldı: Emrullah ve Abdullah!</span></p>

    <p class="duz" xml:lang="tr"><span class="duz">İki aday isim, iki ayrı beyaz kâğıda yazıldı. Dedenin fötr şapkasının içine kondu. Kâğıtlar karıştırıldı. Dede, şapkadaki kâğıtlardan birini çekip okudu: Abdullah!</span></p>

    <p class="duz" xml:lang="tr"><span class="duz">Küçük Abdullah doğumundan bir buçuk ay sonra nüfusa kaydedildi. Nüfus memuru, Çatlı ailesinin defterdeki bölümünü açıp yazmaya başladı:</span></p>

    <p class="duz" xml:lang="tr"><span class="duz">Doğum tarihi: 01.06.1956; hane no: 84; sahife no: 155; cilt no: 25.</span></p>

    <p class="baslik-3" xml:lang="tr"><span class="duyuru-baslik">Çatlılar...</span></p>

    <p class="duz" xml:lang="tr"><span class="duz">Hacı Mehmet Çatlı, Nevşehir yöresinde tanınmış bir isimdi. Tanınmışlığı mahalle mahalle dolaşarak kalaycılık yapmasından ileri geliyordu.</span></p>

    <p class="duz" xml:lang="tr"><span class="duz">Hacı Mehmet aynı zamanda şıhtı.</span></p>

    <p class="duz" xml:lang="tr"><span class="duz">Yıllar önce Nevşehir’deki Çat adlı köyde toprakları karınlarını doyurmaya yetmeyince tası tarağı toplayıp ailesiyle şehre göç etmişti.</span></p>

    <p class="duz" xml:lang="tr"><span class="duz">Hacı Mehmet, Nevşehir’e geldiğinde, kent nüfusunun üçte birini oluşturan Rumların Yunanistan’a göç etmesi nedeniyle, onlardan kalan bir konağa yerleşti...</span></p>

    <p class="duz" xml:lang="tr"><span class="duz">Soyadı kanunu çıktıktan sonra, köyünün adını aldı: Çatlı.</span></p>

    <p class="duz" xml:lang="tr"><span class="duz">Kalaycılığı askerde öğrenmiş, Mustafa Kemal’le birlikte Trablusgarp’ta bulunmuştu. Anlatılanlara göre, beş yıl Atatürk’ün topçuluğunu yapmıştı. Hatta, gösterdiği kahramanlık nedeniyle kendisine gümüş kaplı bir kılıç hediye edilmişti.</span></p>

    <p class="duz" xml:lang="tr"><span class="duz">Hacı Mehmet’in bir başka özelliği ise avcılığa meraklı olmasıydı. Çok iyi bir atıcıydı.</span></p>

    <p class="duz" xml:lang="tr"><span class="duz">Abdullah Çatlı’nın dünyaya geldiği iki katlı evin reisi, dede Hacı Mehmet’ti.</span></p>

    <p class="duz" xml:lang="tr"><span class="duz">Ev kalabalıktı. Hacı Mehmet, oğulları ve gelinleriyle oturuyordu.</span></p>

    <p class="duz" xml:lang="tr"><span class="duz">Üç oğlu; Salih, Derviş ve Ahmet...</span></p>

    <p class="duz" xml:lang="tr"><span class="duz">Üçü de nakliyecilik yapıyordu...</span></p>

    <p class="duz" xml:lang="tr"><span class="duz">Kamyonları vardı, adı: Azimli...</span></p>

    <p class="duz" xml:lang="tr"><span class="duz">Azimli, Anadolu’nun tozlu yollarında yıllarca yük taşıdı.</span></p>

    <p class="duz" xml:lang="tr"><span class="duz">Abdullah Çatlı, Ahmet-Remziye çiftinin yaşayan üçüncü çocuğuydu. Onu Zeki takip etti. Beşinci ve son kardeş ise yine bir kızdı: Hülya...</span></p>

    <p class="duz" xml:lang="tr"><span class="duz">Beş çocuğun içinde Abdullah’ın yeri annesi için hep farklı oldu. Çünkü Abdullah, annesinin başını eğilmekten kurtarmıştı. Remziye Hanım büyük oğluna düşkünlüğünü her fırsatta gösterirdi. Sanki en çok onu öpüp okşardı...</span></p>

    <p class="duz" xml:lang="tr"><span class="duz">Anadolu’da babanın çocuklarını kucağına alıp okşaması ise ayıp sayılırdı. Bu geleneğin, Abdullah Çatlı’ya da sinmiş olduğu, yıllar sonra kendi çocukları olduğunda görülecekti.</span></p>

    <p class="baslik-3" xml:lang="tr"><span class="duyuru-baslik">Menderes sevgisi</span></p>

    <p class="duz" xml:lang="tr"><span class="duz">27 Mayıs askerî müdahalesi olduğunda küçük Abdullah dört yaşındaydı. O, sabaha karşı dedesi Hacı Mehmet’in radyodan dinlediği ihtilal bildirisini okuyan sesin sahibinin, yani Albay Alpaslan Türkeş’in, gelecekteki yaşamında ne kadar büyük bir rol oynayacağını elbette bilemezdi...</span></p>

    <p class="duz" xml:lang="tr"><span class="duz">Adnan Menderes hükûmetinin askerî bir darbeyle iktidardan uzaklaştırılması, Demokrat Parti sempatizanı olarak bilinen Çatlı ailesinde üzüntü yarattı. DP’li bakanlar ve milletvekillerinin tutuklanıp Yassıada’ya gönderilmeleri, uzun süren yargılamalardan sonra da başbakan ile iki bakanın idam edilmesi bu üzüntüyü daha da artırdı.</span></p>

    <p class="duz" xml:lang="tr"><span class="duz">Çatlılar yaşamları boyunca hep sağ partilere oy verdiler...</span></p>

    <p class="baslik-3" xml:lang="tr"><span class="duyuru-baslik">İlkokul</span></p>

    <p class="duz" xml:lang="tr"><span class="duz">Abdullah Çatlı, küçüklüğünden beri hep farklı bir çocuk oldu.</span></p>

    <p class="duz" xml:lang="tr"><span class="duz">Mahalledeki oyunları o tayin etti. Nerelere gidileceğini hep o söyledi. Örneğin, Nevşehir’in tarihî kalesine gidilip oyun oynanacaksa, buna kendisi karar veriyordu.</span></p>

    <p class="duz" xml:lang="tr"><span class="duz">Daha küçücükken maceraya düşkündü. Nevşehir çevresindeki kale, külliye, han yıkıntılarına gidip oyun oynamayı çok severdi...</span></p>

    <p class="duz" xml:lang="tr"><span class="duz">Sevmedikleri de vardı; patlıcanlı yemekleri ağzına bile koymazdı!</span></p>

    <p class="duz" xml:lang="tr"><span class="duz">Ama etli biber dolmasına bayılırdı.</span></p>

    <p class="duz" xml:lang="tr"><span class="duz">Bir de Kızılırmak’tan tutulan alabalıklara...</span></p>

    <p class="duz" xml:lang="tr"><span class="duz">Yıl 1962...</span></p>

    <p class="duz" xml:lang="tr"><span class="duz">Abdullah Çatlı evlerine yakın olan Gazi İlkokulu’nda öğrenime “merhaba” dedi...</span></p>

    <p class="duz" xml:lang="tr"><span class="duz">Okul numarası 64’tü. Sokaktakinin tersine okulda göze batan bir öğrenci değildi. Öğretmenleri, Abdullah’ın o günlerini pek hatırlamıyor. İçine kapanıktı. Ama o da diğer çocuklar kadar yaramaz, diğer çocuklar kadar oyun düşkünüydü...</span></p>

    <p class="baslik-3" xml:lang="tr"><span class="duyuru-baslik">Nyssa, Nisa, Nevşehir</span></p>

    <p class="duz" xml:lang="tr"><span class="duz">İlkokulda gördüğü dersler arasında, ona, içinde yaşadığı kentin doğal yapısı, tarihi, ekonomisi de öğretiliyordu. Doğduğu şehrin, Göreme Vadisi’ndeki peribacaları sayesinde bütün dünyada tanındığını öğrendi. Anadolu’dan geçen kavimlerin çoğunun, Hititler, Frigyalılar, Medler, Perslerin onun kentinde de uygarlıklar kurduklarını...</span></p>

    <p class="duz" xml:lang="tr"><span class="duz">Selçuklu egemenliği altındayken Haçlı Seferleri’yle yakılıp yıkıldığını...</span></p>

    <p class="duz" xml:lang="tr"><span class="duz">Çok eskiden Nyssa, sonra da Nisa denilen kentin Osmanlılara kadar bu adla geldiğini...</span></p>

    <p class="duz" xml:lang="tr"><span class="duz">Doğduğu şehrin, Nisa’nın Muşkara köyünden çıkan Muşkaralı İbrahim’in, padişah tarafından Damat İbrahim Paşa adıyla sadrazamlığa getirilmesiyle, 1726’da “yeni kent” anlamına gelen Nevşehir adını aldığını...</span></p>

    <p class="duz" xml:lang="tr"><span class="duz">Gün gelip kendisinin de bu kentin ününe katkıda bulunacağını o günlerde nereden bilebilirdi?</span></p>

    <p class="baslik-3" xml:lang="tr"><span class="duyuru-baslik">Başbuğ Türkeş</span></p>

    <p class="duz" xml:lang="tr"><span class="duz">Abdullah Çatlı henüz ilkokul sıralarındayken, Ankara’da da Irkçı-Turancı bir akım, partileşme sürecine giriyordu.</span></p>

    <p class="duz" xml:lang="tr"><span class="duz">1960 askerî hareketinin “Kudretli Albay”ı Alpaslan Türkeş, kendisi gibi Irkçı-Turancı görüşleri taşıyan ve “14’ler” adı verilen subay arkadaşlarıyla birlikte, 13 kasım 1960’ta bir iç darbeyle Millî Birlik Komitesi’nden uzaklaştırılmış, yurtdışına sürgüne, Hindistan’a gönderilmişti. İki yıl sonra Türkiye’ye geri dönmüştü.</span></p>

    <p class="duz" xml:lang="tr"><span class="duz">Albay Türkeş, artık ordu içinde güçsüzdü, ekibi tasfiye edilmişti. Darbe yolunun kapandığını görünce, sivil siyaset arenasına girerek iktidar olmayı istedi.</span></p>

    <p class="duz" xml:lang="tr"><span class="duz">Cuntacı arkadaşlarıyla birlikte önce yeni bir parti kurmayı düşündüler, vazgeçtiler. Bir partiye girip onu ele geçirmeyi planladılar.</span></p>

    <p class="duz" xml:lang="tr"><span class="duz">Kudretli Albay Türkeş 31 mart 1965’te, milliyetçi, muhafazakâr bir kırsal orta sınıf partisi olan Cumhuriyetçi Köylü Millet Partisi’ne büyük bir törenle girdi. Yalnız değildi; beraberinde sürgünden dönen arkadaşlarından bazıları da vardı.</span></p>

    <p class="duz" xml:lang="tr"><span class="duz">Türkeş ve arkadaşları CKMP’de yer almalarıyla birlikte AP’den iki milletvekili koparmışlardı: Mustafa Kemal Erkovanlı ve İsmail Hakkı Yılanlıoğlu.</span></p>

    <p class="duz" xml:lang="tr"><span class="duz">Alpaslan Türkeş ve ekibi, partiye geldiklerinde iki küçük grupla birleştiler. Eski CKMP gençleri ve 21 Mayıs mağduru emekli Harbiye öğrencileri...</span></p>

    <p class="duz" xml:lang="tr"><span class="duz">O günlere kadar, “Komünizmle Mücadele Dernekleri” çatısı altında bulunan gençler de CKMP saflarına geçmeye başladılar. AP’den gelenler beraberlerinde teşkilatçılığı getirmişlerdi. Emekli harbiyeliler ise sıkı disiplini.</span></p>

    <p class="duz" xml:lang="tr"><span class="duz">Ve bu birleşme kısa sürede meyvesini verdi. Çok değil, beş ay içinde CKMP Genel Başkanı Osman Bölükbaşı istifa etmek zorunda kaldı ve partinin 1 ağustos 1965 kongresinde Türkeş rakiplerini ezip geçti.</span></p>

    <p class="duz" xml:lang="tr"><span class="duz">Türkeş, ileriki yıllarda Türkiye’nin oldukça yakından tanıyacağı, kongre salonundaki tuğla kırmızısı pazubentli, liderine ölesiye bağlı Ülkücülerinin sayesinde en yakın rakibinin 516 oyuna karşı aldığı 698 oyla CKMP’nin yeni genel başkanı oldu.</span></p>

    <p class="duz" xml:lang="tr"><span class="duz">Genel başkan yardımcıları eski CKMP’lilerdi. Ama Genel İdare Kurulu, Türkeş’le birlikte gelen kadrodan oluşuyordu: Gökhan Evliyaoğlu, Muzaffer Özdağ, Dündar Taşer, Ahmet Er, Mustafa Kaplan, İsmail Hakkı Yılanlıoğlu, Rıfat Baykal, Numan Esin, Mustafa Kemal Erkovanlı...</span></p>

    <p class="duz" xml:lang="tr"><span class="duz">Genel başkanlık koltuğuna oturan Türkeş, “9 ışık” doktrinini<a class="footnote-link" href="#footnote-231-1" id="footnote-231-1-backlink">[1]</a> ve “Başbuğ”luğunu ilan etti.</span></p>

    <p class="baslik-3" xml:lang="tr"><span class="duyuru-baslik">Nazi örneği bir parti</span></p>

    <p class="duz" xml:lang="tr"><span class="duz">İspanya’da Franco’ya “Coudillo”;</span></p>

    <p class="duz" xml:lang="tr"><span class="duz">Almanya’da Hitler’e “Führer”;</span></p>

    <p class="duz" xml:lang="tr"><span class="duz">İtalya’da Mussolini’ye “Duçe”;</span></p>

    <p class="duz" xml:lang="tr"><span class="duz">Türkiye’de ise Alpaslan Türkeş’e diğerleriyle aynı anlama gelen “Başbuğ” diyordu partili arkadaşları.</span></p>

    <p class="duz" xml:lang="tr"><span class="duz">Türkeş, partinin örgütlenme modelini Alman Nazilerinden aldı: obalar, oymaklar...</span></p>

    <p class="duz" xml:lang="tr"><span class="duz">CMKP artık, antikomünistlerin kalesiydi. Başbuğ Türkeş ünlü söylevini verdi o yıllarda: “Davadan döneni vurun!”</span></p>

    <p class="duz" xml:lang="tr"><span class="duz">Türkeş’le birlikte partinin programında da değişiklik oldu. Türkçülüğün yanına Müslümanlık da eklendi. Yeni ideoloji “Türk-İslam sentezi”ydi!</span></p>

    <p class="duz" xml:lang="tr"><span class="duz">“Bozkurt” yerini “üç hilal”e bırakmıştı...</span></p>

    <p class="duz" xml:lang="tr"><span class="duz">Yeni tez partiden kopmalara neden oldu.<a class="footnote-link" href="#footnote-231-2" id="footnote-231-2-backlink">[2]</a></span></p>

    <p class="duz" xml:lang="tr"><span class="duz">Kalpak giyen, sarkık bıyıklı, “Bozkurtlar”, Türkeş’e ve “üç hilale” bayrak açıp, “Türklerin Araplaştırılarak benliklerinden uzaklaştırılıp, Osmanlı yapılacağını” söyleyerek partiden uzaklaştılar...</span></p>

    <p class="duz" xml:lang="tr"><span class="duz">MHP’deki “Bozkurtçu”, “Hilalci” tartışmaları sonunda katıksız bir Türkçü olan Ankara Ziraat Fakültesi öğrencisi Ali Balseven’in hayatına mal olacaktı.</span></p>

    <p class="duz" xml:lang="tr"><span class="duz">“MHP artık Türkçü bir parti değildir” diyerek partiden kopan Ali Balseven, Ankara Kurtuluş Parkı’nda “davadan döndü” denilerek öldürüldü!..<a class="footnote-link" href="#footnote-231-3" id="footnote-231-3-backlink">[3]</a></span></p>

    <p class="baslik-3" xml:lang="tr"><span class="duyuru-baslik">Ortaokul</span></p>

    <p class="duz" xml:lang="tr"><span class="duz">“Türk-İslam sentezi”nin temellerinin atıldığı o tarihlerde, Abdullah Çatlı kız kardeşleriyle birlikte evlerinin karşısındaki caminin imanına Kuran öğrenmeye gidiyordu. Yeni yeni oruç tutmaya başlamıştı. Aynı zamanda, şıh olan dedesinden de din dersleri almaktaydı...</span></p>

    <p class="duz" xml:lang="tr"><span class="duz">1966 yılında Merkez Ortaokulu’na kaydoldu. Bu kez okul numarası 211’di.</span></p>

    <p class="duz" xml:lang="tr"><span class="duz">Aynı yıllarda futbola merak sardı.</span></p>

    <p class="duz" xml:lang="tr"><span class="duz">O yılları, mahalle arasında top koşturarak hızla geçip gitti...</span></p>

    <p class="duz" xml:lang="tr"><span class="duz">Ortaokulun son yılında kahveye gitmeye ve sigara içmeye başladı...</span></p>

    <p class="duz" xml:lang="tr"><span class="duz">Babasından çok dayak yemesine rağmen, yine de sigarayı bırakmadı.</span></p>

    <p class="duz" xml:lang="tr"><span class="duz">Çünkü sigara, bulunduğu yörede erkekliğin simgelerinden biriydi...</span></p>

    <p class="duz" xml:lang="tr"><span class="duz">Ve 1960’lı yılların sonu...</span></p>

    <p class="duz" xml:lang="tr"><span class="duz">Türkiye kabuk değiştiriyor, ülke hızla kapitalistleşme sürecine giriyor, taşra kentlerinde feodal yapı çözülmeye başlıyordu. Geleneksel aile yapısı dağılıyor, iki katlı konakların yerini giderek yüksek apartmanlar alıyordu.</span></p>

    <p class="duz" xml:lang="tr"><span class="duz">Abdullah Çatlı ortaokul son sınıftayken yeni evlerine taşındılar.</span></p>

    <p class="duz" xml:lang="tr"><span class="duz">Çatlı, “bozkurt” sözcüğüyle ilk kez, yeni taşındığı bu mahallede tanıştı.</span></p>

    <p class="duz" xml:lang="tr"><span class="duz">Mahallenin adı Bozkurt’tu!..</span></p>

    <p class="duz" xml:lang="tr"><span class="duz">Kapucubaşı semtindeki yeni ev, eskisi gibi bahçesi ve birçok odası olan iki katlı bir konak değil, bir apartman dairesiydi. Zaten artık Abdullah Çatlı amcalarıyla birlikte oturmayacaktı. Çatlıların geleneksel ailesi parçalanmış, her amcası ayrı bir eve taşınmıştı.</span></p>

    <p class="duz" xml:lang="tr"><span class="duz">O yıllar ekonomik ve kültürel değişimin yıllarıydı...</span></p>

    <p class="duz" xml:lang="tr"><span class="duz">Ahmet ve Salih Çatlı kardeşler nakliyatçılığı bırakıp, şehir merkezinde kiraladıkları bir dükkânda, çimento, gübre ve kükürt satmaya başlamışlardı. Amca Derviş Çatlı ise nakliyatçılığa devam etmekteydi.</span></p>

    <p class="duz" xml:lang="tr"><span class="duz">Dede Hacı Mehmet, hem yaşlılığından, hem de bakır kapların yerini artık cam, porselen ve plastiklerin almaya başlaması sonucu, kalaycılığı bırakmak zorunda kalmıştı...</span></p>

    <p class="baslik-3" xml:lang="tr"><span class="duyuru-baslik">Ölümle ilk karşılaşma</span></p>

    <p class="duz" xml:lang="tr"><span class="duz">Buluğ çağına giren Abdullah Çatlı, 1969 yılında Nevşehir Lisesi’nde öğrenime başladı...</span></p>

    <p class="duz" xml:lang="tr"><span class="duz">Başına buyruktu. Kimseyi dinlememekteydi...</span></p>

    <p class="duz" xml:lang="tr"><span class="duz">Kızılırmak asırlardır, Nevşehir’in birkaç kilometre uzağındaki Avanos ilçesinin topraklarını sulayıp Kırşehir’e doğru yol alır...</span></p>

    <p class="duz" xml:lang="tr"><span class="duz">Küçük Abdullah’ın da en büyük zevki, yüzmek ve balık tutmaktı.</span></p>

    <p class="duz" xml:lang="tr"><span class="duz">Arkadaşlarıyla grup oluşturup özellikle hafta sonları Avanos’a giderek, akşama kadar Kızılırmak’ta balık tutup, yüzerlerdi.</span></p>

    <p class="duz" xml:lang="tr"><span class="duz">Abdullah Çatlı’nın suya girdiği yerler, daha çok “çark” adı verilen, nehrin küçük girdaplarla dönemeçler yaptığı yerlerdi. Buralarda yüzmek oldukça tehlikeliydi.</span></p>

    <p class="duz" xml:lang="tr"><span class="duz">Abdullah Çatlı bundan çok keyif alırdı. Ama bu zevk, onu bir gün ölümle burun buruna getirdi. Arkadaşlarının sayesinde boğulmaktan kıl payı kurtuldu. Ölüm korkusuyla ilk tanışması Kızılırmak’ta oldu.</span></p>

    <p class="duz" xml:lang="tr"><span class="duz">Bu duygu Abdullah Çatlı’nın daha temkinli davranmasına yol açtı. Bir süre, yüzmek için, yine Nevşehir’e çok uzak olmayan Gülşehri ilçesindeki belediye motelinin havuzuna gitmeye başladı.</span></p>

    <p class="duz" xml:lang="tr"><span class="duz">O sıralarda hemen her gününü Park Gazinosu’nda geçirir, bilardo ve tavla oynardı.</span></p>

    <p class="duz" xml:lang="tr"><span class="duz">Kavgacı ve sinirli bir yapısı vardı...</span></p>

    <p class="duz" xml:lang="tr"><span class="duz">Okulun bando takımında nefesi güçlü olduğu için şef yapılmıştı.</span></p>

    <p class="duz" xml:lang="tr"><span class="duz">Bir gün bayrama hazırlık yaparlarken, gencin biri trampet takımındaki bir kız öğrenciye laf attı. Çatlı kızı tanımıyordu, ancak “aidiyet” duygusuyla, laf atan gencin kafasına borazanı geçirdi!</span></p>

    <p class="duz" xml:lang="tr"><span class="duz">“Namus” kavramı en yüce değerdi.</span></p>

    <p class="duz" xml:lang="tr"><span class="duz">Ablası Mediha nişanlandığında başına gözcü olarak küçük Abdullah kondu. Nişanlılar nereye gitse, Abdullah da peşlerine takılıyordu.</span></p>

    <p class="duz" xml:lang="tr"><span class="duz">Anadolu’da gelenekti, nişanlılar evlenmeden önce el ele bile tutuşamazlardı. Gençlerin birbirine sokulmamaları için evdeki küçüklerden “gözcü” olarak yararlanılırdı.</span></p>

    <p class="duz" xml:lang="tr"><span class="duz">Abdullah Çatlı ilk “gözcü”lüğünü ablası Mediha için yaptı!..</span></p>

    <p class="baslik-3" xml:lang="tr"><span class="duyuru-baslik">İmam nikâhı</span></p>

    <p class="duz" xml:lang="tr"><span class="duz">İlk şiirini komşu kızı Meral Aydoğan için yazdı...</span></p>

    <p class="duz" xml:lang="tr"><span class="duz">Bozkurt Mahallesi’nde oturan Aydoğan ailesi ile Çatlı ailesi kapı komşusuydu. Evlerinin pencereleri karşı karşıyaydı.</span></p>

    <p class="duz" xml:lang="tr"><span class="duz">Henüz buluğ çağındaki Abdullah ile Meral’in aşkı, pencere önünde kaçamak bakışmalarla başladı. Ancak pencere önünde birbirine sıcacık bakan iki genç, sokakta devamlı kavga ediyorlardı. Sonunda kavga etmeyi bıraktılar.</span></p>

    <p class="duz" xml:lang="tr"><span class="duz">Artık Abdullah Çatlı şiirler yazıyor, aşkına gönderiyordu. Sürekli yoğun aşk temalarının işlendiği Türk sanat müziğini dinliyordu. Özellikle Yaşar Özel’in sesini çok seviyordu.</span></p>

    <p class="duz" xml:lang="tr"><span class="duz">Meral’in babası İhsan Aydoğan’ın iki karısı vardı. Meral, ilk eş Saime’nin dört kızından biriydi. İkinci eş Neriman’ın da dört çocuğu vardı.<a class="footnote-link" href="#footnote-231-4" id="footnote-231-4-backlink">[4]</a></span></p>

    <p class="duz" xml:lang="tr"><span class="duz">Üçü öz, dördü üvey yedi kardeşin bakımıyla ilgilenmek zorunda olan Meral, bu nedenle ilkokuldan sonra okutulmadı.</span></p>

    <p class="duz" xml:lang="tr"><span class="duz">Ev işlerine bakıyor ve hayırlı bir kısmet bekliyordu.</span></p>

    <p class="duz" xml:lang="tr"><span class="duz">Abdullah’la gizli buluşmalarının birinde, bir mobilyacının kendisini istemeye geleceğini söyleyince, evlenme takvimlerini öne aldılar.</span></p>

    <p class="duz" xml:lang="tr"><span class="duz">Abdullah, komşu kızı Meral’le evlenmek istediğini önce annesine söyledi. Annesi yaşının henüz çok küçük olduğunu, liseyi bitirdikten sonra evlenmesinin daha doğru olacağını söyleyince, Abdullah buna ikna oldu. Lise birinci sınıfta nişanları yapıldı. Nişanla birlikte imam nikâhı da kıyıldı...</span></p>

    <p class="baslik-3" xml:lang="tr"><span class="duyuru-baslik">Komando kampları ve “düzmece” rapor</span></p>

    <p class="duz" xml:lang="tr"><span class="duz">Abdullah Çatlı’nın başında kavak yellerinin estiği o yıllarda, CKMP’nin Türkeş ve arkadaşlarının eline geçmesinden itibaren, Ankara, İstanbul ve İzmir gibi büyük şehirlerde, kamuoyundaki yaygın adıyla “Komandoların” varlığından bahsedilir, ağırlığı duyulur olmuştu.</span></p>

    <p class="duz" xml:lang="tr"><span class="duz">1965’te kurulan MTGT (Milliyetçi Türk Gençlik Teşkilatı) ilk hedefinin, her fakülte ve yüksekokulda yeni dernekler kurmak olduğunu açıklamıştı. Umulmadık ölçüde gelişme göstermeye başlayan bu dernek daha sonraki yıllarda adını tüm yurda duyuracak olan “Ülkü Ocakları”na dönüştürecekti.</span></p>

    <p class="duz" xml:lang="tr"><span class="duz">1967 yılının sonları ile 1968 yılı başlarında, Ülkü Ocakları süratle yayılmaya başladı. Bilinen ilk eylemlerini 31 aralık 1968 tarihinde gerçekleştirdiler.</span></p>

    <p class="duz" xml:lang="tr"><span class="duz">Ankara Üniversitesi Siyasal Bilgiler Fakültesi öğrenci yurdunu bastılar. Daha sonra eylemlerini sıklaştırdılar. Solcu kitapları satan yayınevlerini basmaya, camlarını kırmaya başladılar.</span></p>

    <p class="duz" xml:lang="tr"><span class="duz">İçlerinde Ankara Ülkücü gençliğin lideri Yılmaz Yalçıner<a class="footnote-link" href="#footnote-231-5" id="footnote-231-5-backlink">[5]</a> gibi daha radikal eylemler yapmak gerektiğini söyleyenler vardı. Bunlar solcuların artık “çok fazla ileriye gittiğini” söyleyerek, “hemen bertaraf” edilmesini istiyorlardı. Ancak o yıllarda Ülkücüler şiddetten ziyade örgütlenmeye ağırlık verdiler...</span></p>

    <p class="duz" xml:lang="tr"><span class="duz">Sosyalistlerin Fikir Kulüpleri’ne, CHP’lilerin Sosyal Demokrasi Dernekleri’ne karşılık, artık her yükseköğrenim kuruluşunda bir Ülkü Ocağı vardı. 1969’da federasyon gerçekleşmiş, Ülkü Ocakları Birliği de kurulmuştu.</span></p>

    <p class="duz" xml:lang="tr"><span class="duz">1969’da liseli gençleri örgütlemek üzere Genç Ülkücüler Teşkilatı da kuruldu ve kısa zamanda şube sayısı 400’ü aştı.</span></p>

    <p class="duz" xml:lang="tr"><span class="duz">Gazetelerde her gün “komando kamplarıyla” ilgili haberler ve fotoğraflar yer alıyordu. 19 ağustos 1968 tarihli gazeteler CKMP lideri Türkeş’in bir demecini yayımladılar:</span></p>

    <p class="duz" xml:lang="tr"><span class="duz">“CKMP Genel Başkanı Alpaslan Türkeş Bugün Haber Ajansı’na verdiği demeçte, CKMP’nin komünistlerle mücadele için komando birlikleri kurduğunu açıklamıştır. Türkeş, Ankara ve İzmir’de kurulan komando birliklerinin Genel İdare Kurulu üyesi Dündar Taşer’in nezaretinde, her gün sıkı eğitime tabi tutulduğunu bildirmiştir.</span></p>

    <p class="duz" xml:lang="tr"><span class="duz">Türkeş komando eğitimiyle ilgili olarak şunları söylemiştir: ‘Gençlik kolları çeşitli kültürel faaliyetlerde bulunuyorlar. Bu arada kendilerine judo da öğretiliyor. Komünistler memleketi sahipsiz sanıp da sokak hâkimiyeti kuramazlar. Memleketimizde onların anladığı dilden konuşacak, milliyetçi çocuklar var. Bunun için gençlerimizi mücadeleci olarak yetiştiriyoruz.’”</span></p>

    <p class="duz" xml:lang="tr"><span class="duz">Gazeteci Cüneyt Arcayürek’in Türkeş’le söyleşisi,</span> <span class="italik">Hürriyet</span> <span class="duz">gazetesinde manşetten veriliyordu: “Komandoları destekliyorum! Komünizm bir reaksiyonla değil bu yönlü bir aksiyonla karşılanır.”</span></p>

    <p class="duz" xml:lang="tr"><span class="duz">Bu arada İzmirli bazı komandolar, Hitler’den esinlenerek “NAZİ (Nasyonal Aktivite Zinde İnkişaf) Derneği”ni kurdular. Ancak dernek, Türkeş izin vermediği için hemen kapatıldı...</span></p>

    <p class="duz" xml:lang="tr"><span class="duz">CKMP’nin büyük kongresi 8 şubat 1969’da Adana’da yapıldı.</span></p>

    <p class="duz" xml:lang="tr"><span class="duz">Partinin adı ve amblemi değişti. İstanbul’da CKMP gençliğini örgütleyen Ahmet Karabacak’ın çıkardığı</span> <span class="italik">Millî Hareket</span> <span class="duz">adlı aylık derginin adı beğenilmişti. Alpaslan Türkeş partinin adını Milliyetçi Hareket Partisi (MHP) olarak değiştirdi.</span></p>

    <p class="duz" xml:lang="tr"><span class="duz">Adana Kongresi’nden sonra, MHP’nin amblemi kırmızı zemin üzerine üç hilal, gençlik kollarının amblemi ise hilal içinde bozkurt olmuştu!..<a class="footnote-link" href="#footnote-231-6" id="footnote-231-6-backlink">[6]</a></span></p>

    <p class="duz" xml:lang="tr"><span class="duz">1970 yılında Emniyet Genel Müdürlüğü Önemli İşler Dairesi tarafından hazırlanan ve “çok gizli” ibaresini taşıyan bir rapor, zimmet kaydıyla dönemin başbakanı Süleyman Demirel’e sunuluyordu. Hazırlanan bu raporda, 1968-1970 arasında yurdun çeşitli yerlerinde kurulan 25 komando kampı tek tek sayılarak bunlardan bazılarının Türkeş tarafından ziyaret edildiği, bazılarının da Türkeş’in emriyle kurulduğu belirtiliyor; nasıl silahlandıkları, silahları kimlerin temin ettiği anlatılıyor ve Mustafa Bilgin, Battal Mehetoğlu, Süleyman Özmen, Dr. Necdet Güçlü ve Zeki Erdoğan cinayetleri bu örgütlerle ilişkilendiriliyordu. Raporun sonuç bölümünde ise, “Türk milliyetçiliği, Türkçülük maskesiyle yurdumuzda tatbik edilmek istenen nasyonal sosyalizmle, mevcut demokratik düzeni yıkmayı amaçlayan emperyalist ve saldırgan bir cereyandır” deniyordu.<a class="footnote-link" href="#footnote-231-7" id="footnote-231-7-backlink">[7]</a></span></p>

    <p class="baslik-3" xml:lang="tr"><span class="duyuru-baslik">Çatlı Ülkücü oluyor</span></p>

    <p class="duz" xml:lang="tr"><span class="duz">Bozkurtlar hızla örgütlenirken, artık Abdullah Çatlı da Bozkurt Mahallesi’nde top peşinde koşmayı bıraktı. Güreşe ilgi duymaya başladı.</span></p>

    <p class="duz" xml:lang="tr"><span class="duz">Lisenin güreş takımındaydı...</span></p>

    <p class="duz" xml:lang="tr"><span class="duz">Ve güreş onu siyasetle tanıştırdı...</span></p>

    <p class="duz" xml:lang="tr"><span class="duz">Nevşehir’de üç lise vardı: Merkez Lisesi, Ticaret Lisesi ve Endüstri Meslek Lisesi.</span></p>

    <p class="duz" xml:lang="tr"><span class="duz">Ticaret Lisesi’nde öğretmenlik yapan Atilla (soyadı bizde saklı-y.n.) ve Endüstri Meslek Lisesi öğretmeni Fahrettin (soyadı bizde saklı-y.n.) öğrencilere antikomünist fikirler aşılıyorlardı. Hafta sonları ise seçtikleri bazı öğrencilere judo ve karate dersleri veriyorlardı. Komando kampları Anadolu’nun küçük kentlerinde yaşama bu tür etkinliklerle geçiriliyordu.</span></p>

    <p class="duz" xml:lang="tr"><span class="duz">Judo ve karate, buluğ çağındaki enerji yüklü öğrencilerin oldukça ilgisini çekiyordu.</span></p>

    <p class="duz" xml:lang="tr"><span class="duz">Abdullah Çatlı diğer liselerde judo derslerinin verildiğini öğrenince hemen birkaç arkadaşıyla birlikte gidip Atilla Öğretmen’i buldu. Kursa katılmak istediklerini söyledi.</span></p>

    <p class="duz" xml:lang="tr"><span class="duz">Judo ve karate kurslarıyla beraber, antikomünist fikirleri de öğrenmeye başladı.</span></p>

    <p class="duz" xml:lang="tr"><span class="duz">Judo derslerinden sonra şehir merkezinde, Sümer Meydanı’nda PTT’nin arkasındaki, tek odalı, 35 metrekarelik Ülkü Ocağı lokaline gitmeye başladı.</span></p>

    <p class="duz" xml:lang="tr"><span class="duz">Ülkücü görüşle ilk kez bu küçücük odada tanıştı. Milliyetçi, antikomünist söylemlerden çok etkilendi.</span></p>

    <p class="duz" xml:lang="tr"><span class="duz">Artık bir “davası” vardı: ülkesini Moskova’nın, Pekin’in kölesi haline getirmek isteyenlere karşı savaşacaktı...</span></p>

    <p class="duz" xml:lang="tr"><span class="duz">Sadece yurdunu korumakla kalmayacak, Sovyetler Birliği ve Çin’deki “dış Türklerin” ıstıraplarına da son verecekti...</span></p>

    <p class="duz" xml:lang="tr"><span class="duz">Kıbrıs’taki Türklerin, Irak’taki Türkmenlerin durumunu anlatan milliyetçi söylevler de genç Ülkücüleri oldukça etkiliyordu...</span></p>

    <p class="duz" xml:lang="tr"><span class="duz">Ceketinin yakasındaki bozkurt rozetini gururla taşıyordu!</span></p>

    <p class="duz" xml:lang="tr"><span class="duz">Rozet, komünizme karşı mücadelenin simgesiydi, zırhtı.</span></p>

    <p class="duz" xml:lang="tr"><span class="duz">Nevşehir merkezinde “komünist” yoktu. Ancak Hacıbektaş, Ürgüp, Avanos, Derinkuyu ve Acıgöl ilçelerinde “komünistler” oldukça fazlaydı...</span></p>

    <p class="duz" xml:lang="tr"><span class="duz">Abdullah Çatlı “komünistleri” ilk kez on dört yaşında gördü!..</span></p>

    <p class="duz" xml:lang="tr"><span class="duz">Ankara’dan gelen bir grup solcu üniversiteli, Nevşehir’in köylülerini örgütleyip “Üzüm Mitingi” düzenlemişlerdi.<a class="footnote-link" href="#footnote-231-8" id="footnote-231-8-backlink">[8]</a></span></p>

    <p class="duz" xml:lang="tr"><span class="duz">Ülkü Ocakları’ndaki “büyükleri” Abdullah Çatlı ve arkadaşlarına, Ankara’dan gelen üniversiteli öğrencileri göstererek, “İşte bunlar köylüleri kandırıp ülkemize komünizmi getirmek istiyor” dediler.</span></p>

    <p class="duz" xml:lang="tr"><span class="duz">Genç Bozkurtlar ilk kez gördükleri bu “komünistlere” hınç duydular...</span></p>

    <p class="duz" xml:lang="tr"><span class="duz">“Abi”leri, Abdullah Çatlı’ya sürekli kitaplar verdi. Ancak bir şartları vardı: kitaplar okunacak, özet çıkarılacak ve bunlar hakkında seminer verecekti.</span></p>

    <p class="duz" xml:lang="tr"><span class="duz">Ayrıca her ay aidat verme zorunluluğu vardı: 2 Türk lirası.</span></p>

    <p class="duz" xml:lang="tr"><span class="duz">Çatlı aidatlarını kesintisiz her ay, aksatmadan verdi...</span></p>

    <p class="duz" xml:lang="tr"><span class="duz">Kendi yaşındakilerle gezmiyordu artık. Ömer Ay gibi öğretmenlerinin yanından ayrılmıyordu. Karate hocasını da değiştirmişti. Mehmet Dönmez, Çatlı ve arkadaşlarına yakın dövüşün tekniklerini öğretiyordu...</span></p>

    <p class="baslik-3" xml:lang="tr"><span class="duyuru-baslik">12 Mart Muhtırası</span></p>

    <p class="duz" xml:lang="tr"><span class="duz">1960’lı yılların başlarında yükselen Türkiye’deki sol dalga, 1970’lerin başında işçilerle buluşarak doruğa çıktı. Örneğin 15-16 haziran 1970 tarihinde on binlerce işçi İstanbul ve İzmit’te iki gün boyunca eylem yaptı.</span></p>

    <p class="duz" xml:lang="tr"><span class="duz">Solcuların karşısına “sivil güçler” ilk kez o yıllarda çıkarılmaya başlandı.</span></p>

    <p class="duz" xml:lang="tr"><span class="duz">Bu “sivil güçler” 1960’lı yıllarda “Müslüman” kimliğini kullanırken, 1970’li yıllarda Ülkücülük zırhına büründü. Taşlı sopalı saldırılar yerini tabancaya bıraktı.</span></p>

    <p class="duz" xml:lang="tr"><span class="duz">Kan akmaya başladı.</span></p>

    <p class="duz" xml:lang="tr"><span class="duz">İlk öldürülen kişi solcu Vedat Demircioğlu’ydu.</span></p>

    <p class="duz" xml:lang="tr"><span class="duz">16 şubat 1969, “Kanlı Pazar”: Duran Erdoğan ve Ali Turgut Aytaç.</span></p>

    <p class="duz" xml:lang="tr"><span class="duz">19 eylül 1969: Mehmet Cantekin.</span></p>

    <p class="duz" xml:lang="tr"><span class="duz">23 eylül 1969: Taylan Özgür.</span></p>

    <p class="duz" xml:lang="tr"><span class="duz">14 aralık 1969: Mehmet Büyüksevinç ve Battal Mehetoğlu.</span></p>

    <p class="duz" xml:lang="tr"><span class="duz">1970’e gelindiğinde sekiz kişi yaşamını kaybetmişti. Hepsi solcuydu.</span></p>

    <p class="duz" xml:lang="tr"><span class="duz">Solcular ellerine silah almaları için adeta kışkırtılıyorlardı...</span></p>

    <p class="duz" xml:lang="tr"><span class="duz">Dr. Necdet Güçlü,<a class="footnote-link" href="#footnote-231-9" id="footnote-231-9-backlink">[9]</a> Yaşar Serpin, Mustafa Kuseyri, Hüseyin Aslantaş, Nail Karaçam, İlker Mansuroğlu, Şener Erdal, Niyazi Tekin...</span></p>

    <p class="duz" xml:lang="tr"><span class="duz">1970 yılı içinde de solcular öldürülmeye devam edildi.</span></p>

    <p class="duz" xml:lang="tr"><span class="duz">Bu arada Ülkücü Mustafa Bilgin 21 eylül 1969’da Millî Türk Talebe Birliği binasında patlayıcı madde imal ederken yaşamını kaybetti.</span></p>

    <p class="duz" xml:lang="tr"><span class="duz">18 haziran 1970’te Ankara’da Ülkücülerin elindeki Site Öğrenci Yurdu’nda nöbet tutan Ülkü Ocakları Derneği üyesi Zeki Erdoğan, ülküdaşı Muzaffer Sözügüzel tarafından kazayla öldürüldü.</span></p>

    <p class="duz" xml:lang="tr"><span class="duz">İki Ülkücü öğrenci, Süleyman Özmen Ankara Yüksek Okulu’nda çıkan kavgada, Dursun Önkuzu da Ankara Erkek Teknik Yüksek Öğretmen Okulu’ndaki çatışmada çatıdan düşerek yaşamını kaybetti.</span></p>

    <p class="duz" xml:lang="tr"><span class="duz">Kimin tarafından başlatıldığı açıkça görülen şiddet, artık tüm toplumsal-siyasal olaylara ağırlığını koyuyordu...</span></p>

    <p class="duz" xml:lang="tr"><span class="duz">O yıl solcuların ordu içindeki ilerici subaylarla birlikte darbe yapacağını haber alan üst düzey generaller, 12 Mart 1971’de sivil yönetime muhtıra verdiler...</span></p>

    <p class="duz" xml:lang="tr"><span class="duz">Abdullah Çatlı’nın Ülkücülükle tanışma dönemi, 12 Mart 1971 askerî darbesiyle kesintiye uğradı.</span></p>

    <p class="duz" xml:lang="tr"><span class="duz">Toplumsal muhalefeti bastırmak için artık Ülkücülere ihtiyaç kalmamıştı. Ülkü Ocakları kapatıldı.</span></p>

    <p class="duz" xml:lang="tr"><span class="duz">Komando kamplarından zaten bir süredir söz edilmez olmuştu. Alpaslan Türkeş’in ordudan arkadaşları emekli subaylar Rıfat Baykal ve Dündar Taşer kurucuları oldukları bu kampların yozlaştıklarını ve istismar edildiklerini ifade ederek bir kenara çekilmişlerdi.</span></p>

    <p class="duz" xml:lang="tr"><span class="duz">“Parti içerisinde, namaz kılanlar ve namaz kılmayanlar şeklinde başlayan ayrılık, Müslüman olanlar olmayanlar şekline dönüşürken, bu durum, kamplara da yansıdı. Programlara zorunlu olmadığı halde günde beş vakit namaz konuldu. Gençlerin toplu halde bulunmasından yararlanmak isteyenler, onları bazı gereksiz eylemlerin içine ittiler. Komando adı başlangıçta sempati toplarken, sol basının da yardımıyla kaba kuvvetin ve zorbalığın sembolü haline getirilme çabaları başladı...”<a class="footnote-link" href="#footnote-231-10" id="footnote-231-10-backlink">[10]</a></span></p>

    <p class="duz" xml:lang="tr"><span class="duz">Dündar Taşer 1972’nin haziran ayında Ankara’da bir kazada öldü. Ama Ülkücüler onun bir suikasta kurban gittiğini söylediler.</span></p>

    <p class="duz" xml:lang="tr"><span class="duz">12 Mart “ara rejimi”yle birlikte de Ülkücüler silahlı eylemlerine “ara vermiş”lerdi. Darbe sola karşı zaten yeterince acımasız ve otoriterdi.</span></p>

    <p class="duz" xml:lang="tr"><span class="duz">Ülkücüler de darbe sonrası yayınladıkları bildirilerinde, “Bozkurtların komünizme karşı mücadele vazifesini şerefli Silahlı Kuvvetler’e devrettiğini” yazdılar...</span></p>

    <p class="duz" xml:lang="tr"><span class="duz">Askerî yönetim Ülkücüler arasında bir tek suçlu bulamamıştı!</span></p>

    <p class="duz" xml:lang="tr"><span class="duz">Aksine askerî mahkemeler birçok Ülkücü’nün bilgisine başvuruyor, solculara ait davalarda onları “tanık” olarak dinliyordu.</span></p>

    <p class="baslik-3" xml:lang="tr"><span class="duyuru-baslik">Kontrgerilla</span></p>

    <p class="duz" xml:lang="tr"><span class="duz">Kamuoyu “kontrgerilla” sözcüğüyle ilk kez o tarihlerde tanıştı.</span></p>

    <p class="duz" xml:lang="tr"><span class="duz">Bu dönemde yüzlerce aydın, genç, üniversiteli işkencelerden geçirildi. İşkence görenlerden çoğu, tahliye olduktan sonra, kendilerine “kontrgerilla” diyen kişiler tarafından sorgulandıklarını söylediler. Özellikle İstanbul “Ziverbey Köşkü”nde işkence görenler, gözleri bağlıyken duydukları şu sözleri her zaman anımsadılar:</span></p>

    <p class="duz" xml:lang="tr"><span class="duz">“Genelkurmay’a bağlı Kontrgerilla teşkilatının elindesin! Burada Anayasa yok! Yasalar yok! Yalnızca biz varız! Sorduklarımıza doğru cevapları verirsen kurtulursun. Yoksa ölümlerden ölüm beğen! İstersek seni yok ederiz ve kimse de bizden hesap soramaz!”</span></p>

    <p class="duz" xml:lang="tr"><span class="duz">Dönemin İstanbul Sıkıyönetim Komutanı Faik Türün,</span> <span class="italik">Yankı</span> <span class="duz">dergisinin 17 ekim 1973 tarihli sayısına verdiği demeçte “... ben Kadıköy’deki köşkü (Ziverbey Köşkü), Kontrgerilla örgütüne özel olarak hazırlattım” dedi.<a class="footnote-link" href="#footnote-231-11" id="footnote-231-11-backlink">[11]</a></span></p>

    <p class="duz" xml:lang="tr"><span class="duz">12 Mart döneminde meydana gelen bazı sabotaj olayları üzerlerine yıkılmak için birçok solcu aydın işkence görüp tutuklandı, ancak bu eylemlerle bir ilgilerinin bulunmadığı anlaşılıp, beraat ettiler. Daha sonra, “faili meçhul” kalan bu sabotaj eylemlerinin de bizzat Genelkurmay’a bağlı Özel Harp Dairesi, yani Kontrgerilla tarafından tertiplendiği öne sürüldü.<a class="footnote-link" href="#footnote-231-12" id="footnote-231-12-backlink">[12]</a></span></p>

    <p class="baslik-3" xml:lang="tr"><span class="duyuru-baslik">Resmî nikâh ve Ankara’ya gidiş</span></p>

    <p class="duz" xml:lang="tr"><span class="duz">Ülkücü hareket, solun yeniden yükselmeye başlayacağı döneme kadar beklemeye alınmıştı. Abdullah Çatlı ise lise sonda beklemeliydi.</span></p>

    <p class="duz" xml:lang="tr"><span class="duz">“Bekleme” döneminde Abdullah Çatlı bazı kitaplar okuyup liseli arkadaşlarına seminerler verdi: Kurt Karaca’nın</span> <span class="italik">1. Milliyetçi Türkiye,</span> <span class="duz">Ali Kemal Meram’ın</span> <span class="italik">Türkçülük ve Türkçülük Mücadele Tarihi,</span> <span class="duz">İbrahim Kafesoğlu’nun</span> <span class="italik">Türk Milliyetçiliğinin Meseleleri,</span> <span class="duz">Tahsin Yahyaoğlu’nun</span> <span class="italik">Tarım Kentleri, Milliyetçi Toplumcu Düzen</span> <span class="duz">ve Abdurrahim Karakoç’un</span> <span class="italik">Hasan’a Mektuplar</span> <span class="duz">adlı şiir kitabı...</span></p>

    <p class="duz" xml:lang="tr"><span class="duz">Abdullah Çatlı 1970’li yılların başında, yaz tatillerinde babasının yanında çalıştı. 50 kg ağırlığındaki kükürt torbalarını 5 ve 10 kiloluk torbalar haline getiriyordu. Her torba başına para alıyordu. Ayrıca her pazartesi günü kurulan pazara gidip traktör ve kamyonlarla köylerden gelen patates ve soğanları çuvallara doldurarak harçlığını çıkarıyordu.</span></p>

    <p class="duz" xml:lang="tr"><span class="duz">1973 yazında, Abdullah lise diplomasını alır almaz üç yıllık nişanlılık dönemi de sona erdi; Meral Aydoğan’la resmî nikâhları ve düğünleri yapıldı.</span></p>

    <p class="duz" xml:lang="tr"><span class="duz">Düğün, 16 ağustos 1973’te, Büyük Sinema’da oldu.</span></p>

    <p class="duz" xml:lang="tr"><span class="duz">Abdullah Çatlı düğün vesilesiyle Meral Hanım’ın yakın akrabalarıyla da tanışma olanağı buldu. Ancak içlerinde en çok Meral Hanım’ın on dört yaşındaki “üvey dayısı” Yaşar Öz’ü sevdi!</span></p>

    <p class="duz" xml:lang="tr"><span class="duz">Düğünde misafirlere tatlı-tuzlu kuru pasta ile limonata ikram edildi. Mahalle çalgıcılarının hareketli müziği eşliğinde misafirler gönüllerince eğlendiler. Düğün sonunda arkadaşları espri olsun diye, Abdullah Çatlı’ya kılıbık diploması, oklava ve mutfak önlüğü hediye ettiler!</span></p>

    <p class="duz" xml:lang="tr"><span class="duz">Düğün sonunda da sırtına vurarak onu gerdek odasına soktular...</span></p>

    <p class="duz" xml:lang="tr"><span class="duz">Ayrı eve çıkmışlardı. Ancak evleri yine aynı mahallede, anneleri ve babalarına oldukça yakındı.</span></p>

    <p class="duz" xml:lang="tr"><span class="duz">Çok mutluydular. Ama Malî Bilimler Yüksek Okulu’nu kazanan Abdullah Çatlı için beş aylık eşini Nevşehir’de bırakıp Ankara’ya, okumaya gitme günü de gelip çatmıştı. Kırsal bölgelerde gelinin evinden çıkması ayıp sayıldığı için, Meral Çatlı, Ankara’ya götürülmedi. Kayınpederi ile kayınvalidesinin yanına yerleşti.</span></p>

    <p class="duz-son-paragraf-2" xml:lang="tr"><span class="duz">Gözyaşları içinde Ankara’ya uğurlanan Abdullah Çatlı’yı, bu büyük şehirde yaşamının rengini değiştirecek olaylarla dolu bir gelecek bekliyordu...</span></p>

    <p class="ikon" xml:lang="tr"><span class="generated-style"><img alt="icon1b.jpg" class="generated-style" src="../Images/icon1b_fmt.jpeg" /></span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">9 ışık: Milliyetçilik / Ülkücülük / Ahlakçılık / Toplumculuk / İlimcilik / Hürriyetçilik ve Şahsiyetçilik / Köycülük / Gelişmecilik ve Halkçılık / Endüstricilik ve Teknikçilik.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Bozkurtlar öylesine milliyetçiydiler ki, Sakarya bölgesine gidip Orta Asya’dan getirilen kımızları içiyorlardı. O dönemi yakından yaşayanlar ilginç bir olay anlatıyorlar: CKMP üyesi Siyasal Bilgiler Fakültesi öğrencisi Fehmi Yücesoy okulda solculardan dayak yerken, yere düşünce, “Bana yardım et Yer Tanrısı”; ayağa kalktıktan sonra da ellerini iki yana açarak, “Gök Tanrısı bana güç ver” diyordu. Bu örnek, dönemin milliyetçilerinin Orta Asya’daki Türklükten ne derece etkilendiğini göstermek için anlatılıyordu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">Türkeş 1995 yılında Kayseri Erciyes Dağı Şenlikleri’nde kürsüden konuşma yaparken yanına dev bir “bozkurt” heykelinin getirildiğini görünce küplere bindi. “Götürün, götürün onu buradan. Utanmıyor musunuz putlara tapmaya!” diyerek tepki gösterdi. Türkeş aradan yıllar geçmiş olsa da Bozkurtçulara tahammül edemiyordu!</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">Neriman, Susurluk Kazası’ndan sonra adı çok duyulan Yaşar Öz’ün ablasıdır.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot">Yılmaz Yalçıner daha sonra şeriatçı oldu. 12 Eylül sonrasında Diyarbakır’da hava korsanlığından tutuklandı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot">MTGT’nin birbirine geçmiş halde üç hilali birleştiren amblemi Nazilerin gamalı haçına benzediği için kamuoyundan çok tepki almıştı. Bu tepkiler üzerine Türkeş tarafından yasaklanmıştı: “Ben de baktım, Nazi işaretine benziyordu. Kaldıracaklar bunu. Yerine bir hilal ve bozkurt konacak.”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-7-backlink" id="footnote-231-7">7</a>]<span class="dipnot">Bu rapor, sekiz yıl sonra, 1978’de Aydınlık gazetesi tarafından bulunarak yayımlandı. O zaman başbakan olan Süleyman Demirel, kendisine böyle bir belge verilmediğini, raporun “mevhum” yani “düzmece” olduğunu söylemekle yetindi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-8-backlink" id="footnote-231-8">8</a>]<span class="dipnot">“Üzüm Mitingi” Gülşehir’de yapıldı. Nevşehir dışından gelen solcu gençler arasında Harun Karadeniz ve Ulaş Bardakçı da vardı. Özkonak Belediye Başkanı İhsan Baş solculara evini açtığı için gözaltına alındı. Jandarma köyleri dolaşarak köylülerin katılmasını engellemeye çalıştı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-9-backlink" id="footnote-231-9">9</a>]<span class="dipnot">Güçlü’nün katil zanlısı İbrahim Doğan, polisin Ülkü Ocakları Merkezi’ne yaptığı baskında silahıyla birlikte yakalandı. Silah Fehmi Altınbilek adlı üsteğmene aitti! Aradan yıllar geçti. TİKKO lideri İbrahim Kaypakkaya’nın işkenceyle öldürülmesinden, M. Ali Ağca’nın İran’a kaçırılmasına kadar adı birçok olayda geçen Altınbilek halen Türk Silahlı Kuvvetleri’nden görev yapmaktadır.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-10-backlink" id="footnote-231-10">10</a>]<span class="dipnot">Dündar Soylu, Komando Sorunu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-11-backlink" id="footnote-231-11">11</a>]<span class="dipnot">O sıralarda MİT’in İstanbul Kontrespiyonaj şubesinde görevli olan Mehmet Eymür de, kitabında, Ziverbey Köşkü’nde bizzat katıldığı bazı sorgulamaları anlatmaktadır. (Mehmet Eymür, Analiz, s. 57-66.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-12-backlink" id="footnote-231-12">12</a>]<span class="dipnot">Kontrgerilla tartışmaları zaman zaman alevlenerek bugüne kadar süregeldi. Bu kitabın daha ileriki bölümlerinde de görüleceği üzere, 1990’ların başında İtalya’da “Gladio Skandalı” patlak verince, CİA’nın 1952’den itibaren NATO’ya bağlı tüm Avrupa ülkelerinde Türkiye’deki Özel Harp Dairesi’nin benzeri örgütler kurmuş olduğu ortaya çıktı. Çeşitli ülkelerde değişik adlar altında kurulmuş olan “gladiolar” çorap söküğü gibi çözüldü, sorumlularından hesap soruldu. Bir tek Türkiye hariç! Türkiye’de varlığı Avrupa’dan yirmi yıl önce keşfedilen bu örgüt hakkındaki tartışmaların bugüne kadar sürmesinin ana nedeni, Türk “gladiosu” hakkında öteki Avrupa ülkelerinde olduğu gibi ayrıntılı bir soruşturma yapılıp, sorumlularının yargı önüne çıkartılmamış olmasıdır.</span></p>
      </div>
    </div>
  </div>
</body>
</html>
