<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>UCUNCU_BOLUM.xhtml</title>
  <link href="../Styles/template.css" rel="stylesheet" type="text/css" />
  <meta content="urn:uuid:cac2ecbd-ac48-483d-bee7-bca5e34e99ed" name="Adept.expected.resource" />
</head>

<body>
  <div class="generated-style" id="ucuncu-bolum">
    <p class="bolum-ismi" xml:lang="tr"><span class="bolum-ismi">Üçüncü bölüm</span></p>

    <h1 class="bolum-ismi-2-satir" id="toc-anchor" xml:lang="tr"><span class="bolum-ismi">(1980-1990)</span></h1>

    <p class="duz" xml:lang="tr"><span class="duz">Evet, uzun zamandır “geliyorum” diyen askerî darbe, 12 eylül 1980 günü sabaha karşı geldi...</span></p>

    <p class="duz" xml:lang="tr"><span class="duz">Bugün artık, eski Ülkücü şeflerin bile çoğunluğu, 12 Eylül öncesinde yapılan eylemlerin darbe ortamını hazırladığını kabul ediyorlar. Özellikle “Susurluk Kazası”ndan sonra bu görüşü savunan Ülkücüler daha da çoğaldı. Hatta aralarında, Abdullah Çatlı ve ekibinin eylemlerini “devlet güdümünde yapılan katliamlar” olarak nitelendirenler bile var.<a class="footnote-link" href="#footnote-231-1" id="footnote-231-1-backlink">[1]</a></span></p>

    <p class="duz" xml:lang="tr"><span class="duz">Cunta, MHP’nin Türk-İslam sentezini benimsiyordu. Ancak bu ideolojinin gerçek sahibi MHP lideri Alpaslan Türkeş gözaltına alınmak için aranıyordu. Türkeş, üç gün saklandı ve askerî darbenin “sol bir hareket olmadığını” anlayınca, teslim oldu.</span></p>

    <p class="duz" xml:lang="tr"><span class="duz">Başbuğ ve parti yöneticileri hakkında Ankara Sıkıyönetim Askerî Mahkemesi’nde “MHP ve Ülkücü Kuruluşlar” davası açıldı. “Fikri iktidarda, kendisi hapiste”ydi.</span></p>

    <p class="duz" xml:lang="tr"><span class="duz">12 Eylül darbesinden sonra toplam 210 bin dava açıldı. 650 bin kişi gözaltına alındı. 50 idam cezası infaz edildi. 177 kişi işkencede öldü. 30 bin kişi yurtdışına kaçtı, 14 bini yurttaşlıktan çıkarıldı.</span></p>

    <p class="duz" xml:lang="tr"><span class="duz">12 Eylül, bütün siyasî güçleri olduğu gibi MHP’yi de böldü. MHP’liler arasında Türk-İslam sentezinin İslamî yönü ağır basmaya başladı. Mamak Askerî Cezaevi B Blok’ta yatan ÜGD Genel Başkan Yardımcısı Burhan Kavuncu, MHP yönetimine ve Türkeş’e isyan bayrağını açan ilk kişi oldu. Kavuncu, milliyetçi kimliğinin yerine ümmetçiliği koyuyor ve açıkça şeriatı savunuyordu.<a class="footnote-link" href="#footnote-231-2" id="footnote-231-2-backlink">[2]</a> Kavuncu’yu Adana’da Mustafa Gülnar ve arkadaşları takip etti.</span></p>

    <p class="duz" xml:lang="tr"><span class="duz">Özellikle MHP’nin 1970’li yıllarda eli silah tutan gençleri arasında İslamcılık görüşü hızla yayıldı. Cezaevindeki Ülkücülerin neredeyse tamamı şeriatı savunmaya başladı. Lider Türkeş’in yerini “Hoca”, Adıyamanlı Nakşibendî tarikatına mensup Menzil Şeyhi almıştı. Eski tetikçi Ülkücüler artık ona biat ediyorlardı. ABD’nin de o yıllarda “Yeşil Kuşak” projesini hayata geçirmesi herhalde tesadüf değildi. Bu projeyle ABD Türkiye, İran, Afganistan, Pakistan gibi Müslüman ülkeler kanalıyla, Orta Asya’daki Müslümanları ayaklandıracaktı.<a class="footnote-link" href="#footnote-231-3" id="footnote-231-3-backlink">[3]</a> Bu yolla Sovyetler Birliği’nin parçalanması hedefleniyordu. İşte Ülkücüler de o günlerde İslamcı olmaya başladılar.</span></p>

    <p class="duz" xml:lang="tr"><span class="duz">“Yeşil Kuşak” projesi, 12 Eylül rejimini de etkilemekte gecikmedi. Yurtiçinde, Millî Eğitim’de ve kültür kurumlarında dinî ideoloji körüklenirken, yurtdışında da dinci kesimleri kazanmaya yönelindi.<a class="footnote-link" href="#footnote-231-4" id="footnote-231-4-backlink">[4]</a></span></p>

    <p class="baslik-3" xml:lang="tr"><span class="duyuru-baslik">Haluk Kırcı’nın ifadesi</span></p>

    <p class="duz" xml:lang="tr"><span class="duz">Abdullah Çatlı’nın yurtdışına çıkışının birkaç gün sonrası...</span></p>

    <p class="duz" xml:lang="tr"><span class="duz">8 kasım 1980. 12 Eylül’ün en hareketli günleri...</span></p>

    <p class="duz" xml:lang="tr"><span class="duz">Haluk Kırcı İstanbul Kadıköy iskelesinde yürürken birden ne olduğunu anlamadan çevresi sivil polislerce sarılıyor. Kimliği isteniyor.</span></p>

    <p class="duz" xml:lang="tr"><span class="duz">Çıkarıyor gösteriyor: E 03 seri 901212 numaralı nüfus cüzdanındaki fotoğraf Haluk Kırcı’nın kendisine aittir. Ancak diğer bilgilerin hemen hepsi sahtedir.</span></p>

    <p class="duz" xml:lang="tr"><span class="duz">10 eylül 1979 tarihinde Nevşehir Gülşehir’den alınan kimliğin isim ve soyadı bölümünde Ahmet Balta yazmaktadır...</span></p>

    <p class="duz" xml:lang="tr"><span class="duz">Sivil polisler “Ahmet Balta”nın kimliğinden şüphelenmezler. Ama yine de onu alıp götürürler.</span></p>

    <p class="duz" xml:lang="tr"><span class="duz">Ne olmuştu.</span></p>

    <p class="duz" xml:lang="tr"><span class="duz">İki yıldır aranan ancak elini kolunu sallaya sallaya dolaşıp cinayetler işleyen Haluk Kırcı, 12 Eylül’den sonra nasıl bu kadar kolay yakalanıvermişti?</span></p>

    <p class="duz" xml:lang="tr"><span class="duz">Ankara Sıkıyönetim Askerî Savcısı Nurettin Soyer, Haluk Kırcı’nın yakalanmasını ve sorgulanmasındaki hataları gazeteci-yazar Uğur Mumcu’ya şöyle anlatıyor:</span></p>

    <p class="duz" xml:lang="tr"><span class="duz">“... Haluk Kırcı’yı yakalamışlar. Nasıl yakalamışlar bilmiyorum. Aranan kişiydi ve çetenin önemli adamlarından biriydi. Neyse ki İstanbul Emniyet Müdürlüğü bu sanığı yakalamış. Ankara Emniyet Müdürlüğü’nün bu sanığı en az yirmi sekiz gün gözetim altında tutması gerekir ki, çete hakkında, cinayet hakkında bilgi toplayabilsin. İstanbul Emniyeti’nden geldiği gün baktım, Haluk Kırcı polis nezaretinde benim kapımın önüne getirildi. ‘Bu nedir böyle’ dedim, ‘sorgusu var mı?’ ‘Yok’ dediler, ‘yok.’</span></p>

    <p class="duz" xml:lang="tr"><span class="duz">‘Sorgusu yapılmadı, nasıl getirildi buraya?’</span></p>

    <p class="duz" xml:lang="tr"><span class="duz">‘Vallahi’ dediler, ‘Birinci Şube’den emir verildi, biz de getirdik.’</span></p>

    <p class="duz" xml:lang="tr"><span class="duz">Savcılık olarak bu sanığı biz sorguladık.</span></p>

    <p class="duz" xml:lang="tr"><span class="duz">Tabiî ne çeteyle ilgili bilgi verdi, ne de başka şey... Yalnız yedi kişiyi öldürdüğünü bizlere söyledi.</span></p>

    <p class="duz" xml:lang="tr"><span class="duz">Söylemeyebilirdi. Ama söyledi. ‘Bundan nedamet duyuyorum. Sıkıntı içindeyim’ dedi. ‘Onun için söylüyorum’ dedi.</span></p>

    <p class="duz" xml:lang="tr"><span class="duz">Hatta çocuklardan birini tel askıyla boğduğunu anlatırken, savcı yardımcısı ‘Bak neler söylüyor’ dedi.”<a class="footnote-link" href="#footnote-231-5" id="footnote-231-5-backlink">[5]</a></span></p>

    <p class="duz" xml:lang="tr"><span class="duz">Haluk Kırcı gerek polis ifadelerinde gerekse savcılıkta tıpkı ülküdaşı Mehmet Ali Ağca gibi hep çelişkili ifadeler verdi.</span></p>

    <p class="duz" xml:lang="tr"><span class="duz">Örneğin, kendisine sahte kimliği önce “Abdullah Çatlı verdi” derken, aradan birkaç gün geçince o verdiği ifadeyi değiştirip “Hayır, bana sahte kimliği Ankara’da Ülkü Yolu Derneği Başkanı Yaşar Yıldırım verdi” diyecekti...</span></p>

    <p class="duz" xml:lang="tr"><span class="duz">Sonra tekrar Abdullah Çatlı’nın adını veriyordu:</span></p>

    <p class="duz" xml:lang="tr"><span class="duz">“İstanbul’a 1980’in ortalarında geldim. MHP ilçe başkanlarından Celal Adan’a Abdullah Çatlı’yla görüşmek istediğimi söyledim. Çatlı’yla Laleli’de Seydi Baklavacısı’nda buluştuk. Çatlı beni Erenköy’deki evine götürdü.”</span></p>

    <p class="duz" xml:lang="tr"><span class="duz">Haluk Kırcı, Çatlı’nın Erenköy’deki evinin nasıl lüks içinde olduğunu uzun uzun anlatıyor:</span></p>

    <p class="duz" xml:lang="tr"><span class="duz">“Abdullah Çatlı Erenköy Bağdat Caddesi’nde bir sinemanın karşısındaki sokak üzerinde soldan üçüncü veya dördüncü dik kesen sokaklardan birinde, yeni yapılmakta olan üç inşaatın bitişiğindeki sol yöndeki bir apartmanın en üst katında oturmaktadır. Ben birkaç gün bu evde kaldım. Abdullah Çatlı evlidir, beş yaşlarında bir kız çocuğu vardır. Eşi uzun boylu, topluca, sarışına yakın kumral saçlı, bildiğim kadarıyla ev hanımıdır. Apartmanın en üst katında, asansörle çıkıldığında asansör kapısından çıkışa göre hemen soldaki ilk dairede oturur. İçeriye girişte küçük bir antre vardır. Sol tarafta mutfak, onun yanında bir koridor vardır ve odalardan birine çıkar. Sağ tarafta ise salon ve karşıda bir oda daha var. Ayrıca soldaki koridor üzerinde dört kapı var. Bunlardan sağdaki veya soldaki ilk kapı tuvalettir. Diğer kapıları bilmem, ev kaloriferlidir. Ben içeri odalara fazla girmedim, mutfağın yanındaki odada kaldım. Evin eşyaları çok güzel ve pahalıydı. Salonun duvarları kâğıtla kaplıydı. Yerler marleydi...”</span></p>

    <p class="duz" xml:lang="tr"><span class="duz">Çatlı, Kırcı’ya, “Yakalanman halinde hep tutarsız ifadeler ver. Örneğin Bahçelievler’i bir üstlen, bir olaya karışmadığını söyle. Bir keresinde İbrahim Çiftçi’nin adını ver, sonra bunun tam tersini söyle. Olayda Duran Demirkıran’ın olmadığını mutlaka söyle. Öyle söylersen, Duran’ın verdiği tüm ifadeler geçersiz sayılır. Bu durumda herkes paçayı kurtarır” diye akıl vermişti!</span></p>

    <p class="duz" xml:lang="tr"><span class="duz">Kırcı, Çatlı’dan bu akılları almıştı ama, Muhsin Yazıcıoğlu’ndan da Çatlı’yı suçlamak üzere akıllar almıştı. Kırcı, Erzurum’da buluştukları Yazıcıoğlu’nun “Hiç acımadan Çatlı’yı suçla, çünkü o teşkilattan koptu” dediğini, 19 kasım 1980 tarihli askerî savcılık ifadesinde şöyle anlatıyor:</span></p>

    <p class="duz" xml:lang="tr"><span class="duz">“Aslan Gözütok diye bir arkadaş, Ankara’dan gelen Muhsin Yazıcıoğlu’nun benimle görüşmek istediğini söyledi. Bana bildirilen Cumhuriyet Caddesi’ndeki Hemşin Pastanesi’ne gittim. Önceden bir defa gördüğüm ancak konuşmadığım Muhsin Yazıcıoğlu ile yanında tanımadığım bir kişi oturuyordu. Baş başa konuşmaya başladık. ‘Biz davamızda başarıya ulaşacağımızı biliyoruz. Bu arada birkaç kişinin asılması o kişiyi ölümsüz yapar’ diyordu. Yine ilaveten Abdullah Çatlı’nın teşkilata ters düştüğünü, teşkilattan koptuğunu, bu nedenle yakalanırsam hiç acımadan Abdullah Çatlı’yı suçlamamı söyledi. Ve buna ilaveten Abdullah Çatlı’nın İstanbul’daki evinin yerini ve içini tarif etti. Orada saklandığımı söylememi istedi.”</span></p>

    <p class="baslik-3" xml:lang="tr"><span class="duyuru-baslik">Çatlı MHP’den kopmuş muydu?</span></p>

    <p class="duz" xml:lang="tr"><span class="duz">Muhsin Yazıcıoğlu da, tutuklandıktan sonra Çatlı’yı suçlayan ifadeler verdi. 13 şubat 1981’de, Çatlı yurtdışındayken, Askerî Savcı Yarbay Enis Tunga’ya şunları anlatıyordu:</span></p>

    <p class="duz" xml:lang="tr"><span class="duz">“... gazetelerde Bahçelievler’de yedi kişinin öldürüldüğünü okudum. Ölüm olayının Ülkücüler tarafından yapıldığı söylentileri üzerine konuyu araştırdım. İkinci başkanım olan Abdullah Çatlı’ya sorduğumda haberinin olmadığını söyledi, ancak soruşturmayı sürdürdüm. Site Yurdu’nda başkan olup olmadığını hatırlayamadığım Ünal Osmanağaoğlu’na sorduğumda önce bu konuda bir bilgisi olmadığını söyledi, ancak ben bu soruşturmanın peşini bırakmadım, tekrar konuştuğum Ünal Osmanağaoğlu bana bu olayı Abdullah Çatlı’nın emri ve organizasyonu ile kendisi de dahil olmak üzere Haluk Kırcı, Mahmut Korkmaz, Bünyamin Adanalı’yla birlikte işlediğini söylemişti. Ancak burada Ercüment Gedikli’nin adından da bahsettiğini hatırlar gibi oluyorum, ancak kesin emin değilim... Daha sonra bu edindiğim bilgilere dayanarak durumu tekrar Abdullah Çatlı’dan sordum, yine bana haberi olmadığını söyleyip bu olaydaki sorumluluğunu kabul etmedi. Ancak kişisel olarak yaptığım soruşturmada, Bahçelievler’de yedi kişinin öldürüldüğü gün arabanın Abdullah Çatlı’da olduğunu tahmin etmekteyim. Çünkü araba genel başkan olarak bende değildi, benim yardımcım olan Abdullah Çatlı’da olması kuvvetle muhtemeldi.</span></p>

    <p class="duz" xml:lang="tr"><span class="duz">Sonraları konuşmalarımızda bu konuda tartıştığımız ve kendisinden de şüphelendiğim için birbirimize olan güvenimizi, saygımızı kaybetmiştik. Bu nedenle ben yeniden kongreye gitmeyi ve benimle birlikte Abdullah Çatlı’nın çekilmesinin şart olduğunu ileri sürdüm... Bu tarihten sonra Abdullah Çatlı’yla ve diğer kişilerle bir daha görüşmedik ancak, bu olaya bağlı olarak aramıza soğukluk girdi...”</span></p>

    <p class="duz" xml:lang="tr"><span class="duz">Bu ifadeler ve Yazıcıoğlu’nun Çatlı hakkındaki olumsuz konuşmaları, bu ikilinin 1990’lı yılların başlarına kadar küskün kalmalarına neden oldu...</span></p>

    <p class="duz" xml:lang="tr"><span class="duz">Muhsin Yazıcıoğlu Sıkıyönetim Askerî Savcılığı’na verdiği ifadede, 12 Eylül’den hemen sonra görüştüğü Haluk Kırcı’ya bir nasihatte bulunduğunu söylüyor:</span></p>

    <p class="duz" xml:lang="tr"><span class="duz">“Keçiören taraflarında bir eve gittik. Haluk Kırcı evde tek başınaydı. Bana mahkeme durumunu sordu. İyi olmadığını söyledim. ‘Yakalanırsam çok kötü olur’ dedi, ilaveten, ‘Ben bir kişi buldum Lübnan’a kaçacağım’ dedi. Ben de, ‘Yurtdışında dikkatli ol, yeraltı dünyasının eline düşme’ dedim.”</span></p>

    <p class="duz" xml:lang="tr"><span class="duz">Yazıcıoğlu’nun, Haluk Kırcı’yı, “Yeraltı dünyasının eline düşme” diye uyarması hayli ilginç. Peki, yeraltı dünyasının eline düşen arkadaşları kimlerdi? Örneğin Abdullah Çatlı, Oral Çelik ve Mehmet Ali Ağca mı?</span></p>

    <p class="baslik-3" xml:lang="tr"><span class="duyuru-baslik">Çatlı’nın Türkeş’i ihbarı</span></p>

    <p class="duz" xml:lang="tr"><span class="duz">Çatlı sadece Muhsin Yazıcıoğlu’na dargın değildi. Başbuğu Türkeş’le de arası açılmıştı.</span></p>

    <p class="duz" xml:lang="tr"><span class="duz">Oral Çelik, TBMM Susurluk Komisyonu’na ifade verirken Türkeş’le aralarının iyi olmadığını, hatta, 12 Eylül döneminde Çatlı’nın Türkeş’i “ihbar ettiğini” söyledi. Oral Çelik ile komisyon üyeleri arasında şu konuşmalar geçti:</span></p>

    <p class="duz" xml:lang="tr"><span class="duz">Hayrettin Dilekcan (RP): Sayın Alpaslan Türkeş de bununla ilgili bir beyanatta bulundu, hatta hoş olmayan beyanatlarda bulundu, geçmişteki bir Ülkücü olarak, ama bu konuda Sayın Türkeş’le irtibatı ne derecedeydi? Çatlı’nın...</span></p>

    <p class="duz" xml:lang="tr"><span class="duz">Çelik: İyi değildi Çatlı’nın Alpaslan Türkeş’le durumu.</span></p>

    <p class="duz" xml:lang="tr"><span class="duz">Dilekcan: Aralarındaki soğukluk nereden kaynaklanıyordu?</span></p>

    <p class="duz" xml:lang="tr"><span class="duz">Çelik: İstihbarata bazı şeyler verilmişti, daha doğrusu verildi.</span></p>

    <p class="duz" xml:lang="tr"><span class="duz">Dilekcan: MİT’e mi, Emniyet’e mi?</span></p>

    <p class="duz" xml:lang="tr"><span class="duz">Çelik: MİT’e ve Alpaslan Türkeş’in ismi vardı. Onun için...</span></p>

    <p class="duz" xml:lang="tr"><span class="duz">Dilekcan: Nasıl tam algılayamadım.</span></p>

    <p class="duz" xml:lang="tr"><span class="duz">Çelik: MİT’e bir rapor verilmişti. Alpaslan Türkeş’in ismi vardı o raporda ve Türkeş de o raporun bizden gittiğini biliyordu; Çatlı’dan ve benden geldiğini biliyordu.</span></p>

    <p class="duz" xml:lang="tr"><span class="duz">Dilekcan: Peki o raporda ne vardı?</span></p>

    <p class="duz" xml:lang="tr"><span class="duz">Çelik: Bazı şeyler vardı, gizli şeyler vardı.</span></p>

    <p class="duz" xml:lang="tr"><span class="duz">Dilekcan: Gizli derken, bu konuda çeşitli iddialar var, deniliyor ki, “12 Eylül öncesinde bazı Ülkücüleri Türkeş’in mektupları ihbar etti” deniliyor veya başka türlü iddialar söyleniyor.</span></p>

    <p class="duz" xml:lang="tr"><span class="duz">Çelik: Yok. Bir rapor var, rapor verildi; ben de biliyorum o raporu. Hatta yazan Abdullah Çatlı, kendi el yazısıyla, yarısı başka birinin el yazısı ve orada Türkeş’in hakkında...</span></p>

    <p class="duz" xml:lang="tr"><span class="duz">Dilekcan: Menfi.</span></p>

    <p class="duz" xml:lang="tr"><span class="duz">Çelik: Menfi değil. Direkt iddialarda bulunuluyor.</span></p>

    <p class="duz" xml:lang="tr"><span class="duz">Fikri Sağlar (CHP): Ama, Meral Çatlı dedi ki, bu işlere girmemiz için öne sürülen koşullardan bir tanesi de Alpaslan Türkeş’in bırakılmasıydı; yani sizin söylediğinizin tam tersini söylüyor.</span></p>

    <p class="duz" xml:lang="tr"><span class="duz">Çelik: Değil efendim; ben biliyorum.</span></p>

    <p class="duz" xml:lang="tr"><span class="duz">Dilekcan: Peki... Agâh Oktay Güner, Yaşar Dedelek, geçmişte bunlar Ülkücü camia içinde bulunan insanlardı.</span></p>

    <p class="duz" xml:lang="tr"><span class="duz">Çelik: Hem de Türkeş’i bile sevmeyen insanlardı bunlar yani. Türkeş’in pasif kaldığını, mesela, bu adamlara sahip çıkmadığını falan, “Bunlardan ayrılacağız, yeni bir parti kuralım, yeni bir şey kuralım” diyen adamlardı yani ve bu işi o tanımadıkları Abdullah Çatlı’yla yapmaya çalışıyorlardı yani.</span></p>

    <p class="duz" xml:lang="tr"><span class="duz">Sağlar: Türkeş’e karşı birlikte yapıyorlardı.</span></p>

    <p class="duz" xml:lang="tr"><span class="duz">Çelik: Evet.</span></p>

    <p class="duz" xml:lang="tr"><span class="duz">Nilhan İlgün (DYP): Kaç yıllarında?</span></p>

    <p class="duz" xml:lang="tr"><span class="duz">Çelik: 77, 78...</span></p>

    <p class="baslik-3" xml:lang="tr"><span class="duyuru-baslik">Sofya’daki “Hintli”</span></p>

    <p class="duz" xml:lang="tr"><span class="duz">Abdullah Çatlı’nın yurtdışına çıkışının izlerini Mehmet Ali Ağca’yı izleyerek bulabiliyoruz. Bu nedenle, Ağca’yı bıraktığımız yere geri dönüyoruz.</span></p>

    <p class="duz" xml:lang="tr"><span class="duz">10 temmuz 1980’de, Hintli Joginder Singh pasaportuyla Bulgaristan’a giden Ağca, orada Abuzer Uğurlu’nun adamı Ömer Mersan’la buluştu. Ömer Mersan, patronu Abuzer Uğurlu’nun talimatıyla onu Sofya’nın Vitoşa Oteli’ne yerleştirdi ve bir miktar da para verdi.</span></p>

    <p class="duz" xml:lang="tr"><span class="duz">Abuzer Uğurlu, bu olaydan çok sonra askerî savcılığa verdiği ifadelerde, cezaevinden tanıdığı Doğan Yıldırım’ın<a class="footnote-link" href="#footnote-231-6" id="footnote-231-6-backlink">[6]</a> kendisine Sofya’da “Metin” adında bir arkadaşı olduğunu, ona gönderilmek üzere para istediğini, kendisinin de Sofya’da bulunan Ömer Mersan’la konuşup, paranın Metin adıyla bildiği Ağca’ya gönderildiğini anlattı.</span></p>

    <p class="duz" xml:lang="tr"><span class="duz">Ağca’nın 911 numaralı odasında kaldığı Vitoşa Oteli’nin 1078 numaralı odasında “Necati Çelik” adıyla kalan bir Türk daha vardı ki, o da Bekir Çelenk’ten başkası değildi.</span></p>

    <p class="duz" xml:lang="tr"><span class="duz">Aynı otelde kalan Ağca ile Çelenk arasında kısa bir görüşme geçti: Ağca, Çelenk’ten para ve Bulgaristan’da korunma istedi. Elindeki Hintli pasaportuyla Avrupa’ya geçmesi son derece riskliydi. İnterpol’ün kırmızı bültenindeydi. Sofya’da oturup, Türkiye’den gelecek pasaportu beklemekten başka çaresi yoktu.</span></p>

    <p class="duz" xml:lang="tr"><span class="duz">Çelenk, Ağca’ya Bulgaristan’da bir süre daha kalmasının sorun olmadığını söyledi. Bulgaristan İnterpol’e üye değildi ve transit geçiş olarak oturumu bir süre daha uzatılabilirdi. Ama birlikte görünmeleri tehlikeliydi. Ağca’nın MİT tarafından takip edildiğini haber almıştı.</span></p>

    <p class="duz" xml:lang="tr"><span class="duz">Ömer Mersan onu Vitoşa Oteli’nden alıp, Park Otel’e götürdü. Ayrıca Bulgaristan’daki oturumunun elli gün daha uzatılmasını sağladı.</span></p>

    <p class="duz" xml:lang="tr"><span class="duz">Bulgar polisinde Singh’le ilgili başka kayıtlar da vardı:</span></p>

    <p class="duz" xml:lang="tr"><span class="duz">Kaldığı otelden, İpekçi cinayetinden sonra firar edip Almanya’ya yerleşmiş olan Yalçın Özbey’le yaptığı telefon konuşması.</span></p>

    <p class="duz" xml:lang="tr"><span class="duz">Bir de 24, 26 ve 30 temmuz tarihlerinde İstanbul’daki bir nakliyat şirketine telefon edip, Abuzer Uğurlu ve Oral Çelik’le görüşmek istediği, ama onları bulup konuşamadığı.</span></p>

    <p class="baslik-3" xml:lang="tr"><span class="duyuru-baslik">Ömer Mersan, Vardar ve Kintex şirketleri</span></p>

    <p class="duz" xml:lang="tr"><span class="duz">Ömer Mersan, Abuzer Uğurlu’nun kardeşleriyle on yıl önceki öğrencilik yıllarında tanıştı. Daha sonra Abuzer Uğurlu’nun bir mağazasında çalışmaya başladı ve onunla birlikte gittiği Almanya’da kaldı. O tarihten itibaren Uğurlu’nun Bulgarlar, Suriyeliler ve Lübnanlılarla ithalat-ihracat işlerini yürütmeye başlayan Mersan, 1979’da bir Alman’la evlendi ve Münih’e yerleşti. Onun da gerektiğinde kullanmak üzere taşıdığı, Lübnanlı Kaft adına düzenlenmiş bir pasaportu vardı.</span></p>

    <p class="duz" xml:lang="tr"><span class="duz">Ömer Mersan, Abuzer Uğurlu’yla birlikte kaçakçılık yapan Selami ve Bekir Gültaş kardeşlerin sahibi bulunduğu Münih’teki Vardar şirketinde çalışmaya başlamıştı.</span></p>

    <p class="duz" xml:lang="tr"><span class="duz">Abuzer Uğurlu Türkiye’ye bir yandan Gültaşların Vardar şirketi aracılığıyla kaçak elektronik eşya, bir yandan da Bulgar Kintex şirketi aracılığıyla kaçak sigara sokuyordu. Bu iki işi yürütenlerin başında gelen Ömer Mersan, Münih-Sofya-İstanbul trafiğini idare etmekteydi.</span></p>

    <p class="duz" xml:lang="tr"><span class="duz">Kintex, bir Bulgar devlet şirketiydi. Merkezi, Sofya’da Vitoşa Oteli’nin de bulunduğu İvan Antonov Caddesi’nde, gece gündüz sivil polisler tarafından korunan üç katlı görkemli bir binaydı. Başında Bulgar gizli servisi Darshavna Sigurnost’un (DS) şeflerinden General Terziyev vardı. “Resmî” işlevi, “sanayi ve madencilikte kullanılan özel araç gereçler, patlayıcılar, halatlar ve sair malzeme; tazminat işleri, çok taraflı işlemler, transit geçiş işlemleri; transit aksesuvarları, spor ve balıkçılık aksesuvarları”ydı. Ama gerçekte Avrupa ile Türkiye ve Doğu ülkeleri arasındaki kaçakçılık işlemlerinden komisyon almaktaydı. General Terziyev bir yandan kaçakçılıktan komisyon alırken, bir yandan da kaçakçıları kendi kaçak mallarından almaya zorlamaktaydı. Terziyev ve işbirliği yaptığı kişiler, ortaklarıyla Kintex merkezinde değil, genel olarak Sofya’nın büyük otellerinde buluşmaktaydı.</span></p>

    <p class="duz" xml:lang="tr"><span class="duz">1970’li yılların sonlarında Türkiye’de “yakalanabilen” bazı kaçakçılık olaylarının altından da Kintex şirketi çıktı.</span></p>

    <p class="duz" xml:lang="tr"><span class="duz">Örneğin, 1977 yılında Kıbrıs bandıralı “Vasoula” gemisiyle Türkiye’ye sokulmak istenen 405 roketatar ve 10 bin roketatar mermisinin Kintex şirketi tarafından gönderildiği, Yargıtay kararıyla saptanmıştı.<a class="footnote-link" href="#footnote-231-7" id="footnote-231-7-backlink">[7]</a></span></p>

    <p class="duz" xml:lang="tr"><span class="duz">Konuyla ilgili Türk polisinin raporlarında da Kintex’in, sadece Türkiye’ye kaçak mal sokmak için kurulduğu sık sık yazılmaktaydı.</span></p>

    <p class="baslik-3" xml:lang="tr"><span class="duyuru-baslik">Sahte pasaportlar ve Ömer Ay</span></p>

    <p class="duz" xml:lang="tr"><span class="duz">12 Eylül’e ilerlenen günlerde Nevşehir’de karanlık işler dönüyordu. Bu ilin Emniyet Müdürlüğü’nde, çeşitli suçlardan aranmakta olan Abdullah Çatlı ve bazı arkadaşlarına, birbiri ardından sahte pasaportlar üretiliyordu.</span></p>

    <p class="duz" xml:lang="tr"><span class="duz">Çatlı’nın Nevşehir’deki Ülkücülük öğretmeni olan Ömer Ay, Nevşehir nüfusuna kayıtlı kimi MHP sempatizanları adına başvurulup çıkartılan pasaportlara, emniyetteki adamları aracılığıyla, cinayet suçlarından aranan Ülkücülerin fotoğraflarını yapıştırıyordu:</span></p>

    <p class="duz" xml:lang="tr"><span class="duz">Mehmet Şener’in fotoğrafı, Durmuş Unutmaz adına verilmiş 131065 sayılı pasaporta; Mehmet Ali Ağca’nın fotoğrafı, 136635 sayıyla Faruk Özgün adına verilmiş olan pasaporta ve kendisine çok benzeyen Hüseyin Fidan’ın fotoğrafı, aynı tarihte Galip Yılmaz adına kendisi için almış olduğu 136363 sayılı pasaporta...<a class="footnote-link" href="#footnote-231-8" id="footnote-231-8-backlink">[8]</a></span></p>

    <p class="duz" xml:lang="tr"><span class="duz">Çatlı’nın suç haritasını izlerken ipuçlarının sık sık Nevşehir’den geçmesine, bu ildeki olayların çoğunu yaşamış olan Nevşehirli bir görgü tanığı (adı bizde saklı) şu ilginç açıklamayı getiriyor:</span></p>

    <p class="duz" xml:lang="tr"><span class="duz">“Nevşehir’in coğrafyasının Ülkücü hareketin geçmişiyle ilginç bir beraberliği vardır. Ankara-Kayseri karayolunun, Hacıbektaş sapağından Nevşehir’e dönmez de, Kayseri’ye doğru ilerlersiniz, yolun sağlı sollu iki tarafında tespih tanesi gibi yerleşim yerlerine rastlarsınız. Bu köy ve kasabaların her birinden ünlü bir MHP’li çıkmıştır. Kayseri’ye doğru giderken sağda, tam kavşaktaki Avuç köyü, Abdülkadir Baş; Köşektaş, Osman Seyfi; Sarılar kasabası, sahte pasaport merkezi olarak anılmaktadır. Topaklı, Sahir Solmaz; Çalış, Burhan Temiz; daha sonra Mehmet Dönmez ve Zühtü Yorgancı’nın köyleri. Ömer Ay’ın köyü olan Adi köyü ise Ankara-Kayseri yolunun sol tarafına düşer.”</span></p>

    <p class="baslik-3" xml:lang="tr"><span class="duyuru-baslik">Pasaport Dairesi’nde yangın</span></p>

    <p class="duz" xml:lang="tr"><span class="duz">Nevşehirli tanık anlatmayı sürdürüyor:</span></p>

    <p class="duz" xml:lang="tr"><span class="duz">“Sahte pasaportlar olayına gelince; şu anda kızakta bulunan o zamanın pasaport şube müdürü ‘Pasaport hikâyesiyle ilgili anlatılanların hepsi doğrudur’ diyor. Sahte pasaportların hazırlandığı yer Sarılar kasabasıdır. Bu işin içinde Ömer Ay dışında, Abdülkadir Baş’ın ve o zamanki Emniyet müdürü Haydar Tek’in de olduğunu sanıyorum. Nevşehir Emniyeti Pasaport Dairesi meçhul kişiler tarafından yakıldı. Ömer Ay, Abdülkadir Baş ve Osman Seyfi akrabadır, aralarında aşiret bağı vardır.”</span></p>

    <p class="duz" xml:lang="tr"><span class="duz">O tarihlerde henüz aranmaya başlanmamış olan Ömer Ay’ın, özellikle Bahçelievler Katliamı sanıkları başta olmak üzere, kendisininki de dahil on bir pasaport düzenlettiği tahmin ediliyor. On bir pasaporttan üçünün, çeşitli tarihlerde Avrupa’da Şener, Ağca ve Ay’ın üzerinden çıktığı biliniyor.</span></p>

    <p class="duz" xml:lang="tr"><span class="duz">Bu pasaportlar içinde Mehmet Ali Ağca, Mehmet Şener ve Ömer Ay dışında, Oral Çelik (Harun Çelik adına) var mıdır? Ahmet Balta adına Nevşehir Gülşehir’den alınmış sahte kimliği kullandığını daha önce gördüğümüz Haluk Kırcı’ya, aynı ve başka isimle pasaport da çıkarılmış mıdır? Bu pasaportlarla yurtdışına kaçanlar arasında Yalçın Özbey, Soner Arın, Üzeyir Bayraklı, Samet Aslan, Ercüment Gedikli, Aydın Telli, Abdurrahman Kıpçak, Enver Tortaş, Mehmet Tanaydın, Alpaslan Alpaslan gibi Ülkücülerden hangileri vardır? Bilinmiyor ve sadece tahmin ediliyor.</span></p>

    <p class="duz" xml:lang="tr"><span class="duz">Çünkü Nevşehir Emniyeti Pasaport Dairesi’nin tüm kayıtları, bu olaydan bir süre sonra çıkan “esrarengiz” bir yangın sonucu tamamen yanmış, bitmiş, kül olmuş bulunuyor!<a class="footnote-link" href="#footnote-231-9" id="footnote-231-9-backlink">[9]</a></span></p>

    <p class="duz" xml:lang="tr"><span class="duz">Ömer Ay, 10 temmuz 1979’da Nevşehir’in Avanos ilçesinde, Orhan Karakurt adlı bir kişinin ölümüyle sonuçlanan kahve tarama eyleminden tutuklanıp yargılanmış ve delil yetersizliğinden beraat etmişti.</span></p>

    <p class="duz" xml:lang="tr"><span class="duz">17 haziran 1980’de CHP Nevşehir İl Başkanı Mehmet Zeki Tekiner’in öldürülmesi olayının aslî faillerinden olduğu anlaşıldığında, Ömer Ay, taşıdığı Galip Yılmaz pasaportuyla Almanya’nın Hamburg kentine çoktan yerleşmiş bulunuyordu.</span></p>

    <p class="duz" xml:lang="tr"><span class="duz">4 eylül 1981’de Konya Sıkıyönetim Askerî Mahkemesi, Ömer Ay hakkında gıyabî tutuklama kararı çıkardı. İsnat edilen suç, “Adam öldürmeye azmettirmek, silah taşımak, cürüm işleyenleri saklamak ve sahte pasaport tanzim etmek”ti.<a class="footnote-link" href="#footnote-231-10" id="footnote-231-10-backlink">[10]</a></span></p>

    <p class="baslik-3" xml:lang="tr"><span class="duyuru-baslik">Çeşmebaşı Operasyonu</span></p>

    <p class="duz" xml:lang="tr"><span class="duz">Nevşehir’den sahte pasaport alanların ilk uğrak yeri Sofya’ydı.</span></p>

    <p class="duz" xml:lang="tr"><span class="duz">Sofya’da beklemekte olan Ağca, müjdeyi Bekir Çelenk’ten aldı. Abuzer Uğurlu’dan gelen habere göre (bunu Çatlı diye anlamak da mümkündür) pasaportu hazırdı ve yakında eline ulaşacaktı. Bekir Çelenk, Ağca’ya bundan sonra kendisiyle görüşemeyeceğini, Almanya’da bulunan yakın dostu ve Ülkücü şef Musa Serdar Çelebi’yle ilişki kurmasını söyledi.<a class="footnote-link" href="#footnote-231-11" id="footnote-231-11-backlink">[11]</a></span></p>

    <p class="duz" xml:lang="tr"><span class="duz">Ömer Ay’ın 11 ağustos günü Nevşehir’den elde ettiği, Ağca’nın fotoğrafı yapışık Faruk Özgün pasaportu, kardeşi Zeki Çatlı aracılığıyla Abdullah Çatlı’ya ulaştı. 27 ağustos günü Osmanlı Bankası Taksim Şubesi’nden turist dövizi alındı. Ağca’nın Roma’daki savcılara yaptığı ilk açıklamalara göre, Faruk Özgün pasaportu, 30 ağustos günü Kapıkule’den 5 bin lira rüşvet karşılığı çıkış damgası sağlandıktan sonra, Abuzer Uğurlu’nun kanallarından Sofya’daki Ömer Mersan’a, ondan da, yanında 60 bin lira karşılığı markla birlikte Ağca’ya geldi.</span></p>

    <p class="duz" xml:lang="tr"><span class="duz">Mehmet Ali Ağca, daha sonra bu ifadesini değiştirdi ve pasaportun kendisine “Çeşmebaşı Operasyonu” adını verdikleri bir yolla ulaştığını söyledi.</span></p>

    <p class="duz" xml:lang="tr"><span class="duz">Bu ifadeye göre, Türkiye’den çıkan Abdullah Çatlı ve Oral Çelik, Türk-Bulgar sınırındaki bir çeşmenin başında Ağca’yla buluştular ve Faruk Özgün pasaportunu ona orada verdiler. Çatlı ve Çelik, bir turist otobüsüyle İsviçre’ye doğru yollarına devam ederken, Ağca Sofya’ya döndü ve oradan İsviçre’ye geçip ötekilere katıldı.</span></p>

    <p class="duz" xml:lang="tr"><span class="duz">Abdullah Çatlı da, 16 eylül 1985’te Roma Mahkemesi’nde yaptığı tanıklık sırasında, Mehmet Ali Ağca’nın ikinci ifadesini doğruladı: “Ağca’ya Bulgaristan’a gitmesini sağlayan pasaportu ben verdim. Pasaportu memleketten dostum olan bir komiser sağladı.”<a class="footnote-link" href="#footnote-231-12" id="footnote-231-12-backlink">[12]</a></span></p>

    <p class="duz" xml:lang="tr"><span class="duz">Ne yolla gelmiş olursa olsun, Ömer Ay’ın Nevşehir’de söz verdiği “düzgün” sahte pasaport, sonunda Mehmet Ali Ağca’ya ulaşmıştı. Artık Ağca’nın adı, Papa Suikastı’na kadar Faruk Özgün’dü.</span></p>

    <p class="baslik-3" xml:lang="tr"><span class="duyuru-baslik">Mehmet Eymür de Bulgaristan’da</span></p>

    <p class="duz" xml:lang="tr"><span class="duz">MİT’in gözde elemanlarından, o tarihlerde Kontrespiyonaj Daire Başkanlığı’nda Batı Devletleri Şube Müdürü olan Mehmet Eymür de, Bulgaristan’daki mafyanın içine kendi deyimiyle “sızmayı” başarmıştı.<a class="footnote-link" href="#footnote-231-13" id="footnote-231-13-backlink">[13]</a></span></p>

    <p class="duz" xml:lang="tr"><span class="duz">Eymür’ün Bulgaristan’daki yeraltı dünyasına sızmasını kimler sağlamıştı?</span></p>

    <p class="duz" xml:lang="tr"><span class="duz">“Yıldırım” kod adlı MİT ajanı Abuzer Uğurlu mu?</span></p>

    <p class="duz" xml:lang="tr"><span class="duz">Bir pasaport sorununu çözdüğü için Oflu İsmail mi?</span></p>

    <p class="duz" xml:lang="tr"><span class="duz">Yoksa MİT’te çalışırken, görevinden istifa edip, Malatyalı işadamı Kemal Derinkök’ün yanında çalışmaya başlayan sınıf arkadaşı Şahin Tolunoğlu mu?</span></p>

    <p class="duz" xml:lang="tr"><span class="duz">Dündar Kılıç, eniştesi Oflu İsmail’in, Mehmet Eymür’e yaptığı “kıyağı” yıllar sonra bakın nasıl anlatıyor:</span></p>

    <p class="duz" xml:lang="tr"><span class="duz">“Mehmet Eymür’ü Bulgarlar öldürecekti.</span></p>

    <p class="duz" xml:lang="tr"><span class="duz">Bulgar üst yöneticilerinden birinin kızına lokantada sarkıntılık yaptı. Daha sonra kızın evine gitmiş, sarkıntılığı uzatmış. Bulgarlar karar veriyorlar, öldürecekler. Eymür zannederek bir yüzbaşıyı öldürüyorlar.<a class="footnote-link" href="#footnote-231-14" id="footnote-231-14-backlink">[14]</a></span></p>

    <p class="duz" xml:lang="tr"><span class="duz">Bulgaristan’dan kaçarken Oflu İsmail’den 65 bin gulden aldı. İsmail bunun öldürüleceğini öğreniyor orada. Millî hisleri yüzünden bunu kurtarıyor.”<a class="footnote-link" href="#footnote-231-15" id="footnote-231-15-backlink">[15]</a></span></p>

    <p class="duz" xml:lang="tr"><span class="duz">MİT’in en değerli elemanı Eymür, “Mihri” takma adını alarak Bulgaristan’daki kaçakçıların içine nasıl sızmıştı?</span></p>

    <p class="duz" xml:lang="tr"><span class="duz">Bu sorunun yanıtını vermeden önce, Eymür’ün Bulgaristan günlüğünü okuyalım:<a class="footnote-link" href="#footnote-231-16" id="footnote-231-16-backlink">[16]</a></span></p>

    <p class="duz" xml:lang="tr"><span class="duz">“1980 yılında yurtdışında bir demirperde ülkesine gönderildim. Gittiğim yerdeki önemli görevlerimden bir tanesi Türkiye’ye müteveccih ideolojik kaçakçılık faaliyetlerini izlemekti. Burada Oflu İsmail denilen İsmail Hacısüleymanağaoğlu ve onunla ilişkili bazı Türk ve Ermeni kaçakçıların içlerine sızdım. Beni kendilerine yakın bulup çekinmeden yanımda bazı işlerini konuşuyorlardı. Bir demirperde ülkesinde bile bellerinde silahları, altlarında lüks otomobilleri, körpe yaştaki Bulgar ve Rus sevgilileriyle lüks otellerde ve villalarda yaşayan bu kişiler, esas görevimi bilmiyorlardı.”</span></p>

    <p class="duz" xml:lang="tr"><span class="duz">MİT’çi Eymür’ü Bulgaristan’daki yeraltı dünyasına kim tanıştırmıştı ki, “babalar” ondan hiç şüphelenmemişler ve onu kendilerinden biri sanıp yanında her şeyi rahatça konuşmuşlardı? Eymür’ü babalara tanıştıran Abuzer Uğurlu muydu?</span></p>

    <p class="duz" xml:lang="tr"><span class="duz">İstanbul Emniyet Müdürlüğü eski amirlerinden Ahmet Ateşli,</span> <span class="italik">Nokta</span> <span class="duz">dergisine (28 ağustos 1988) bakın neler söylüyor:</span></p>

    <p class="duz" xml:lang="tr"><span class="duz">“Mehmet Eymür Türkiye’de yaşadığı pembe hayatı yeterli bulmamış, yurtdışına görevli gitmiş, görevine ihanet ederek, vatandaşlıktan çıkarılan kişiyle beraber gezip dolaşmış, yiyip içmiştir.”</span></p>

    <p class="duz" xml:lang="tr"><span class="duz">Emniyetçi Ateşli, Eymür’ün Bulgaristan’da yeraltı dünyasından hangi babayla yiyip içtiğini söylemiyor.</span></p>

    <p class="duz" xml:lang="tr"><span class="duz">Acaba Abuzer Uğurlu mu?</span></p>

    <p class="duz" xml:lang="tr"><span class="duz">MİT görevlilerinin devlet sırlarını açıklayan anılar yazması yasal olarak olmasa da, gelenekler gereği hoş karşılanmaz. Eymür bu konuda da istisna.</span></p>

    <p class="duz" xml:lang="tr"><span class="duz">İsmail Bedük Olgaçay, emekli büyükelçi. Kırk iki yıllık Dışişleri yaşamının büyük bir bölümü büyükelçilik de dahil yurtdışında geçmiş. Anılarını, 1990 yılında</span> <span class="italik">Tasmalı Çekirge</span> <span class="duz">adında bir kitapta topladı.</span></p>

    <p class="duz" xml:lang="tr"><span class="duz">Emekli Büyükelçi Olgaçay’ın anılarında oldukça ilginç bilgiler var. Eski büyükelçi, Hiram Abas ve Mehmet Eymür’ün mason olduklarını iddia ederek, bu ikiliye bir de “önadı Paul olan, ülkemizde sahnelediği piyeslerde rol almak isteyenlerin kapısında kuyruk oluşturdukları komplo prodüktörü Henze”nin eklenmesini istiyor.</span></p>

    <p class="duz" xml:lang="tr"><span class="duz">Emekli büyükelçiye göre iki MİT’çi, Hiram Abas ve Mehmet Eymür, CİA’cı Paul Henze’yle ilişki içindeydiler.</span></p>

    <p class="duz" xml:lang="tr"><span class="duz">Olgaçay, bunun ardından ekliyor: “Bilhassa belirtmek istediğim, CİA ile masonluk arasındaki işbirliğinin kaçınılmaz olduğu, hatta bundan da öte ikisinin özdeşleşmiş bulunduğudur.”</span></p>

    <p class="duz" xml:lang="tr"><span class="duz">İtalyan Gladiosu’nun; P2 mason locası, İtalyan mafyası, Neonazi aşırı sağcılar ve CİA ilişkileri göz önüne alındığında, bizdeki durumun da çok farklı olmadığı ortaya çıkıyor: CİA ve MİT’in mason ekibi, Türk mafyası ve Ülkücüler...</span></p>

    <p class="baslik-3" xml:lang="tr"><span class="duyuru-baslik">Çatlı ailesiyle vedalaşıyor</span></p>

    <p class="duz" xml:lang="tr"><span class="duz">“Yurtdışına çıkmaya mecburdum, arkadaşlarımın hemen hepsine işkence yaptılar, hepsi işlemedikleri suçları kabul etmek zorunda kaldılar.”</span></p>

    <p class="duz" xml:lang="tr"><span class="duz">Abdullah Çatlı, 1986’da Paris’teki La Santé Cezaevi’nden ailesine gönderdiği mektupta böyle yazıyor.</span></p>

    <p class="duz" xml:lang="tr"><span class="duz">Çatlı’nın etrafındaki çember gittikçe daralıyordu. Ona ve eylemlerine artık ihtiyaç kalmamıştı. Tıpkı 12 Mart askerî darbesinde olduğu gibi, 12 Eylül darbesinde de Ülkücüler bir kenara atılmıştı. Bahçelievler Katliamı’ndan aranmaktaydı. Birçok olayda tetikçilere doğrudan emir vermesi yüzünden, çeşitli olaylarda adı veriliyordu. Askerî savcılar “MHP ve Ülkücü kuruluşlar”la ilgili durmadan delil topluyorlardı. Aleyhindeki ifadeler çoğaldıkça olayların baş sorumlusu konumuna gelmekteydi.</span></p>

    <p class="duz" xml:lang="tr"><span class="duz">Ülkücü derneklerin kapatılmasıyla, bu derneklerin kasalarından gelen paralar kesilmişti. Ayrıca, yeraltı dünyasının ilişkileri de eskisi kadar rahat değildi. Bazı “babalar” da yakalanıp cezaevlerine atılmıştı.</span></p>

    <p class="duz" xml:lang="tr"><span class="duz">Oysa, İstanbul’da yeni girdiği yeraltı dünyasıyla ilişkileri nedeniyle kendisi ve yakın çevresi bol paraya, lüks yaşama alışmıştı. Bu yaşantıyı kaçak olarak sürdürme olanakları da daralmaktaydı.</span></p>

    <p class="duz" xml:lang="tr"><span class="duz">Bir süredir hazırlamakta olduğu kaçma projesini yürürlüğe koymanın zamanı gelmişti. Mehmet Şener, Yalçın Özbey ve Mehmet Ali Ağca yurtdışına kaçmışlardı. Sıra artık Çatlı ve geri kalan “silah arkadaşları”ndaydı.</span></p>

    <p class="duz" xml:lang="tr"><span class="duz">Meral Çatlı’nın anlatımlarına geri dönüyoruz:</span></p>

    <p class="duz" xml:lang="tr"><span class="duz">“Selcen o zamanlar yirmi yedi günlüktü. İhtilalden bir iki gün sonra 14’ü 15 eylüle bağlayan gece Nevşehir’e döndüm. Gökçen de Nevşehir’deydi. Abdullah kaynımla birlikte (Zeki Çatlı) yirmi-yirmi beş gün sonra Nevşehir’e geldi. O günlerde aynı zamanda Haluk Kırcı yakalanmıştı. Bir hafta kaldı. Anne-babasıyla vedalaştı. Yurtdışına gideceğini bir annesi, bir de ben biliyordum. Ankara’ya, oradan da Mersin’e geçtiler, kalabalık bir grup (beş kişi), 7 TİP’li olayından arananlar, yurtdışına büyük ihtimalle karayoluyla gittiler.</span></p>

    <p class="duz" xml:lang="tr"><span class="duz">Bir daha haberi Viyana’dan geldi. Yurtdışına çıkması ondan istenilmişti. Yine bir ayrılık dönemi başlayacağı için kadın olarak sitem ettim. ‘Hep gizli yaşadık’ dedim, izah istedim. ‘7 TİP’li olayında devlet beni suçladı. Bari sen bana sorma’ dedi.”</span></p>

    <p class="duz" xml:lang="tr"><span class="duz">Çatlı yurtdışına kaçarken, birçok eylemde aktif olarak yer aldığı Türkiye’de; 1974’ten 12 eylül 1980’e kadar 2 109’u sol, 1 286’sı sağ görüşten olmak üzere toplam 5 388 vatandaş yaşamını kaybetmişti.</span></p>

    <p class="baslik-3" xml:lang="tr"><span class="duyuru-baslik">Viyana’dan mektup var</span></p>

    <p class="duz" xml:lang="tr"><span class="duz">Çeşitli yollardan yurtdışına çıkan Ülkücü kaçaklar, ekim ayının sonunda İsviçre’nin Olten kentindeki Hotel Anker’de yeniden bir araya geldiler: Abdullah Çatlı, Oral Çelik, Mehmet Şener, Mehmet Ali Ağca.</span></p>

    <p class="duz" xml:lang="tr"><span class="duz">Bu şehir Avrupa’daki Ülkücülerin önemli merkezlerinden biriydi. Çatlı’nın Avrupa’daki yaşamı sırasında yolu bu kente sık sık düştü. Buluşmada, ilerleyen bölümlerde adlarına rastlayacağımız Oltenli Ülkücüler de vardı.</span></p>

    <p class="duz" xml:lang="tr"><span class="duz">Üç gün sonra ayrıldılar. Mehmet Şener ve Mehmet Ali Ağca İsviçre’nin Zürich kentine geçti; Abdullah Çatlı ve Oral Çelik ise Papa Suikastı’na kadar üs olarak kalacakları Viyana’ya.</span></p>

    <p class="duz" xml:lang="tr"><span class="duz">Meral Çatlı, eşinin Viyana’da olduğunu, ondan aldığı ilk mektuptan öğrendi:</span></p>

    <p class="duz" xml:lang="tr"><span class="duz">“Nevşehir’den ayrıldıktan tam bir ay sonra Viyana’dan mektubu geldi. Arkadaşlarıyla birlikte kalabalık bir grup küçücük bir evde kaldıklarını yazıyordu. Daha sonra bir daha mektup almadım. Hep telefonla konuşuyorduk. İkinci mektubu kayınpederim istedi, çünkü polis onları daima rahatsız ediyordu. Her defasında yurtdışında olduğunu söylüyorlardı ancak polis inanmıyordu. Kayınpederim bir telefon görüşmesinde, ‘Oğlum yurtdışından bir mektup gönder, biz de bunu polise verelim ki, senin yurtdışında olduğun anlaşılsın’ dedi. Abdullah o nedenle yazdı ikinci mektubunu, yoksa biz telefonla konuşuyorduk. O dönemde ben polis tarafından rahatsız edilmedim. Kayınpederimi birkaç kere götürüp sıkıştırdılar. Bir de kaynım hapis yattı.”</span></p>

    <p class="duz" xml:lang="tr"><span class="duz">1980’li yıllar Çatlı ailesi için oldukça zor yıllardı. Evin büyük oğlu aranıyordu ve yurtdışına kaçmıştı. İkinci oğul Zeki Çatlı ise, Mehmet Ali Ağca’ya yataklık ve sahte pasaport sağlama suçlarından Konya Sıkıyönetim Mahkemesi’nde yargılandı. 1981’de Konya Cezaevi’ne girdi ve 18 ay hapis yattı.</span></p>

    <p class="baslik-3" xml:lang="tr"><span class="duyuru-baslik">MHP’nin Avrupa örgütü</span></p>

    <p class="duz" xml:lang="tr"><span class="duz">Çatlı ve arkadaşlarının Avrupa serüvenini anlatmaya başlamadan önce, MHP’nin yurtdışı örgütlenmesine kısaca göz atmakta yarar var.</span></p>

    <p class="duz" xml:lang="tr"><span class="duz">MHP, kuruluşundan itibaren Avrupa’da örgütlenmeye özel bir önem gösterdi. Bizzat Başbuğ Türkeş, taraftarlarını örgütlemek için Avrupa’ya sayısız gezilere çıktı ve bunlardan birinde de, MHP’nin mart 1975’te, Münih’te düzenlediği “Almanya Kurultayı”na başkanlık yaptı.</span></p>

    <p class="duz" xml:lang="tr"><span class="duz">MHP’nin yurtdışı dernekleri, 1976’ya kadar,</span> <span class="italik">Hergün</span> <span class="duz">gazetesinin genel yayın müdürü ve başyazarı, aynı zamanda partinin Federal Almanya başmüfettişi olan Enver Altaylı tarafından yönetildi. Enver Altaylı, 1976’dan beri Türkeş’in Almanya’daki banka hesabından 2 000 mark maaş alıyordu.</span></p>

    <p class="duz" xml:lang="tr"><span class="duz">Türkeş’le dostluğu çok eskilere dayanan Altaylı, MHP’nin yurtdışı örgütlerini ve aranan militanlarının Alman devletince korunmasını; Alman resmî makamları, Alman gizli servisi ve CİA’yla ilişkileri sayesinde sağlıyordu. Alman istihbarat örgütüyle ilişkilerini Dr. Kannapin adında bir Alman aracılığıyla kurmuştu.</span></p>

    <p class="duz" xml:lang="tr"><span class="duz">Dr. Kannapin, Alman CDU (Hıristiyan-Demokrat Birliği) partisine mensup bir siyasetçiydi ve Alman istihbarat örgütü BND’nin eski ajanlarından biriydi. Enver Altaylı’nın Almanya’da yakın ilişki içinde olduğu kişilerden biri de, Türkeş’in çok eski dostlarından olan CİA görevlisi Ruzi Nazar’dı. Altaylı, Kannapin’i de Ruzi Nazar’a olan yakınlığıyla tanımıştı.<a class="footnote-link" href="#footnote-231-17" id="footnote-231-17-backlink">[17]</a></span></p>

    <p class="duz" xml:lang="tr"><span class="duz">Altaylı gibi Özbekistan kökenli olan Ruzi Nazar, 1941’de Kızıl Ordu’dan kaçıp Nazilere katıldı. Daha sonra da Nazi ordusunda ünlü Türkistan Birliği’ni kurdu. 1944’te üst düzey subaylığa terfi ettikten sonra Berlin’de gerçekleştirdiği istihbarat ağının etkinliği, savaştan sonra CİA’ya geçmesini sağladı.</span></p>

    <p class="duz" xml:lang="tr"><span class="duz">1950’li yılların başında, Amerika’nın Sesi radyosu için program hazırladığı Münih’te, CİA ajanı Paul Henze’yle tanıştı. Henze ile Nazar, 1959’da Türkiye’nin Amerikan Büyükelçiliği’nde birlikte görev yaparlarken, Albay Türkeş’le sıkı bağ kurdular. Ruzi Nazar 1971’de Türkiye’den ayrıldı ve 1974’te Bonn’daki Amerikan Elçiliği’nde görevlendirildi. O zamanlardan beri MHP’li militanların Alman resmî makamları tarafından himayesini sağlıyordu.</span></p>

    <p class="duz" xml:lang="tr"><span class="duz">Enver Altaylı’nın yakın dostlarından biri de, MHP’nin Avrupa’daki şeflerinden Musa Serdar Çelebi’ydi.</span></p>

    <p class="duz" xml:lang="tr"><span class="duz">Gün Sazak’ın Gümrük ve Tekel bakanlığı sırasında bu bakanlıkta kontrolör olan M. Serdar Çelebi, MHP yöneticileriyle sıkı siyasî ve malî ilişkiler içindeydi. Aynı zamanda, TÜMPAŞ (Tüketim Maddeleri, Depolama ve Nakliye Anonim Şirketi) adlı şirketin kurucu ortaklarındandı. Şirketin ortakları arasında MHP’li Yılma Durak ve Mehmet Şandır da vardı...</span></p>

    <p class="duz" xml:lang="tr"><span class="duz">TÜMPAŞ’ın bazı belgeleri, 12 Eylül günü MHP’de yapılan aramalarda Türkeş’in kasasından çıktı. MHP iddianamesinde, şirket ortaklarından Yılma Durak’ın kaçakçı “Çayırovalı Osman”dan silah satın aldığı belirtildi. Mehmet Şandır da Gümrük ve Tekel Bakanlığı’nda kontrolördü, onun da MHP yöneticileriyle para ilişkileri vardı. Gün Sazak ve Güven Sazak’la birlikte “Tarih ve İslam Araştırmaları Vakfı”nın kurucularındandı.</span></p>

    <p class="duz" xml:lang="tr"><span class="duz">Musa Serdar Çelebi, 1978’den sonra Almanya’ya yerleşti. Merkezi Frankfurt’ta bulunan ve “gemi yapımıyla” uğraşan “Donault” adlı şirketin de ortakları arasındaydı. Çeşitli işleri arasında “gemi nakliyeciliği” de bulunan Bekir Çelenk’le film yapımcısı Berker İnanoğlu aracılığıyla tanışmıştı. Bu tanışıklık, daha sonra Bekir Çelenk’in Sofya’da verdiği ifadelerle de doğrulandı.</span></p>

    <p class="baslik-3" xml:lang="tr"><span class="duyuru-baslik">Yeni başkan Çelebi</span></p>

    <p class="duz" xml:lang="tr"><span class="duz">MHP’nin yurtdışı örgütlerinin ve başmüfettişliğinin Anayasa Mahkemesi tarafından kapatılmasından sonra, Avrupa’nın çeşitli kentlerinde bulunan 109 Ülkücü dernek, 1978 yılında Avrupa Ülkücü Türk Dernekleri Konfederasyonu (kısa adı: Avrupa Türk Federasyonu) çatısı altında toplandı. Genel Başkanlığına Lokman Kondakçı’nın seçildiği federasyonun kurucuları arasında, Musa Serdar Çelebi, Necati Uygur ve Halil Tireli gibi Ülkücüler vardı.</span></p>

    <p class="duz" xml:lang="tr"><span class="duz">Avrupa’daki Ülkücülerden ve işçilerden federasyon aracılığıyla toplanan paralar, Türkeş’in Alman bankalarındaki hesaplarına yatmaktaydı. Film prodüktörü Berker İnanoğlu’nun Türk işadamlarından topladığı bağışlar da Serdar Çelebi ve Enver Altaylı tarafından idare ediliyordu. Altaylı, Frankfurt’ta kiraladığı lüks villada oturuyordu. Bir süpermarketi ve Hereke adında bir ithalat-ihracat şirketi vardı. Serdar Çelebi’yle sürekli iş ilişkileri içindeydi.</span></p>

    <p class="duz" xml:lang="tr"><span class="duz">1979’da federasyonun başkanlığından ayrılıp Türkiye’ye dönen Lokman Kondakçı’nın, bu ilişkilerle ilgili Hasan Fehmi Güneş’e ayrıntılı bilgiler verdiğini görmüştük.<a class="footnote-link" href="#footnote-231-18" id="footnote-231-18-backlink">[18]</a></span></p>

    <p class="duz" xml:lang="tr"><span class="duz">Lokman Kondakçı’nın ayrılmasından sonra, federasyonun genel başkanlığına Musa Serdar Çelebi getirildi.</span></p>

    <p class="duz" xml:lang="tr"><span class="duz">M. Serdar Çelebi yönetimindeki federasyon, 12 Eylül’den sonra Türkiye’deki gelişmelere ve MHP’deki yönelimlere de paralel olarak İslamcı bir taban aramaya ve cami çevrelerinde örgütlenmeye girişti. Bağlı kuruluş sayısı 149’a çıktı.</span></p>

    <p class="duz" xml:lang="tr"><span class="duz">Abdullah Çatlı ve arkadaşları Avrupa’ya ayak bastıklarında MHP’nin Avrupa örgütünde durum oldukça karışıktı. Avrupa’daki militanlar da Türkiye’dekiler gibi ideolojik bir karışıklık içindeydiler.</span></p>

    <p class="duz" xml:lang="tr"><span class="duz">Türkeş ve MHP yöneticilerinin tutuklanması ve MHP’ye karşı dava açılması örgütü şoke etmişti. 12 Eylül darbesine karşı ne tavır takınılacağı belirlenememişti. Türkeş’in izleyeceği siyaset bekleniyordu. M. Serdar Çelebi ekibi, otoritesini örgütün tamamına kabul ettirmek ve örgüt yapısını İslamcı çizgiye çekmek istiyordu. Buna karşılık, “Komünizme karşı mücadeleyi demokratik yöntemlerle sürdürelim” sesleri de çıkmaya başlamıştı. Çatlı ve öteki firarîlerin Avrupa’ya geldiklerinin duyulması da çeşitli nedenlerle tepkilere yol açmıştı: Türkiye’de meydana gelen ayrılıklar ve Çatlı’nın MHP’den koptuğu konuşulmaktaydı ve neyi temsil ettiği iyi bilinmiyordu. Çatlı ekibinin mafya ve MİT’le ilişkileri yaygın söylentiler halinde anlatılıyor ve suçlandıkları cinayetler kuşkulara yol açıyordu.</span></p>

    <p class="baslik-3" xml:lang="tr"><span class="duyuru-baslik">Ağca’nın Avrupa’daki pahalı gezintisi</span></p>

    <p class="duz" xml:lang="tr"><span class="duz">Mehmet Ali Ağca, Zürich’e gelişinden, 13 mayıs 1981’deki Papa Suikastı’na kadar geçen zaman içinde Avrupa’nın çeşitli merkezlerinde bol paralar harcayarak dolaştı.</span></p>

    <p class="duz" xml:lang="tr"><span class="duz">Rastlantı bu ya, dolaştığı yerlerin çoğu da uluslararası silah ve uyuşturucu mafyasının buluşma merkezleriydi!</span></p>

    <p class="duz" xml:lang="tr"><span class="duz">Bu kısa sürede gezdiği yerleri alt alta sıralamak bile insanın başını döndürüyor: İsviçre’de Zürich, Olten; Almanya’da Frankfurt, Hamburg, Nürnberg, Batı Berlin, Münih; Fransa’da Paris; İtalya’da Como, Milano, Roma; Avusturya’da Viyana; Belçika’da Masmechlen; İspanya’da Mallorca Adası; Tunus...</span></p>

    <p class="duz" xml:lang="tr"><span class="duz">Aslında Ağca buralara gezmeye gitmemişti.</span></p>

    <p class="duz" xml:lang="tr"><span class="duz">Buralarda birilerini ve bir şeyleri bekledi, birileriyle görüştü, birilerinden paralar aldı, bir yerlerle uzun telefon konuşmaları yaptı. Gittiği her yerde otellerde kaldı, lüks restoranlarda yemek yedi, pahalı butiklerden alışveriş yaptı.</span></p>

    <p class="duz" xml:lang="tr"><span class="duz">Papa Suikastı’nı soruşturanlar, yedi ay süren bu serüvenin maliyetinin yaklaşık 50 bin doları bulduğunu hesapladılar.</span></p>

    <p class="duz" xml:lang="tr"><span class="duz">Dernekleri kapatılmış, kaynakları kurumuş olan Ülkücüler o sıralarda maddî sıkıntı içindeydiler. Yurtdışına kaçabilenler, Türk Federasyonu’na bağlı derneklerin verebildiği 150-200 marklarla geçinmekte, bu derneklerin lokallerinde yatıp kalkmaktaydılar.</span></p>

    <p class="duz" xml:lang="tr"><span class="duz">Ülküdaşları bu durumdayken, Ağca’ya akıtılan paraların kaynağı neresiydi? Değirmenin suyu nereden gelmişti? Bir kısmının Musa Serdar Çelebi tarafından verildiği saptanabildi ama gerisi açığa çıkarılamadı.</span></p>

    <p class="baslik-3" xml:lang="tr"><span class="duyuru-baslik">Ağca adım adım izleniyor</span></p>

    <p class="duz" xml:lang="tr"><span class="duz">Ağca’nın Faruk Özgün adıyla yaşadığı yedi aylık bu serüven, Avrupa ülkelerinin istihbarat örgütleri tarafından adım adım izlendi. İtalyan gizli servisi şefi General Santovito’nun Papa Suikastı’nın hemen ardından Roma Savcılığı’na gönderdiği raporda, Ağca’nın yattığı fahişelerin adlarına kadar yazmış olması, bunun delillerinden biridir.</span></p>

    <p class="duz" xml:lang="tr"><span class="duz">Alman polisi, Ağca’nın bu gezileri sırasında bir suikast girişimine uğradığını da saptadı. Alman polisinin İtalyan gizli servisine gönderdiği raporda, “Ağca’nın bir patlayıcı saldırısından ucu ucuna kurtulduğu; suikastın, onu çok geveze ve güvenilmez gören kendi hareketi içindeki Türk unsurlar tarafından organize edildiği...” yazıyordu.</span></p>

    <p class="duz" xml:lang="tr"><span class="duz">Ağca’nın gezdiği yerler Türk Dışişleri ve dolayısıyla MİT tarafından da haber alınıyordu.</span></p>

    <p class="duz" xml:lang="tr"><span class="duz">Bonn’daki Türk Büyükelçiliği, Alman Dışişleri Bakanlığı’nı iki kez uyardı, Ağca’nın 3 ekimde Frankfurt’ta, 6 kasımda da Berlin’de görüldüğünü bildirdi.</span></p>

    <p class="duz" xml:lang="tr"><span class="duz">Milano’daki Türk Başkonsolosluğu’nu telefonla arayan genç bir Türk kızı, Konsolos Yardımcısı Senbir Tumay’a, Ağca’nın Biffi Restoran’da oturmakta olduğunu haber verdi. Konsolosluk durumu hemen İtalyan polisine bildirdi. Polis Biffi Restoran’ı bastığında Ağca’yı bulamadı. Kızın durumundan kuşkulanmış olan Ağca, oradan kaçmıştı.<a class="footnote-link" href="#footnote-231-19" id="footnote-231-19-backlink">[19]</a></span></p>

    <p class="duz" xml:lang="tr"><span class="duz">Mehmet Ali Ağca, bu Avrupa gezisi sırasında Türkeş’e de Münih’ten bir mektup yazdı. Mektubunda şöyle diyordu:</span></p>

    <p class="alinti-ilk-paragraf" xml:lang="tr"><span class="dar-paragraf-italik">Sayın Başbuğum,</span></p>

    <p class="alinti" xml:lang="tr"><span class="dar-paragraf-italik">Önce en derin hürmetlerimle ellerinizden öper, pek sıcak ve babacan ilgilerinize sonsuz şükran borcumu ifade etmek isterim, beni bağrına basan Ülkücü kardeşlerimin her türlü yardımı sayesinde hiçbir şeyden zorum yoktur. Türk olmanın gururuyla yüce dava uğrunda üzerime düşen her görevi şerefle yerine getirmenin huzuru içindeyim. Tanrı Türk’ü korusun ve yüceltsin.</span></p>

    <p class="alinti" xml:lang="tr"><span class="dar-paragraf-italik">En derin saygılarımla.</span></p>

    <p class="duz-sagdan-blok-altta-bosluk" xml:lang="tr"><span class="dar-paragraf-italik">Mehmet Ali Ağca<a class="footnote-link" href="#footnote-231-20" id="footnote-231-20-backlink">[20]</a></span></p>

    <p class="baslik-3" xml:lang="tr"><span class="duyuru-baslik">Almanya’da faili meçhul cinayetler</span></p>

    <p class="duz" xml:lang="tr"><span class="duz">Ağca’nın Avrupa’nın çeşitli merkezlerinde dolaştığı sıralarda, Almanya’da, peş peşe iki faili meçhul cinayet işlendi. Türk Federasyonu yöneticilerinden Necati Uygur 25 kasım 1980’de, Yusuf İsmailoğlu 24 şubat 1981’de öldürüldü. Katilleri bulunamayan bu cinayetlerin Mehmet Ali Ağca tarafından işlendiği söylentileri Ülkücüler arasında yayıldı. Papa’ya suikast girişiminden sonra çıkan gazetelerde de, Ağca’nın, Almanya’da iki MHP’liyi öldürdüğü başlıkları yer aldı.</span></p>

    <p class="duz" xml:lang="tr"><span class="duz">Federal Alman polisinin Papa Suikastı’ndan sonra 18 mayıs 1981 tarihinde Roma’ya gönderdiği ilk raporda bu cinayetler hakkında bilgi verildikten sonra şöyle denildi: “... failler bulunamamıştır. Ağca olayıyla ilişkisi olanak dışı değildir.”</span></p>

    <p class="duz" xml:lang="tr"><span class="duz">Ağca’nın M. Serdar Çelebi’den aldığı paraların bu cinayetlerle ilgisi var mıydı? Bilinmiyor. Roma duruşmaları sırasında da bu konuyla ilgilenilmedi.</span></p>

    <p class="duz" xml:lang="tr"><span class="duz">Türk Federasyonu’nun yönetiminde öldürülen bu kişilerden boşalan yerlere Behlül ve Hasan Taşkın getirilmişti. Taşkınların, Almanya’nın Aşağı Saksonya eyaletinde uyuşturucu ticareti gibi bazı karanlık ilişkileri de devraldıkları, cinayetlerin bu yüzden işlendiği iddiaları ortaya atıldı.</span></p>

    <p class="duz" xml:lang="tr"><span class="duz">Ağca’nın cinayetlerle bir ilgisinin olup olmadığı bilinmiyordu ama öldürülenlerin yerine geçen Behlül ve Hasan Taşkın’ı tanıdığı muhakkaktı! Papa Suikastı’ndan sonra ortaya çıkan polis kayıtlarında, Ağca’nın İtalya’da kaldığı otellerden, Almanya’nın Sarsted-Hildesheim kasabasını arayıp buradaki Behlül ve Hasan Taşkın’la uzun telefon görüşmeleri yaptığı ortaya çıktı. İtalya anti-terör polisi Digos’un Papa’ya suikast girişiminden sonra yazdığı 27 mayıs 1981 gün ve N. 051-195/81 sayılı raporunda, Ağca’nın yakınları arasında sayılan Hasan ve Behlül Taşkın’ın adları da vardı.</span></p>

    <p class="baslik-3" xml:lang="tr"><span class="duyuru-baslik">Grillmayer’in silahları</span></p>

    <p class="duz" xml:lang="tr"><span class="duz">Mehmet Ali Ağca ile Serdar Çelebi 26 aralıkta Milano’da buluştular. Bu buluşmada neler konuşuldu anlaşılamadı ama Çelebi’nin Ağca’ya 1 000 mark bıraktığı biliniyor.</span></p>

    <p class="duz" xml:lang="tr"><span class="duz">Ocak 1981’de ise, bu kez Avusturya’daki Ülkücü şeflerden biri Roma’ya geldi; Ağca’ya 40 bin Avusturya şilingi para ve Viyana’daki Abdullah Çatlı ile Oral Çelik’ten selam getirdi.</span></p>

    <p class="duz" xml:lang="tr"><span class="duz">Mehmet Ali Ağca, mart 1981’de “çağrıldığı” Avusturya’ya gitti.</span></p>

    <p class="duz" xml:lang="tr"><span class="duz">Viyana’da Jheringasse’deki evde buluştuğu Abdullah Çatlı, Oral Çelik ve Mehmet Şener ona, çok önemli birinin vurulması için Bekir Çelenk’ten büyük bir para teklifi aldıklarını açıkladılar. Kimin vurulacağı belli değildi ama silahların nereden alınacağı belliydi. Bekir Çelenk onlara Otto Tritner adında birinin adresini vermişti.</span></p>

    <p class="duz" xml:lang="tr"><span class="duz">Ağca ile Oral Çelik verilen adrese gittiklerinde, silah dükkânının arkasındaki bir odaya alındılar ve burada yaşlı Otto Tritner’in yanındaki, silah işinin esas patronu Horst Grillmayer’i tanıdılar.</span></p>

    <p class="duz" xml:lang="tr"><span class="duz">Grillmayer’in Türkçe konuşmasına çok şaşırdılar. Ortadoğu ülkelerine silah satmakta olan bu silah tüccarı, onlara, “yaptığı meslekte birçok dili bilmenin yararlı olduğunu” söyledi.</span></p>

    <p class="duz" xml:lang="tr"><span class="duz">Eski bir Nazi olan Grillmayer, 1966’da Kanada’da bulunmuş, daha sonra ABD Savunma Bakanlığı hesabına Avusturya ordusunda çalışmıştı. 1974’te Birleşmiş Milletler Barış Gücü mensubu olarak Ortadoğu’da bulunmuş, Golan Tepeleri’ni mayından arındırma işinde de görev almıştı. İki yıl önce Avusturya’ya döndüğünde silah satış ruhsatı elde etmişti ve o zamandan beri her yere ve özellikle Lübnan, Türkiye ve Afrika’ya silah satmaktaydı. Bütün bu işleri nedeniyle, Avusturya, Alman, Amerikan ve İsrail gizli servisleriyle yakın ilişkiler kurmuştu. Aynı ideolojiyi paylaştığı Avusturya ve Alman Neonazilerine de silah vermekteydi.</span></p>

    <p class="duz" xml:lang="tr"><span class="duz">Oral Çelik, Grillmayer’e dört adet Browning istediklerini söyledi. Grillmayer’in ortağı Tritner kısa bir süre önce İsviçre’den yirmi bir adet Belçika yapısı 9 mm Herstal getirtmiş ve kayıtlarını yok etmişti. NATO yapımı silahlardan dördü, yedek şarjörleri ve mermileriyle birlikte getirildi. Oral Çelik dört silah, şarjörler ve mermiler için 60 şilingi peşin ödedi.</span></p>

    <p class="duz" xml:lang="tr"><span class="duz">Bu işi bitirdikten sonra, Bekir Çelenk’i Londra’da kalmakta olduğu otelden arayıp silahları aldıklarını söylediler. O da onlara 30 martta Zürich’te buluşmak üzere bir randevu verdi.</span></p>

    <p class="duz" xml:lang="tr"><span class="duz">Zürich’e 30 martta trenle giden Oral Çelik ve M. Ali Ağca’yı garda, oradaki Ülkücülerden Mahmut İnan karşıladı. Ağca, içinde bir Browning tabanca, yedek şarjör ve üç kutu mermi bulunan küçük çantayı Mahmut İnan’a verip saklamasını istedi. Arabasının bagajına koyduğu çantayı kendisi saklamayan Mahmut İnan, tabancayı daha sonra Olten’e götürüp Ömer Bağcı’ya emanet etti.</span></p>

    <p class="duz" xml:lang="tr"><span class="duz">Diğer üç Browing Abdullah Çatlı’nın bulunduğu Viyana’da kalmıştı.<a class="footnote-link" href="#footnote-231-21" id="footnote-231-21-backlink">[21]</a></span></p>

    <p class="baslik-3" xml:lang="tr"><span class="duyuru-baslik">Zürich toplantısı</span></p>

    <p class="duz" xml:lang="tr"><span class="duz">Oral Çelik ile Mehmet Ali Ağca, 30 mart 1981 akşamı Zürich’teki Sheraton Oteli’nin gece kulübünde uluslararası kaçakçı Bekir Çelenk ve iş arkadaşı Türk Federasyonu Başkanı Musa Serdar Çelebi’yle buluştular. Bu buluşmaya Bekir Çelenk Londra’dan, Musa Serdar Çelebi Frankfurt’tan uçakla geldi.<a class="footnote-link" href="#footnote-231-22" id="footnote-231-22-backlink">[22]</a></span></p>

    <p class="duz" xml:lang="tr"><span class="duz">Gerisini Fransız gazeteci Jean-Marie Stoerkel’in kitabından özetleyelim:</span></p>

    <p class="duz" xml:lang="tr"><span class="duz">“Frankfurt’a Lufthansa uçağıyla varan M. Serdar Çelebi, onları Sheraton’un holünde beklemektedir. Tam o sırada Londra uçağından inmiş olan Bekir Çelenk de on dakika sonra onlara katılır. Kafasında bir sürü şey vardır, bunlara bir de taşınma işi eklenmiştir. (Nisan ayının başında Londra’da Ridge Avenue’de kiraladığı lüks apartman dairesine taşınması gerekmektedir.)</span></p>

    <p class="duz" xml:lang="tr"><span class="duz">Çelebi ile Çelenk önce ayrı bir yerde konuştular. Birlikte Almanya’da bir gıda maddeleri dağıtım şirketi kurma hazırlığındaydılar.</span></p>

    <p class="duz" xml:lang="tr"><span class="duz">Sonra barda ötekilerle buluştular.</span></p>

    <p class="duz" xml:lang="tr"><span class="duz">Mafya babası, Skoç, ötekiler portakal suyu ısmarladı. Sonra Bekir Çelenk açıklamaya başladı:</span></p>

    <p class="duz" xml:lang="tr"><span class="duz">– İşte şimdi söylüyorum, haklanacak adam Papa. Daha önce de söylediğim gibi 3 milyon markı paylaşacaksınız. Para benim aracılığımla Almanya’daki bir hesaba yatacak. Geri kalanı sizin işiniz.</span></p>

    <p class="duz" xml:lang="tr"><span class="duz">Çelenk’in sadece bir aracı olduğu açıktı.</span></p>

    <p class="duz" xml:lang="tr"><span class="duz">Oral Çelik sordu:</span></p>

    <p class="duz" xml:lang="tr"><span class="duz">– Peki ya parayı veren kim?</span></p>

    <p class="duz" xml:lang="tr"><span class="duz">Çelenk kendine sorular sorulacağını hesaplamıştı. Fena halde sıkılmış gibi göründü...</span></p>

    <p class="duz" xml:lang="tr"><span class="duz">Sonra güven verici bir tonda devam etti:</span></p>

    <p class="duz" xml:lang="tr"><span class="duz">– Doğrusunu isterseniz, kararı kimin aldığını ben bile bilmiyorum.</span></p>

    <p class="duz" xml:lang="tr"><span class="duz">Ağca ve Oral Çelik gözlerini dikmiş, dikkatle ona bakıyorlar ve açıklama bekliyorlardı.</span></p>

    <p class="duz" xml:lang="tr"><span class="duz">Çelenk’in sesi giderek değişti:</span></p>

    <p class="duz" xml:lang="tr"><span class="duz">– Teklif bana İtalya’da şu şeydeki insanlar... Nasıl diyeyim?.. (Biraz durdu, yüzünde bilmece gibi bir gülümseme vardı.) Şeyde olan, diyelim ki, gizli ortamlarda.</span></p>

    <p class="duz" xml:lang="tr"><span class="duz">– Politikada mı? diye irkildi Ağca, daha da ilgilenmiş bir havada.</span></p>

    <p class="duz" xml:lang="tr"><span class="duz">– Bu insanlar resmî olarak hiçbir yerde yokturlar ama aslında her yerdedirler. İş âleminde, politikada, habercilikte, masonlukta. Kendi kendime, bu işten ne çıkarları olduğunu sorup duruyorum.</span></p>

    <p class="duz" xml:lang="tr"><span class="duz">Dalgın gözlerle hepsine teker teker bakarak yeniden konuştu:</span></p>

    <p class="duz" xml:lang="tr"><span class="duz">– Ama bunu bilmek zorunlu mu? Bana bir bakın: zenginim ve başarımın sırrı, bu tür sorular sormamamdır. Satın alırım, satarım ve kazancıma bakarım.<a class="footnote-link" href="#footnote-231-23" id="footnote-231-23-backlink">[23]</a> İş yapmak böyledir: bana bir teklif yapıldığında ya kabul ederim ya da ret. Geri kalanı... Size diyeceğim şu: ideoloji ve ahlak duygusu gibi şeyler hiç umurumda değil. Hiçbir şey bilmemek, baylar; mutluluğun bir biçimidir.</span></p>

    <p class="duz" xml:lang="tr"><span class="duz">– Karıştırmayalım, dedi Oral Çelik. M. Serdar Çelebi, Ağca ve ben çıkarcı kişiler değiliz, Ülkücü’yüz. Türk davası için ne yapıyorsunuz?</span></p>

    <p class="duz" xml:lang="tr"><span class="duz">– Zaten ben de bu yüzden sizi düşündüm.</span></p>

    <p class="duz" xml:lang="tr"><span class="duz">Ağca’ya doğru döndü ve devam etti:</span></p>

    <p class="duz" xml:lang="tr"><span class="duz">–</span> <span class="italik">Milliyet</span><span class="duz">’e yazdığın mektupta Papa’yı davan için öldürmekle tehdit eden sen değil miydin?..</span></p>

    <p class="duz" xml:lang="tr"><span class="duz">Gerekçeyi iyi bulmuştu. Son dirençlerini de ortadan kaldırdığını anladı; sözlerini işaretparmağını kaldırarak sürdürdü:</span></p>

    <p class="duz" xml:lang="tr"><span class="duz">– Beni iyi dinleyin: Papa ister sizin tarafınızdan vurulsun, ister başkaları, parayı verenler için bunun hiç önemi yok. Olaydan sonra, işi bitirdikten sonra, dilerseniz bunu politik bir eylem olarak ilan edin, bu sizin probleminiz. Benim size söyleyeceğim tek şey, bu işi yaparsanız, 3 milyon mark alacağınızdır.”</span></p>

    <p class="duz" xml:lang="tr"><span class="duz">Kabul ettiler. Ve bunu Bekir Çelenk’le beraber Sheraton’un gece kulübünde kutladılar.<a class="footnote-link" href="#footnote-231-24" id="footnote-231-24-backlink">[24]</a> Bu buluşmayı ve para teklifini Roma Mahkemesi’nde doğrulayan Ağca, Bekir Çelenk’ten başka yerlerde de, örneğin Mallorca Adası’nda da mesajlar aldığını söyledi. Ama suikast teklifini kesin olarak nerede, nasıl aldığını açıklamadı.</span></p>

    <p class="duz" xml:lang="tr"><span class="duz">Bu konudaki çeşitli varsayımlardan biri, Ağca’nın, Bekir Çelenk’in bu teklifini daha Türkiye’den ayrılmadan önce İstanbul’da Çatlı ve Çelik’ten duyduğu yolundadır.<a class="footnote-link" href="#footnote-231-25" id="footnote-231-25-backlink">[25]</a></span></p>

    <p class="duz" xml:lang="tr"><span class="duz">Uğur Mumcu ise Mallorca Adası’na dikkat çekmektedir: “Ağca, Mallorca Adası’ndaki Flamboyan Oteli’nde 25 nisan gününden 9 mayıs gününe kadar kalmış. Otel rezervasyonu Milano’dan yapılmış. Papa’ya suikast girişimi ise 13 mayıs gününe rastlıyor. Bu yüzden Mallorca’ya gelişi, buradaki temasları çok ama çok önemli.</span></p>

    <p class="duz" xml:lang="tr"><span class="duz">Ağca, Mallorca’da denize ayağını bile sokmamış. Otelin önündeki yüzme havuzuna da girmemiş. Buraya herhalde denize girmek için gelmemiş. Amacı başka. Amacı birileriyle burada buluşmak ve para almak.</span></p>

    <p class="duz" xml:lang="tr"><span class="duz">Ama kimden?</span></p>

    <p class="duz" xml:lang="tr"><span class="duz">Ağca’nın Mallorca’ya Bekir Çelenk tarafından sağlanan parayı almak için geldiğine inanılıyor. Bu konuda herhangi bir kayıt yok. Olmadığı için böyle mi, değil mi kanıtlamak çok güç. Mallorca, Bekir Çelenk ve ortağı Mehmet Cantaş’ın gemilerinin sık sık uğradıkları bir yer. Bu yüzden, bu olasılık üzerinde duruluyor.”<a class="footnote-link" href="#footnote-231-26" id="footnote-231-26-backlink">[26]</a></span></p>

    <p class="baslik-3" xml:lang="tr"><span class="duyuru-baslik">Henry Arsan</span></p>

    <p class="duz" xml:lang="tr"><span class="duz">Bekir Çelenk’in “resmî olarak hiçbir yerde, gerçekte her yerde” diye sözünü ettiği ama kim olduklarını bilmediği bu kişiler, Gladio’nun şefleriydi.</span></p>

    <p class="duz" xml:lang="tr"><span class="duz">Abdullah Çatlı ve çetesinin de, belki de kim olduklarını bilmeden emir aldıkları kişiler bunlardı.</span></p>

    <p class="duz" xml:lang="tr"><span class="duz">Bekir Çelenk, piramidin ancak en altındakilerden birini, “iş” ortağı Henry Arsan’ı tanıyordu.</span></p>

    <p class="duz" xml:lang="tr"><span class="duz">Öyleyse biz de yumağı çözebilmek için bu kişiden başlayıp yukarı doğru çıkalım.</span></p>

    <p class="duz" xml:lang="tr"><span class="duz">Altmış yedi yaşındaki Ermeni kökenli Suriyeli Henry Arsan’ın (bir adı da Henri Arslanyan) bir eli uyuşturucuda, öteki silah ticaretindeydi. Silah ticareti mesleğinin en yüksek noktasındaydı. Malları Bekir Çelenk’in gemileriyle taşınıyordu ve Henry Arsan ödemeyi Türklerden sağlanan uyuşturucunun parasıyla yapıyordu.</span></p>

    <p class="duz" xml:lang="tr"><span class="duz">“Narco-dolar” deyiminin yaratıcısı da bu Henry Arsan’dı. Yirmi yıldır İtalya’da yaşıyordu. Varese’de çok lüks bir villası vardı. İşlerini Milano’daki “Stibam İnternational Transport” şirketinin bürosundan yürütüyordu.</span></p>

    <p class="duz" xml:lang="tr"><span class="duz">1960’ların sonunda baz morfinin başlıca taşeronlarından biri olmuştu. Aynı zamanda Avrupa ile Ortadoğu arasında sigara, alkol ve silah kaçakçılığı yapıyordu.</span></p>

    <p class="duz" xml:lang="tr"><span class="duz">Tam işleri yolunda giderken, nisan 1973’te başına büyük bir “aksilik” geldi. Roma’da ajan olduğunu bilmediği birine 200 kilo baz morfin satarak DEA’nın (Amerikan Uyuşturucuyla Mücadele Örgütü) tuzağına düştü.</span></p>

    <p class="duz" xml:lang="tr"><span class="duz">Kendisiyle yapılan pazarlığı kabul etti: cezalandırılmamasına karşılık, DEA ve İtalyan İçişleri Bakanlığı’yla işbirliği yapacaktı. Böylece fiilen CİA’nın denetimine girmiş oldu. Ama bu sayede işleri de giderek çok büyüdü.</span></p>

    <p class="duz" xml:lang="tr"><span class="duz">Mayıs 1981’de, Roma’da Papa’nın suikasta uğradığı sıralarda, Cenevre’nin President Oteli’nde de büyük silah tüccarlarının Ortadoğu’ya silah sevkiyatı toplantısı yapılıyordu. Toplantı sonunda alınan kararlardan biri de, silahların saptanan yollardan sevk edilmesi işini Henry Arsan ile CİA ajanı Stephano Delle Chiae’nin yapmasıydı.</span></p>

    <p class="duz" xml:lang="tr"><span class="duz">Bu ikisi, İsrail silahlarını Kıbrıs üzerinden transit geçirip İran’a ulaştıracaklar, İsviçreli banker Albert Kunz da silahlara karşılık, İsrail adına düşük fiyatla İran petrolü alma pazarlığını yürütecekti.</span></p>

    <p class="duz" xml:lang="tr"><span class="duz">Henry Arsan’ın işleri bu toplantıdan sonra müthiş bir hızla büyüdü. İran, Tayvan, Somali, Irak, Arjantin gibi birçok ülkeye silah sevk ediyordu: M 48, Leopard II ve Basilica tankları; toplar, Kobra helikopterleri; Harpoon, Sam 7 ve Tow füzeleri; uranyum, tabanca, tüfek, cephane... Sadece Arjantin’e sattığı 20 adet Fransız Exocel füzesinin tanesi 4 milyon dolardı.</span></p>

    <p class="duz" xml:lang="tr"><span class="duz">Uyuşturucu konusunda ise DEA ajanı olduğu 1973’ten beri tehlikeli bir ikili oyunu şeytanca oynamaktaydı: bir yandan uyuşturucu karşılığı silah satarak kaçakçılıktan çıkar sağlıyor, öte yandan Türk, Alman ve Bulgar rakiplerinden kurtulmak için onları DEA’ya ihbar ederek muhbirlik yapıyordu.</span></p>

    <p class="duz" xml:lang="tr"><span class="duz">Ve dünyanın en büyük silah tüccarlarından Henry Arsan, silahtan değil ama uyuşturucudan tutuklandı.</span></p>

    <p class="duz" xml:lang="tr"><span class="duz">18 şubat 1983’te İtalya’da başlayan bu yüzyılın en büyük uyuşturucu davası olarak nitelenen davanın bir numaralı sanığıydı. CİA ve DEA’nın gayretleri bile onu kurtaramadı.</span></p>

    <p class="duz" xml:lang="tr"><span class="duz">Davayı yürüten Savcı Palermo’nun delilleri sağlamdı; elinde CİA raporları ve Bekir Çelenk’ten aldığı “Henry Arsan’ın CİA hesabına çalıştığı” itirafı vardı. Ancak o bunlara aldırmadı, Arsan’ı tutukladı.</span></p>

    <p class="baslik-3" xml:lang="tr"><span class="duyuru-baslik">Cezaevlerinde esrarengiz ölümler</span></p>

    <p class="duz" xml:lang="tr"><span class="duz">222 sanıklı “eroin mafyası” davasının sanıklarından 32’si Türk’tü. İtalyan sanıkların en ünlüsü Don Gerlando Alberti, Henry Arsan’ın baz morfininin başlıca müşterisiydi.</span></p>

    <p class="duz" xml:lang="tr"><span class="duz">Alman sanıklar Oberhofer ile Köfler, Türkiye’den getirilen çok büyük miktarlardaki baz morfini, Don Gerlando’nun Sicilya’daki laboratuvarlarına taşıyorlardı.</span></p>

    <p class="duz" xml:lang="tr"><span class="duz">Oberhofer hapisten kaçırıldı. Öteki Alman sanık Karl Köfler ise Bolzano Cezaevi’nde öldürüldü. Ölümüne, boğazını keserek intihar ettiği süsü verilmişti. Ama otopside, kalbine çok ince bir şiş saplanarak öldürüldüğü anlaşıldı.</span></p>

    <p class="duz" xml:lang="tr"><span class="duz">Henry Arsan ilk duruşmaya çıkarılmadı. Savcı Palermo, Köfler’in başına gelenin onun da başına geleceğinden korktuğu için Arsan’ı başka bir cezaevine nakletmişti. İlk duruşmayı izleyen gazetecilerden Örsan Öymen, şunları yazıyordu:</span></p>

    <p class="duz" xml:lang="tr"><span class="duz">“Dün başlayan duruşmada Henry Arsan, sanık sandalyesinde oturmuyordu. Küçük balıklar yargılanıyordu ilk raundda. Çoğu Türk. Bir bakarsınız büyük balık Arsan’ın da başına, olayın Alman uyruklu ikinci önemli sanığı Karl Köfler gibi bir bela gelebilir. Tutuklu bulunduğu hücrede kalbine yapılan bir iğne sonucu esrarengiz bir biçimde kaybolur ortadan...”<a class="footnote-link" href="#footnote-231-27" id="footnote-231-27-backlink">[27]</a></span></p>

    <p class="duz" xml:lang="tr"><span class="duz">Sanki Örsan Öymen’in kehaneti tuttu ve Henry Arsan 11 kasım 1984 sabahı Milano’nun Vittore Cezaevi’ndeki hücresinde ölü bulundu. Adlî tabibin teşhisi kalp kriziydi. Haberi Trento’da alan Savcı Palermo çılgına döndü. Arsan henüz hiçbir itirafta bulunmamıştı ama bir konuşmaya başlarsa, arkası çorap söküğü gibi gelecekti. Çaresiz bir şeklide otopsi istedi Savcı Palermo. Sonuç alınamayacağını biliyordu, çünkü Gladio şefi Gelli, bütün suç ortaklarına eski bir Nazi alışkanlığını aşılamıştı: yanında dijitalin bulundurmak! Henry Arsan, küçücük bir dozu bile iz bırakmadan öldüren bu zehirle ölmüşse, hiçbir otopsi bunu bir kalp krizinden ayıramazdı.<a class="footnote-link" href="#footnote-231-28" id="footnote-231-28-backlink">[28]</a></span></p>

    <p class="baslik-3" xml:lang="tr"><span class="duyuru-baslik">Vatikan’ın bankacısı</span></p>

    <p class="duz" xml:lang="tr"><span class="duz">Bekir Çelenk’le başlayıp, Henry Arsan’la devam ettiğimiz merdivenden bir basamak daha çıkalım: Roberto Calvi. Bir ayağı İtalyan mafyasında, bir ayağı Vatikan’da olan, eski Nazi, namı diğer Banker Calvi.</span></p>

    <p class="duz" xml:lang="tr"><span class="duz">Vatikan’ın daha önceki gözde bankeri Michele Sindona, 1980 yılında hileli bir iflas olayı ortaya çıkıp ABD’de mahkûm olunca, Banker Calvi, Kilise’nin malî işlerinde rakipsiz kaldı. Sindona’dan bankerlik işlerindeki her türlü entrikayı ve zimmete geçirmenin tüm hileli yollarını öğrenmişti.</span></p>

    <p class="duz" xml:lang="tr"><span class="duz">Banker Calvi, Vatikan’ın büyük hisseye sahip olduğu ve İtalya’nın en büyük özel bankası olan Milano’daki Banco Ambrosiano’nun başkanıydı. Ne olduğunu birazdan göreceğimiz P2 Mason Locası’nın önemli üyelerinden biriydi.</span></p>

    <p class="duz" xml:lang="tr"><span class="duz">Calvi’nin illegal eylemleri arasında, çeşitli malî spekülasyonlar, Milano basın grubu Corriere Della Sera’nın P2 locasına satılması, Venedik gazetesi</span> <span class="italik">il Gazzettino</span><span class="duz">’nun Hıristiyan-Demokratlara satılması, Roma günlük gazetesi</span> <span class="italik">Paesa Sera</span><span class="duz">’nın İtalyan Komünist Partisi’ne satılması gibi işlemler vardı. Aynı zamanda, Henry Arsan’ın uyuşturucu ve silah kaçakçılığından elde ettiği paraları da yönlendiriyordu. Latin Amerika’da aşırı sağı, İtalya’da ise hem P2’yi hem Hıristiyan-Demokratları ve hem de İtalyan Sosyalist Partisi’ni finanse ediyordu.</span></p>

    <p class="duz" xml:lang="tr"><span class="duz">Mart 1980’de P2 rezaleti patlak verince, başına gelecekleri anlayan Calvi, mafya liderlerinden Florio Carboni ve İsviçreli banker Albert Kunz’un yardımıyla İtalya’dan kaçtı. Ama cellatları onu İngiltere’de yakaladılar.</span></p>

    <p class="duz" xml:lang="tr"><span class="duz">Londra’da 1981 yılında bir köprüde asılmış olarak bulunan Banker Calvi’nin dramatik sonu için öne sürülen iki varsayımdan biri; Malvinas (Falkland) savaşı sırasında Arjantin’e Exocet füzeleri satılmasındaki rolü yüzünden İngiliz gizli servisi tarafından ortadan kaldırılmış olmasıydı. Ama daha geçerli olan olasılık, P2 Mason Locası tarafından öldürüldüğüydü.</span></p>

    <p class="duz" xml:lang="tr"><span class="duz">Calvi masonik bir biçimde öldürülmüştü. Boynuna geçirilen halata mason düğümü atılmıştı; cepleri mason sembolleriyle doldurulmuştu, hatta cinayet yeri bile simgesel özellikler taşıyordu. Calvi’nin cesedinin bulunduğu köprünün adı Blackfriairs, İngilizce’de “siyah cüppeli keşiş” anlamına gelmekteydi, Calvi’nin bağlı bulunduğu İngiliz locasının adı da Blackfriairs’ti.</span></p>

    <p class="duz" xml:lang="tr"><span class="duz">Gladio, infaza imzasını atmıştı.</span></p>

    <p class="baslik-3" xml:lang="tr"><span class="duyuru-baslik">“Kuklacı” Gelli ve P2 locası</span></p>

    <p class="duz" xml:lang="tr"><span class="duz">Basamakları çıkmaya devam ediyoruz ve Calvi’den onun bir üstüne, P2 Mason Locası’nın başkanı Licio Gelli’ye geliyoruz.</span></p>

    <p class="duz" xml:lang="tr"><span class="duz">XIX. yüzyılda kurulup sonradan yok olan “Propoganda Due” (P2) Mason Locası, 1966 yılında İtalya Büyük Şark Locası’nın o zamanki “üstadı azam”ı Giordino Gamberini’nin emriyle yeniden kurulmuştu. Locayı kurmakla da üstat Licio Gelli görevlendirilmişti.</span></p>

    <p class="duz" xml:lang="tr"><span class="duz">Gelli’nin mason locasındaki takma adı “Kuklacı”ydı (il Burattinaio). Bu ad ona, 7 aralık 1970’te “Rüzgârgülü” adı verilen hükûmet darbesi komplosunu sahneye koymasından sonra, P2 locası tarafından verilmişti.</span></p>

    <p class="duz" xml:lang="tr"><span class="duz">Gelli’nin ilginç olduğu kadar karanlık bir geçmişi vardı. Alman SS’lerine katılmış, Nazilerle birlikte savaşmış, hem KGB’ye, hem CİA’ya çalışmıştı.</span></p>

    <p class="duz" xml:lang="tr"><span class="duz">Licio Gelli İkinci Dünya Savaşı’nın başında Arnavutluk’taydı. Daha sonra SS’lere katıldı. Orada üst düzey baskın önderi konumuna geldi. Ve Naziler için bağlantı memuru olarak çalıştı. Görevlerinin arasında İtalyan partizanlarını bulmak ve onları ihbar etmek de vardı. Erken elde ettiği servetini, savaş zamanında Yugoslav devlet hazinesinin saklı bulunduğu İtalyan şehri Cattaro’da olmasına borçluydu. Bu hazinenin önemli bir kısmı bir daha Yugoslavya’ya geri dönmedi. Çünkü Gelli onu çalıp ortadan kaldırmıştı.</span></p>

    <p class="duz" xml:lang="tr"><span class="duz">İtalya’da on yıldan fazla bir süreden beri geliştirilen istikrarsızlaştırma (destablisation) stratejisinin hedeflerinden biri, İtalyan Hıristiyan-Demokratların sol kanadı ile İtalyan Komünist Partisi’nin ülkede kalıcı bir hükûmet kurmayı amaçlayan tarihsel uzlaşmasına engel olmaktı. P2’nin bu amaçla İtalya’da gerçekleştirdiği eylemlerde Gelli’nin kullandığı, CİA ajanı ve uluslararası terörist olan iki “gladyatörü” vardı: Francesco Pazienza ve Stephano Delle Chiae. Bu iki kişinin, Türk tetikçiler Abdullah Çatlı ve Mehmet Ali Ağca’yla ilişkilerini ileriki bölümlerde göreceğiz.</span></p>

    <p class="baslik-3" xml:lang="tr"><span class="duyuru-baslik">Süper P2</span></p>

    <p class="duz" xml:lang="tr"><span class="duz">Zirvede son iki isim, Vatikan’daki Papa’nın yanı başına yerleştirmişlerdi: P2’nin Vatikan’daki baş temsilcisi, Amerikan asıllı Kardinal Paul Casimir Mercinkus ve Vatikan’ın malî danışmanı, kara para uzmanı, Güney Amerika’daki diktatörlüklerin finansörü Michele Sindona.</span></p>

    <p class="duz" xml:lang="tr"><span class="duz">P2’nin iki önemli kolu vardı:</span></p>

    <p class="duz" xml:lang="tr"><span class="duz">1 - İtalyan gizli servisi (SİSMİ) içindeki uzantısı olan Süper SİSMİ. Gizli servisin patronu ve P2 üyesi General Giuseppe Santovito ve yardımcısı General Musumeci tarafından yönetiliyordu. İtalyanca adı “La Struttura Paralella” olan bu gizli örgüt, Gelli tarafından CİA ve mafyayla birlikte İtalyan istihbarat servisinin içine yerleştirilmişti. Gerilim stratejisini, istikrarsızlaştırma eylemlerini planlıyordu. Henry Arsan ve Bekir Çelenk’ten, Amerika’daki Cosa Nostra’ya ve Güney Amerika’ya kadar silah ve uyuşturucu kaçakçılığını, kara parayı kontrol ediyordu. Dezenformasyon, şantaj ve rüşvet konularında Monte-Carlo’daki komiteyle ortak çalışıyordu.</span></p>

    <p class="duz" xml:lang="tr"><span class="duz">2 - Monte-Carlo’daki yürütme komitesi olan süper P2 locası, Avrupalı ve Amerikalı tutucu şahsiyetlerden oluşuyordu. P2’nin 33. dereceye yükselmiş masonlarından oluşan üst konseyi Monte-Carlo Komitesi adıyla tanınmaktaydı. Gelli’nin başkanlığında, zaman zaman Monte-Carlo’daki Paris Oteli’nde toplanıyordu.</span></p>

    <p class="duz" xml:lang="tr"><span class="duz">P2 tarafından örgütlenen Monte-Carlo locası bütün dünyaya yayılmıştı ve üyeleri arasında, İtalyan Başbakanı Giulio Andreotti, ABD eski Dışişleri bakanlarından Henry Kissinger ile NATO eski genel sekreteri Alexander Haig’in de bulunduğu söyleniyordu.</span></p>

    <p class="baslik-3" xml:lang="tr"><span class="duyuru-baslik">Ve Gladio...</span></p>

    <p class="duz" xml:lang="tr"><span class="duz">Gladio adı o tarihlerde henüz bilinmiyordu. Bu karmaşık ilişkilerin arkasında bulunan örgütün adının Gladio olduğunun anlaşılması için 1990 yılını beklemek gerekti.</span></p>

    <p class="duz" xml:lang="tr"><span class="duz">İtalyan Savcı Felice Casson, yeraltına gömülü çok sayıda silah deposu buldu ve bunların İtalyan gizli servisinin emrinde olduğunu saptayınca harekete geçti. Başbakan Giulio Andreotti’ye gizli servisin arşivlerini inceleme izni için başvuruda bulundu. Uzun süre yanıt alamayan Savcı Casson, nihayet temmuz 1990’da bu izni alıp araştırmalarını sürdürünce, bir adı da “Süper NATO” olan, “Gladio”yu keşfetti.<a class="footnote-link" href="#footnote-231-29" id="footnote-231-29-backlink">[29]</a></span></p>

    <p class="duz" xml:lang="tr"><span class="duz">Başbakan Andreotti, 29 kasım 1990’da “Gladio” (Kılıç) adlı bu “devlet çetesi”ni lağvetti ama sorumluluktan kurtulamadı. Meclis’te kurulan, “Sağ Terörizmin Aydınlatılmamış Suikastları Komisyonu”nun önüne çıktı. Konu, eski askerî gizli servis SİFAR (sonradan SİSMİ) mensuplarının veya 1970’li yıllarda pek çok kez patlayıcı madde atılmasında bunlarla işbirliği yapanların; ayrıca soruşturma sırasında ipuçlarının yok edilmesine yardımcı olanların araştırılmasıydı.</span></p>

    <p class="duz" xml:lang="tr"><span class="duz">Sol terör örgütü Kızıl Tugaylar’ın Aldo Moro’yu öldürmesi olayının altından da Gladio çıktı. Sonunda İtalyan Devlet Başkanı Francesco Cossiga, “Eğer yasalar çiğnenmişse, suçlu benim” dedi.</span></p>

    <p class="duz" xml:lang="tr"><span class="duz">Derken, NATO’ya bağlı tüm Avrupa ülkelerinde gizli silahlı gruplar örgütlendiği ve gizli cephane depoları oluşturulduğu anlaşıldı. ABD yönetimi, Sovyet Kızıl Ordusu’nun Avrupa’yı işgal edeceği varsayımıyla, NATO üyesi bütün ülkelerde gizli kontrgerilla örgütleri kurmuştu. Bu örgütlenmenin iki ayağı vardı: yerüstünde özel komanda birlikleri, yeraltında “vatansever”lerden oluşan ve kural olarak hiçbir yasaya bağlı olmayan, köylere kadar inen gizli bir örgütlenme.<a class="footnote-link" href="#footnote-231-30" id="footnote-231-30-backlink">[30]</a></span></p>

    <p class="duz" xml:lang="tr"><span class="duz">NATO tarafından yönetilen ve planları CİA tarafından hazırlanan; merkezi, Brüksel’deki NATO karargâhı olan bu örgütler, birbirinin peşi sıra ortaya çıkarıldı ve sorumluları yargılandı: İtalya’da “Gladio”, Almanya’da “Stay Behind” veya “Gehlen Harekâtı”, Fransa’da “Rüzgâr Gülü”, İngiltere’de “Secret British Network Revealed”, Belçika’da “SDRA-8” veya “Glaive”, Hollanda’da “NATO Command” veya “0 ve 1 Örgütü”, İsviçre’de “P-26”, Avusturya’da “Schwert”, Yunanistan’da “B-8, Sheepskin” veya “Kızıl Teke Derisi Örgütü”, Türkiye’de “Özel Harp Dairesi” veya “Kontrgerilla” ya da son zamanlarda öne çıkan bir ad “Ergenekon”.<a class="footnote-link" href="#footnote-231-31" id="footnote-231-31-backlink">[31]</a></span></p>

    <p class="duz" xml:lang="tr"><span class="duz">Konuyla ilgilenen Alman yazar Leo A. Müller, Türkiye’deki “Gladio”yla ilgili olarak şunları yazdı:</span></p>

    <p class="duz" xml:lang="tr"><span class="duz">“Türk Gladio şubesi, ülkenin NATO’ya geçişinden bir yıl sonra kuruldu. Örgüt ilk başlarda ‘anti-terör örgütü’ olarak adlandırılıyordu ve Amerikan askerî misyonuna (Jussmat) yuvalanmıştı. Türk gladyatörler yirmi yıldan beri, ülkede terör, katliam ve işkenceye katılıyor. Türk gerilla örgütü, gizli NATO görevi içinde faaliyet gösteren en vahşi ve en kanlı birliklerden biriydi. Gizli örgüt 1970’li yıllarda ülkedeki güvensizlik ortamını yaratan terör saldırılarını yönetmiş ve askerî darbeye doğrudan katılmıştı. Türk gladyatörlerin finansmanı açıkça Amerikan yardımından sağlanmıştı. Türk Gladio örgütü, 1970’li yıllarda pek çok aydın ve işçi önderini katleden faşist ‘Bozkurtlar’ın saflarından toplanmıştır.”<a class="footnote-link" href="#footnote-231-32" id="footnote-231-32-backlink">[32]</a></span></p>

    <p class="duz" xml:lang="tr"><span class="duz">Gladio’nun tüm Avrupa ülkelerinde ortaya çıkarılması, Türkiye’de de “kontrgerilla tartışmaları”nın bir kez daha parlayıp sönmesine yol açtı. Bu arada Bülent Ecevit, “uzun yıllar saklamak zorunda kaldığı” bir gerçeği açıkladı:</span></p>

    <p class="duz" xml:lang="tr"><span class="duz">“1974’teki başbakanlığım sırasında zamanın Genelkurmay başkanı rahmetli Orgeneral Semih Sancar, Başbakanlık’ın örtülü ödeneğinden acil bir ihtiyaç için birkaç milyon lira istedi... Genelkurmay’dan, bu paranın ne amaçla istendiğini sormak zorunda kaldım. ‘Özel Harp Dairesi için istiyoruz’ yanıtı geldi... O zamana kadar bu dairenin tüm giderlerini bir gizli ödenekle ABD’nin karşıladığı, ancak artık ABD’nin bu parasal katkıyı kestiği, o nedenle Başbakanlık’ın örtülü ödeneğinden para istemek zorunda kalındığı bana bildirildi... Özel Harp Dairesi’nin nerede olduğunu sordum. ‘Amerikan Askerî Yardım Heyeti’yle aynı binada’ yanıtını aldım...”<a class="footnote-link" href="#footnote-231-33" id="footnote-231-33-backlink">[33]</a></span></p>

    <p class="baslik-3" xml:lang="tr"><span class="duyuru-baslik">Papa I. Johannes-Paulus’un esrarlı ölümü</span></p>

    <p class="duz" xml:lang="tr"><span class="duz">Çatlı, Çelik ve Ağca’nın Avrupa serüvenini öğrenebilmek için, biz yeniden İtalya’daki olaylara dönelim.</span></p>

    <p class="duz" xml:lang="tr"><span class="duz">Gladio’nun İtalya’da gerçekleştirdiği istikrarsızlaştırma eylemlerinin en çarpıcı örnekleri arasında, İtalyan Başbakanı Aldo Moro’nun kaçırılıp öldürülmesi ve Bologna Garı’nda katliama yol açan bombalama (85 ölü, 270 yaralı) vardı. Bologna Katliamı’nın kararı, masonların yürütme komitesi olan Monte Carlo Locası (Süper P2) tarafından alınmıştı.</span></p>

    <p class="duz" xml:lang="tr"><span class="duz">Papa I. Johannes-Paulus’un esrarengiz bir şekilde zehirlenerek ölmesinin sorumluluğu da P2’nin omuzlarındaydı.</span></p>

    <p class="duz" xml:lang="tr"><span class="duz">Papa I. Johannes-Paulus daha Vatikan’a lider olmadan, Venedik Kardinali Albino Luciani adını taşırken, P2’yle sürtüşmeye başlamıştı. “Papazlar Bankası” da denilen Venedik’teki “Banco Cattolica del Veneto”nun, satılmasına müthiş sinirlenmişti. Aldığı duyumlara göre, Vatikan’ın malî müşavirleri bu bankayı P2’nin bankası olan Banco Ambrosiano’ya beş milyon dolar rüşvet karşılığında satmışlardı. Yani alan da satan da P2’ydi.</span></p>

    <p class="duz" xml:lang="tr"><span class="duz">Papa seçildikten sonra da işin peşini bırakmadı, olaydaki kişileri araştırdıkça ürkütücü bilgilere ulaştı. Kendinden önceki papanın Vatikan’a malî danışman yaptığı Michele Sindona, tüm dünyada kritik bağlantıları olan, eroin ticaretinden Latin Amerika diktatörlerine uzanan karanlık bir zincirin halkası, kara para aklama uzmanıydı ve yönettiği paraların önemli bir kısmı mafyadan ve CİA’dan geliyordu. Vatikan Bankası’nın başkanı Başpiskopos Mercinkus’un ilişkilerini araştırınca, hemen hemen tüm kardinal ve piskoposların bu pisliğe batmış olduklarını fark etti. Ve Mercinkus’tan başlayarak temizliğe girişmeye karar verdi. Bu da onun sonu oldu.</span></p>

    <p class="duz" xml:lang="tr"><span class="duz">I. Johannes-Paulus’un papalığı otuz üç gün sürdü. 29 eylül 1978’de öldüğünde, yanında kimse olmadan ölen ilk papa oluyordu. Otopsi yapılmadı. 1975’ten beri doktorluğunu yapan Profesör Giovanni Rama çağrılmadı. Normal bir ölümle öldüğü açıklandı. Ölüm nedeni ve saati meçhul kaldı, dijitalinle zehirlendiği iddiaları kanıtlanamadı.</span></p>

    <p class="duz" xml:lang="tr"><span class="duz">Ama bir şey kanıtlandı: Gladio kendini merak edenleri affetmiyordu.</span></p>

    <p class="baslik-3" xml:lang="tr"><span class="duyuru-baslik">İtalya’da hızlı bahar</span></p>

    <p class="duz" xml:lang="tr"><span class="duz">Evet, Gladio affetmiyordu. 1981 yılının mart-nisan-mayıs aylarında İtalyan kamuoyu peş peşe gelen olaylar ve cinayetlerle sarsıldı. P2’nin peşine düşen gazeteciler, savcılar, polis müfettişleri kafalarına birer kurşun sıkılmış olarak ölü bulunuyordu. Aldo Moro cinayeti, I. Johannes-Paulus’un esrarengiz ölümü, Bologna Katliamı yeniden sorgulanmaya ve P2 ilişkileri medyada yoğun bir şekilde tartışılmaya başlandı.</span></p>

    <p class="duz" xml:lang="tr"><span class="duz">P2 locasının lideri Gelli’nin malikânesinde arama yapan polis, P2’nin gizli listelerini bulunca kıyamet koptu. Peş peşe gelen suikast ve sabotajların ardından patlak veren P2 skandalı, İtalyan kamuoyunu şaşkına çevirdi.</span></p>

    <p class="duz" xml:lang="tr"><span class="duz">Gelli’nin 962 kişilik listesinde kimler yoktu ki?</span></p>

    <p class="duz" xml:lang="tr"><span class="duz">Vatikan’daki birçok kardinal ve piskopos, ellinin üzerinde general ve amiral, iki bakan, gizli servisin ve emniyetin üst düzey yöneticileri, sanayiciler, işadamları, gazeteciler, pop yıldızları...</span></p>

    <p class="duz" xml:lang="tr"><span class="duz">P2, hücre sistemiyle çalışıyordu. Bu 962 kişi 17 hücreye bölünmüştü. Başka hücrelerin üyeleri birbirini tanıyor, hücre başkanları sadece kendi hücrelerini tanıyorlardı. Üyelerin tümünü bir tek P2 patronu Gelli biliyordu; malikânesinde bulunan listeler, “kim kimdir” şeklinde alfabetik bir sıralamaya konmuştu.</span></p>

    <p class="duz" xml:lang="tr"><span class="duz">“Kuklacı” lakaplı Gelli ve Banker Calvi sıkı takip altına alındılar.</span></p>

    <p class="duz" xml:lang="tr"><span class="duz">Ve İtalyanlara şok üstüne şok yaşatan bütün bu gelişmelere 13 mayısta son bir şok eklendi: Papa II. Johannes-Paulus’un, “Türk teröristi” Mehmet Ali Ağca tarafından vurulması...</span></p>

    <p class="baslik-3" xml:lang="tr"><span class="duyuru-baslik">Papa II. Johannes-Paulus’a suikast</span></p>

    <p class="duz" xml:lang="tr"><span class="duz">Vatikan’ın “malî işlerine” burnunu sokan Papa I. Johannes-Paulus’un esrarengiz bir ölümle bertaraf edilmesinden sonra, Gladio’nun Vatikan temsilcisi, Amerikan asıllı Kardinal Mercinkus’un konumu yeniden güçlenmişti. Daha sonra patlak veren P2 skandalını kendine bulaştırmamayı da başarabilmişti.</span></p>

    <p class="duz" xml:lang="tr"><span class="duz">Ama yine Papa tam anlamıyla ele geçirilmiş değildi. Banco Ambrosiano konusunda o da güçlükler çıkarıyordu. Vatikan’ın “ilericileri” sayılan Cizvitler, P2’nin baş döndürücü yükselişinden büyük rahatsızlık duyuyorlardı. P2’nin Vatikan Bankası’ndaki üstünlüğü ve bu üstünlük sayesinde çevirdiği kirli işler hâlâ tehdit altındaydı. Süper Sismi merkezinin, II. Johannes-Paulus’un da bertaraf edilmesi yolunda karar vermesi bu gelişmelerin bir sonucuydu. Ve artık ok yaydan çıkmıştı.</span></p>

    <p class="duz" xml:lang="tr"><span class="duz">8 nisanda Abdullah Çatlı ile Oral Çelik’i Viyana’da bırakıp Roma’ya gelen Mehmet Ali Ağca, 9 mayısta Milano’ya geçti. Suikast silahını “emanet” bırakmış olduğu, İsviçre’nin Olten kentindeki Ömer Bağcı’yı aradı ve silahı Milano’ya getirmesini istedi. Bağcı aynı günün akşamı yanında Oltenli Ülkücülerden iki kişiyle birlikte Milano’ya geldi, garın önündeki bir restoranda Ağca’yla buluştular.<a class="footnote-link" href="#footnote-231-34" id="footnote-231-34-backlink">[34]</a> Papa Suikastı’nda kullanılacak olan Browning marka tabancayı Ağca’ya iade eden Bağcı, o gece Olten’e geri döndü.</span></p>

    <p class="duz" xml:lang="tr"><span class="duz">Silahı alan Mehmet Ali Ağca Roma’ya geçti ve “İsa Pansiyon”a yerleşti.</span></p>

    <p class="duz" xml:lang="tr"><span class="duz">13 mayıs 1981 çarşamba günü, San Pietro Meydanı’nda Papa II. Johannes-Paulus’a suikast eylemini gerçekleştirdi: cipinin içinden kalabalığı selamlamakta olan Papa tam önüne geldiğinde, kamuflaj için elinde tuttuğu fotoğraf makinesini yere attı.</span></p>

    <p class="duz" xml:lang="tr"><span class="duz">Sonrasını kendi anlatsın:</span></p>

    <p class="duz" xml:lang="tr"><span class="duz">“... cebimden tabancamı çıkarıyorum. İki el ateş ediyorum, mermilerden biri Papa’nın vücuduna giriyor, diğeri elini sıyırıp geçiyor. Gerisi tarih... Bir ara, birinin beni iki eliyle tutup durdurduğunu hissediyorum, daha sonra da kalabalık ve polis etrafımı sarıyor...”<a class="footnote-link" href="#footnote-231-35" id="footnote-231-35-backlink">[35]</a></span></p>

    <p class="duz" xml:lang="tr"><span class="duz">Ağca kaçmaya çalışırken hemen yanında bulunan Rahibe Letizia tarafından durduruldu ve o anda üstüne kapanan biri sivil koruma görevlisi, iki kişi onu yere yapıştırdı. Tam o sırada elinde silah bulunan ikinci bir kişi, sütunlara doğru kaçıp gözden kaybolmayı başardı. Alanda bulunan Amerikalı turist Newton, önünden koşarak kaçan bu adamın arkadan iki poz fotoğrafını çekebilmişti...</span></p>

    <p class="baslik-3" xml:lang="tr"><span class="duyuru-baslik">İkinci tetikçi</span></p>

    <p class="duz" xml:lang="tr"><span class="duz">Ağca, Papa’ya iki el ateş etmişti. Ama Papa üç kurşun yarası almıştı!</span></p>

    <p class="duz" xml:lang="tr"><span class="duz">Yani ikinci bir tetikçi daha vardı. Amerikalı turist Lowell Newton onun fotoğrafını çekerken, eşi Bayan Newton ve arkadaşı Bayan Johnson da kaçan kişinin yüzünü çok yakından görebilmişlerdi.</span></p>

    <p class="duz" xml:lang="tr"><span class="duz">Savcı Martella, ikinci tetikçinin Oral Çelik olduğundan emindi.</span></p>

    <p class="duz" xml:lang="tr"><span class="duz">Elindeki dosyaya göre, Oral Çelik ile Mehmet Ali Ağca 10 mayısta Milano’da buluşup Roma’ya geçtiler. 11 mayısta, Banco Commerciale İtaliana’nın Jargo şubesinde 1 000’er İsviçre frangı bozdurdular. Aynı gün ve suikasttan bir gün önce San Pietro Meydanı’nda keşif yaptılar. Ağca’nın nereden, Çelik’in nereden ateş edeceğini, nereden kaçacaklarını, arabayı nereye bırakacaklarını son bir kez kontrol ettiler. 13 mayıs çarşamba günü San Pietro Meydanı’na ayrı ayrı gittiler. Önceden tespit ettikleri yerlerini aldılar. İki el ateş eden Mehmet Ali Ağca yakalandı, bir el ateş eden Oral Çelik kaçtı.</span></p>

    <p class="duz" xml:lang="tr"><span class="duz">İtalyan savcı, ağustos 1982’de Washington’a gitti. Newton ve eşi ile Bayan Johnson’a Oral Çelik’in başka başka fotoğraflarını gösterdi. Üç tanık da, alandan elinde tabancasıyla kaçmakta olan kişinin Oral Çelik olduğunu teşhis etti ve Martella’nın tutanağını imzaladılar.</span></p>

    <p class="duz" xml:lang="tr"><span class="duz">Mehmet Ali Ağca, 28 aralık 1982’de Çelik’in de San Pietro Meydanı’nda olduğunu Martella’ya itiraf etti, “bana kardeşimden daha yakın” dediği arkadaşını ele verdi. Ama durmadan ifade değiştirdiği için kimse ona inanmadı.</span></p>

    <p class="duz" xml:lang="tr"><span class="duz">Delil yetersizliği nedeniyle Oral Çelik hakkında tutuklama kararı çıkartılamadı. Oysa, iki yıl sonra Almanya’da başka bir suçtan tutuklanan Yalçın Özbey, İtalyan Savcı Martella’ya, Oral Çelik’in suikasttan sonra kaçıp Bochum’a geldiğini ve onu evinde sakladığını söyleyecekti. Yalçın Özbey’in bu itirafı da itibar görmedi.</span></p>

    <p class="duz" xml:lang="tr"><span class="duz">Çünkü Abdullah Çatlı, eylül 1985’te “tanık olarak” Roma Mahkemesi’ne çıkarıldı ve “Oral Çelik o gün Viyana’da, benim yanımdaydı” dedi. Bu ifade üzerine Oral Çelik hakkındaki dava, İtalyan yasalarına göre bir daha açılmamak üzere düştü.</span></p>

    <p class="baslik-3" xml:lang="tr"><span class="duyuru-baslik">“Bizim delinin ne yaptığını gördün mü?”</span></p>

    <p class="duz" xml:lang="tr"><span class="duz">Papa Suikastı sırasında Nevşehir’de olan Meral Çatlı, olayı şöyle öğrendi:</span></p>

    <p class="duz" xml:lang="tr"><span class="duz">“1982 yılında belki bir gün Abdullah’ın yanına giderim diye, pasaport çıkarmak için polise gittim. Emniyet amiri bana, ‘Kocanın yanına mı gitmek istiyorsun?’ dedi. Öyle olduğunu anlayınca da, ‘Böyle bir şey yapma, kocanı yakalatırsın, seni takip ederlerse kocanı yakalarlar’ dedi.</span></p>

    <p class="duz" xml:lang="tr"><span class="duz">Abdullah’la telefonla görüşüyorduk. Aradığı yerleri şaşırtmacalı söylüyordu. Papa olayı sırasında Viyana’daydılar; Abdullah, Mehmet Şener, Oral Çelik, Ramazan Şengül. O sırada ettiği telefonda bana, ‘Bizim delinin ne yaptığını gördün mü?’ dedi.”</span></p>

    <p class="duz" xml:lang="tr"><span class="duz">Abdullah Çatlı, eşine aradığı yerleri şaşırtmalı söyleyecek kadar ihtiyatlıydı. Öyleyse neden bu telefonu, nerede olduğunu belirterek açtı? Hem de tam Papa Suikastı’nın yapıldığı gün! Hem de yanında kimler olduğunu söyleyerek! Yanında başka kaçakların da olduğunu açıklayarak!</span></p>

    <p class="duz" xml:lang="tr"><span class="duz">Abdullah Çatlı gibi gizli servislerle içlidışlı birinin, Nevşehir’deki telefonun dinlendiğini bilmemesi mümkün mü?</span></p>

    <p class="duz" xml:lang="tr"><span class="duz">Bu telefon konuşması, telefonu “dinleyenler” ya da “kaydedenlere” Abdullah Çatlı’nın bir mesajıdır: “Mehmet Ali Ağca, Papa’yı vurdu. Ben, Oral Çelik ve Mehmet Şener bu işin içinde yokuz. Biz o gün Viyana’daydık!”</span></p>

    <p class="duz" xml:lang="tr"><span class="duz">Ailenin diğer fertleri de Oral Çelik’in Papa “işinde” olmadığına, o sırada Viyana’da olduğuna inandırılmıştı. Gökçen Çatlı, Papa olayıyla ilgili olarak şöyle konuştu:</span></p>

    <p class="duz" xml:lang="tr"><span class="duz">“O dönemde babam, Oral Çelik ve Ağca’yla aynı evde kalıyor. Fakat babamların olaydan haberi yok. Ağca başka bir yere gidiyor diye evdeki silahlardan birini alarak çıkıyor. Ağca kendisi de böyle anlatıyor zaten.”</span></p>

    <p class="duz" xml:lang="tr"><span class="duz">Abdullah Çatlı, Papa Suikastı’nda Oral Çelik’in olmadığına, daha o gün “telefon mesajıyla” tanıklık etmeye başladı. Elbette bir insan aynı anda iki yerde birden olamazdı. Ama aynı gün Roma’dan kaçıp, gece Viyana’da olmak da çok zor bir iş değildi. Nitekim, aynı Çatlı, “Mehmet Ali Ağca suikasttan sonra kaçabilse, onu yine saklardım” diyecekti.<a class="footnote-link" href="#footnote-231-36" id="footnote-231-36-backlink">[36]</a></span></p>

    <p class="duz" xml:lang="tr"><span class="duz">Öyleyse, suikasttan kaçan Oral Çelik’i haydi haydi saklardı!</span></p>

    <p class="baslik-3" xml:lang="tr"><span class="duyuru-baslik">Pazienza: “Suikastın örgütleyicisi Çatlı!”</span></p>

    <p class="duz" xml:lang="tr"><span class="duz">Abdullah Çatlı ve Oral Çelik, Papa Suikastı’ndan kendilerini sıyırabildiler. Ama onların bu işin içinde olduğunu bilen ve yıllar sonra konuşan çok önemli bir tanık vardı: CİA’nın çok taraflı ajanı, Gladio şeflerinden Francesco Pazienza.</span></p>

    <p class="duz" xml:lang="tr"><span class="duz">Pazienza’nın avukatı de Gori, aralık 1996’da Roma’da yaptığı basın toplantısında aynen şunu söyledi:</span></p>

    <p class="duz" xml:lang="tr"><span class="duz">“Pazienza, Papa Suikastı’nın baş sorumlusunun Abdullah Çatlı olduğunu söyledi. ‘Şef ve gerçek örgütleyici Çatlı’dır, Ağca ise gerçek katil’ dedi.”</span></p>

    <p class="duz" xml:lang="tr"><span class="duz">Çatlı ve Ağca’yı bu kadar yakından tanıyan Pazienza kimdir? Önce onu bir görelim:</span></p>

    <p class="duz" xml:lang="tr"><span class="duz">Sicilyalı denizaltı patolojisi doktoru Francesco Pazienza, Kaptan Cousteau’nun okyanus araştırmalarında çalışmıştı. Çok usta bir yüzücü ve dalgıçtı. 1974’te Arapça da öğrenmiş olarak Cousteau ekibinden ayrıldıktan sonra, para babası ve silah tüccarı Suudî Arabistanlı Ekrem Ojieh’in, merkezi Cenevre’de olan İnterinvest adlı şirketine finansman uzmanı olarak girdi. Bilimsel araştırmalarda birlikte çalışmaları nedeniyle yakın arkadaşı olan Fransız Michel Roussin, Fransız gizli servisi SDECE’deydi. Arkadaşı 1976’da bu servisin patronu Kont de Marenches’ın bürosuna yönetici olunca, Pazienza da gizli servisler dünyasına ayak basmış oldu. Marenches tarafından İtalyan meslektaşlarına tavsiye edildi ve böylece İtalyan gizli servisi SİSMİ’ye girdi. Henüz otuz beşindeydi ama müthiş zekâsı ve birikimi sayesinde kısa zamanda, üç gizli servise; CİA, İtalyan ve Fransız gizli servislerine çalışmaya başladı. Gladio şeflerinden General Santovito ve yardımcısı Musumeci’yle birlikte Süper SİSMİ’nin yöneticiliğine kadar yükseldi.</span></p>

    <p class="duz" xml:lang="tr"><span class="duz">P2 patronu “Kuklacı” Gelli tarafından Banco Ambrosiano’nun yönetim danışmanlığına getirildi.</span></p>

    <p class="baslik-3" xml:lang="tr"><span class="duyuru-baslik">Suikast Vatikan’a bildirilmişti</span></p>

    <p class="duz" xml:lang="tr"><span class="duz">Çok taraflı ajan Francesco Pazienza, Papa’ya yakında bir suikast düzenleneceği yolunda duyumlar almıştı. Süper SİSMİ’nin şefi General Santovito’nun da komplonun içinde olduğunu, Banker Calvi’nin “imalarından” çıkaran Pazienza, devre dışı bırakılmasını kendine yediremedi. “Meslekî kariyerinin” hakarete uğradığını hissetti. Eski dostu ve Fransız gizli servisinin (SDECE) şefi Kont de Marenches’i arayarak olaydan haberdar etti. De Marenches, Dr. Beccuau ve General Fouilland adlarındaki iki uzman yardımcısını Roma’ya gönderdi ve Vatikan’ı suikast konusunda uyardı.</span></p>

    <p class="duz" xml:lang="tr"><span class="duz">Davayı yürüten Savcı Martella, bu olayda, suikasttan uzun bir zaman sonra Pazienza’nın tanık ifadesine başvurdu. Pazienza, İtalyan savcıya, suikast gerçekleşmeden önce Fransız gizli servisinin şefine haber vermiş olduğunu söyledi. Savcı Martella, Fransız gizli servisine bu bilgiyi nereden aldıklarını sordu. Ama Fransızlar yanıt vermeyi reddettiler. Çünkü Cumhurbaşkanı François Mitterrand yetkisini kullanmış ve devlet sırrı gerekçesini göstererek bu konuda bilgi verilmesini yasaklamıştı.</span></p>

    <p class="duz" xml:lang="tr"><span class="duz">Fransızların Papa’ya suikast haberini önceden nasıl öğrendiklerine dair bir görüş de, bilginin Rumen gizli servisinden gittiği yolundaydı.</span></p>

    <p class="duz" xml:lang="tr"><span class="duz">5 mayıs 1991 tarihli</span> <span class="italik">Tempo</span> <span class="duz">dergisinde, Rumen gizli servisinden üst düzey bir yetkiliyle yapılan bir röportaj yer aldı. O dönemin Fransız gizli servis şefi Kont Alexandre de Marenches’ı muhtemel bir Papa Suikastı konusunda uyardığını söyleyen bu yetkilinin (Çavuşesku döneminde 2 numara olduğu belirtiliyor) derginin sorularına verdiği yanıtlardan bazıları şöyleydi:</span></p>

    <p class="duz" xml:lang="tr"><span class="duz">“– Suikasttan altı ay önce Ağca’nın planlarını biliyorduk.</span></p>

    <p class="duz" xml:lang="tr"><span class="duz">– Nasıl öğrendiniz, nereden biliyordunuz?</span></p>

    <p class="duz" xml:lang="tr"><span class="duz">– Almanya’daki Bozkurtlarla çok iyi ilişkilerimiz vardı. Onlar arasında da bu konuda ikilik vardı. Suikast konusu onları epeyce bölmüştü. Lider kadrosunun çoğunluğu, fikrin tümünü yetersiz ve Ağca’nın planını amatörce bulmuştu ama Ağca onların bazılarından yardım aldı.</span></p>

    <p class="duz" xml:lang="tr"><span class="duz">– Bu bilgileri ne yaptınız?</span></p>

    <p class="duz" xml:lang="tr"><span class="duz">– Bilgiler derhal Nicolae Çavuşesku’ya rapor edildi. O da bu bilgilerin kesinlikle gizli kalması için emir verdi. Buna rağmen, suikasttan üç ay kadar önce bu bilgiyi, Fransa’da yaşayan iki Rumen göçmeni hakkında bilgi almak karşılığında, Fransızlarla takas ettik. Ama gene de bildiklerimizin tümünü söylemedik. Zaten onlardan bize gelen bilgiler de yanlıştı. O zamanlar oyunun kuralı buydu. Büyük hikâyeydi. Amatörce yapılmasına rağmen CİA ve SİSMİ’nin yanlış bilgi verme ve yanlış yönlendirme eylemlerinden biriydi...”</span></p>

    <p class="duz" xml:lang="tr"><span class="duz">Derginin bu haber röportajında, Ağca’nın da zaten duruşmalardan birinde Fransız ve Rumen gizli servislerinin kendisinin Papa’yı öldüreceğini bildiklerini belirttiği, fakat sürekli yalanlar söylediği için bu sözlerine kimsenin inanmadığı belirtiliyordu.</span></p>

    <p class="duz" xml:lang="tr"><span class="duz">İster Pazienza’dan, ister Rumen gizli servisinden, isterse ikisinden birinden öğrenmiş olsun, Fransız gizli servisi, Papa Suikastı’nı önceden öğrenmiş ve bunu Vatikan’a haber vermişti. Ama İtalya’da Papa’yı “korumakla görevli olanlar” da suikastın içindeydiler. Çatlı’nın, Ağca’nın, Oral Çelik’in nerede, ne yaptığını günü gününe biliyorlardı.</span></p>

    <p class="duz" xml:lang="tr"><span class="duz">Fransız gizli servisinin uyarısının Papa Suikastı’nın önlenmesinde hiçbir yararı olamazdı.</span></p>

    <p class="baslik-3" xml:lang="tr"><span class="duyuru-baslik">Dezenformasyon savaşı</span></p>

    <p class="duz" xml:lang="tr"><span class="duz">P2 skandalı ve Papa Suikastı’ndan sonra, Roma’daki menfaat şebekeleri arasında yeniden mevzi kapma mücadelesi başlamışken, Vatikan’da dönen dolapları unutturacak bir gelişme oldu: CİA ile KGB arasında bu suikastı eksen alan bir dezenformasyon mücadelesi patlak verdi.</span></p>

    <p class="duz" xml:lang="tr"><span class="duz">Kamuoyunun ilk şaşkınlığı geçtikten sonra, saldırının bireysel mi, örgütlü mü olduğu yolunda çelişkili açıklamalar yapılmaya başlanmıştı. Sorgu yargıcı, Ağca’nın tek başına hareket etmediğine dair kanıtlar bulunduğunu söylüyor, Digos (İtalyan antiterör polisi) uluslararası bir komplo olduğuna ilişkin henüz ellerinde hiçbir bilgi olmadığını açıklıyor, gazeteler değişik yorumlar yapıyorlardı.</span></p>

    <p class="duz" xml:lang="tr"><span class="duz">SİSMİ şefi General Santovito’ya, 19 mayısta gizli bir rapor gelmişti. Raporda, suikasta, Sovyet Savunma Bakanı Ustinov tarafından karar verildiği yazılıydı. Gladio, suikastın KGB ve Bulgarlar tarafından planlanıp uygulandığı yolunda yoğun bir propaganda faaliyeti başlattı. Bu tezin geçerlik kazanması için CİA’nın tüm dezenformasyon olanakları harekete geçirildi. SİSMİ’nin Maieutica denilen dezenformasyon bölümü, CİA’nın sağladığı malzemeyi kullanarak, hem soruşturmayı hem de basını yönlendirmeye girişti.</span></p>

    <p class="duz" xml:lang="tr"><span class="duz">Bu dezenformasyon savaşının CİA tarafında, Türk kamuoyunun yabancısı olmayan isimler vardı: daha önce İpekçi cinayetinde karşımıza çıkan CİA’nın Türkiye eski istasyon şefi Paul Henze; CİA senaryolarının önemli yazarlarından Claire Sterling; yine CİA’nın 1968-1972 yılları arasında Türkiye’deki istasyon şefi olan Duane Clarridge.<a class="footnote-link" href="#footnote-231-37" id="footnote-231-37-backlink">[37]</a></span></p>

    <p class="duz" xml:lang="tr"><span class="duz">CİA’nın Papa Suikastı haberlerini yönlendirdiği yayın kuruluşları arasında,</span> <span class="italik">Reader’s Digest</span> <span class="duz">dergisi,</span> <span class="italik">Washington Post</span> <span class="duz">ve</span> <span class="italik">New York Times</span> <span class="duz">gazeteleri ile NBC televizyon kanalı başı çekiyordu. CİA, “gazeteci” kimliğindeki iki ünlü ajanını devreye sokmuştu: 1974-1977 yıllarında Hür Avrupa Radyosu’nda başkan olarak çalışan Paul Henze ve savaş sonrasında CİA patronu William Colby’yle İtalya’da çalışmış olan Claire Sterling.</span></p>

    <p class="duz" xml:lang="tr"><span class="duz">NBC televizyonu “terörizm uzmanı” sıfatıyla çağırdığı Sterling’i kamera karşısına aldı ve</span> <span class="italik">Papa’yı Vuran Adam</span> <span class="duz">dizileri yayınladı.</span> <span class="italik">Newsweek</span> <span class="duz">ve İngiliz</span> <span class="italik">The Times</span> <span class="duz">da devreye girerek Sterling’in yorumlarını yaydılar.</span> <span class="italik">Reader’s Digest</span> <span class="duz">dergisinde dezenformasyon yazıları yazanlar arasında ABD eski Dışişleri bakanı Kissinger, Alexander Haig’in danışmanı Michale Ledeen, CİA eski direktör yardımcısı Cline Ray,</span> <span class="italik">Washington Times</span><span class="duz">’ın editörü Arnauld de Borchgrave de (suikastı Vatikan’a ihbar eden Fransız gizli servisi şefi Marenches’ın yakın dostu) vardı.</span></p>

    <p class="duz" xml:lang="tr"><span class="duz">Bir Fransız haftalık dergisi, kasım 1992 sonundaki sayısında yayımladığı “Papa Suikastı” dosyasında, “Bulgar parmağı” senaryosunun, Ankara’daki eski CİA şefi Paul Henze tarafından yazıldığını açıkladı. Amerikalı iki yazar Herman ve Frane Brodhead de olaydan Henze’yi ve Sterling’i sorumlu tutuyorlardı. Claire Sterling’in</span> <span class="italik">The Terror Network</span> <span class="duz">(Terör Şebekesi) kitabına karşı,</span> <span class="italik">The Real Terror Network</span> <span class="duz">(Gerçek Terör Şebekesi) kitabını yayımlayan Herman, Henze ve Sterling’in yürüttüğü kampanyanın tek bir merkezden yönetildiğini yazıyordu.</span></p>

    <p class="duz" xml:lang="tr"><span class="duz">Aynı dergide, eski CİA ajanı Melvin Goodmann da, “Bu olay, savaş sonrası dezenformasyon operasyonlarının en inanılmazlarından biri olarak kalacaktır. Her şey yalandı. Bu propaganda malzemeleri Claire Sterling tarafından toparlanan yalan haberlere dayanıyordu” demişti.<a class="footnote-link" href="#footnote-231-38" id="footnote-231-38-backlink">[38]</a></span></p>

    <p class="duz" xml:lang="tr"><span class="duz">Papa davasıyla ilgili tanık ifadesi almaya Washington’a giden İtalyan Savcı Martella’ya da aynı propaganda yapıldı: ABD Savunma Bakanlığı ve CİA yetkilileri Papa soruşturmasını yürüten savcıya, Papa Suikastı’yla ilgili üç gün süren brifingler verdiler! Bu toplantılarda ona, NBC’nin Henze-Sterling yapımı</span> <span class="italik">Papa’yı Vuran Adam</span> <span class="duz">dizisinin bantlarını da izlettiler.</span></p>

    <p class="duz" xml:lang="tr"><span class="duz">Washington’a giden başka bir İtalyan Savcısı, Rosario Priore, Beyaz Saray’daki CİA dökümanlarını incelerken, CİA şeflerinden Robert Gates’in iki tane gizli emrini buldu. Gates, araştırmacılarına Papa Suikastı’nda KGB parmağını bulmalarını emretmişti.</span></p>

    <p class="duz" xml:lang="tr"><span class="duz">Robert Gates’in Papa Suikastı’yla ilgili dezenformasyon faaliyeti, daha sonraki yıllarda aleyhine döndü ve CİA direktörlüğüne getirilmesine engel oldu. Başkan Bush tarafından CİA başkanlığına aday gösterilen Robert Gates’in, suikastın KGB tarafından işlendiği yolunda düzenlediği yalan raporlar su üstüne çıkmıştı. Bu yalan raporlarla basını ve tüm kamuoyunu yanlış bilgilendiren Gates’in raporlarındaki sahtekârlıklar anlaşılınca, CİA direktörlüğünü tehlikeye düşürmüş oluyordu.<a class="footnote-link" href="#footnote-231-39" id="footnote-231-39-backlink">[39]</a></span></p>

    <p class="baslik-3" xml:lang="tr"><span class="duyuru-baslik">MİT de devrede</span></p>

    <p class="duz" xml:lang="tr"><span class="duz">Böylesi dünya çapında bir dezenformasyon mücadelesi olur da, Henze’nin Türkiye’deki “öğrencileri” boş durur mu? MİT’çi Mehmet Eymür de bu konuya “kulak misafiri” olmuş ve duyumlarını raporlarına geçirmişti:</span></p>

    <p class="duz" xml:lang="tr"><span class="duz">“O tarihlerde Papa’ya suikast olayı olmuştu. Oflu İsmail bir gün bana, benim de tanıştığım Kenan isimli esmer, sakallı bir arkadaşını göstererek, Kenan’ın Kızıl Tugaylar’la irtibatının bulunduğunu, Ağca’yı yönlendiren ve silahını veren kişinin Kenan olduğunu söyledi. Kenan, görünümü ve konuşması itibariyle üniversitede okumuş kültürlü bir kimseye benziyordu. Ermeni bir kadınla yaşıyordu ve birkaç lisan biliyordu.” (Mehmet Eymür, “Etüd”, s. 5.)</span></p>

    <p class="duz" xml:lang="tr"><span class="duz">Eymür’ün anlatımlarında çizdiği Kenan profili sola uygun bir kişilik. Yani, Eymür, kaçakçı Oflu İsmail’den “Papa olayı”yla ilgili bir duyum alıyor ve suikastta kullanılan silahın Kızıl Tugaylar’a ait olduğunu söylemeye getiriyordu.</span></p>

    <p class="duz" xml:lang="tr"><span class="duz">Gerçi o sıralarda bilinmiyordu ama, bugün artık Papa Suikastı’nda kullanılan silahın eski Nazi, Avusturyalı silah tüccarı Grillmayer’den alındığı ve Ağca’ya Avrupa’daki Ülkücülerden Ömer Bağcı tarafından götürüldüğü, belgelerle ve ilgili kişilerin itiraflarıyla bilinen bir gerçek. Burada ilgi çeken nokta, Eymür’ün böyle bir “saptırma”ya başvurması ve Henze-Sterling yöntemleriyle kampanyaya katılmış olmasıdır.</span></p>

    <p class="duz" xml:lang="tr"><span class="duz">Suikastta “yanlış bilgilendirme” yöntemlerine Türk tarafından katılanlardan biri de, Henze’nin yardımlarını hiç esirgememiş olduğu Ülkücülerin Avrupa’daki şefi Musa Serdar Çelebi’ydi. Avrupa Türk Federasyonu Başkanı Serdar Çelebi’ye suikastın kimler tarafından yapılmış olabileceği yolundaki görüşü sorulunca, verdiği yanıt çok net ve önceden hazırlanmış gibiydi: “KGB ile komünist ülkeler tarafından örgütlenmiş ve finanse edilmiştir.”<a class="footnote-link" href="#footnote-231-40" id="footnote-231-40-backlink">[40]</a></span></p>

    <p class="duz" xml:lang="tr"><span class="duz">CİA’nın bu senaryolarına karşı savunmaya geçen KGB ile Bulgarlar da suikastın CİA tarafından düzenlendiği iddiasını getirdiler. KGB’nin bu savaştaki esas amacı, suikast ile ilişkilerinin olmadığını kanıtlamaktan çok, Bulgarların silah ve uyuşturucu kaçakçılığıyla bağlantılarını gizlemeye çalışmaktı.</span></p>

    <p class="duz" xml:lang="tr"><span class="duz">Paul Henze ile Claire Sterling, Uğur Mumcu’yu ziyaret ettiler ve akıllarınca onu da CİA’nın senaryosuna ikna etmeye çalıştılar. Ama yılların deneyimine sahip bu araştırmacı gazeteciden yüz bulamadılar. Sovyet yazar Andronov da Mumcu’nun görüşlerine başvurmuştu ve ondan “Bulgarlar kaçakçılık yapıyor” yanıtını almıştı. Andronov’un kitabını fırsat bilen Henze, Uğur Mumcu’nun yazdıklarının “KGB propagandalarına malzeme sağladığı” suçlamasını getirmeye çalıştı.<a class="footnote-link" href="#footnote-231-41" id="footnote-231-41-backlink">[41]</a></span></p>

    <p class="baslik-3" xml:lang="tr"><span class="duyuru-baslik">Uğur Mumcu’nun tavrı</span></p>

    <p class="duz" xml:lang="tr"><span class="duz">Uğur Mumcu bu tartışmalara, CİA’nın da, KGB’nin de iddialarının varsayımlara dayandığı, gerçeklerin belgeyle kanıtlanması gerektiği yanıtıyla son noktayı koydu.</span></p>

    <p class="duz" xml:lang="tr"><span class="duz">Mumcu bu tartışmadaki son sözünü, bir Bulgar gazetecisiyle yaptığı ve Bulgaristan’ın</span> <span class="italik">Otechvesten Vestnik</span> <span class="duz">gazetesinde 29 aralık 1990 tarihinde yayımlanan görüşmede söyledi:</span></p>

    <p class="duz" xml:lang="tr"><span class="duz">“Bulgar Gizli Servisi (KDS) ile MİT arasındaki bağlantı, kaçakçı Abuzer Uğurlu tarafından sağlanmıştır. Bu şahsın Sofya’da bir villası vardır. Abuzer Uğurlu sadece MİT ajanı olmakla kalmayıp aynı zamanda Türk mafyasıyla da iyi ilişkileri olan bir kişidir. Antonov olayının arkasında CİA’nın durup durmadığı gene kesinlikle CİA dosyaları arasında bulunabilir. Epeyce garip çakışmalar söz konusu. Örneğin Antonov’un Roma’da kaldığı dairenin üst katında oturan rahibin, sonradan CİA ajanı olduğu ortaya çıktı. Antonov’un avukatlığını yapan kişi aynı zamanda Amerikan elçiliğinin avukatı. Bu kadar çakışma biraz fazla değil mi?</span></p>

    <p class="duz" xml:lang="tr"><span class="duz">Olayın rayından çıkması için hem CİA hem de KGB ellerinden geleni yaptılar. Ayrıca Ağca’nın bazı MİT görevlileriyle ilişkileri de ortaya çıktı.</span></p>

    <p class="duz" xml:lang="tr"><span class="duz">Olaya bu açılardan yaklaşmakta yarar var. Ağca’nın Antonov’u tanıdığı belli. Bu tanışıklığın kaçakçılık ilişkilerinden kaynaklandığı düşünülebilir. Antonov’un, kaçakçılık konusunu ortaya çıkaracağından korktuğu için Ağca’yı hiç tanımadığını ileri sürdüğünü sanıyorum. Bulgarlar Roma’daki davada aklandılar. Ancak Türkiye’deki ve başka ülkelerdeki birçok davada Kintex gibi devlet şirketleri aracılığıyla silah kaçakçılığı trafiğini yönlendirdikleri kanıtlandı. Kintex şirketi genel müdürü de Bulgaristan’daki rejim değişikliğinden sonra bu işlerdeki rollerini itiraf etti.”<a class="footnote-link" href="#footnote-231-42" id="footnote-231-42-backlink">[42]</a></span></p>

    <p class="duz" xml:lang="tr"><span class="duz">Bu dezenformasyon savaşında soruşturmayı saptırmak isteyen iki tarafın senaryosunda da çok önemli birer eksik vardı:</span></p>

    <p class="duz" xml:lang="tr"><span class="duz">CİA’nın KGB+Türk mafyası senaryosu, tetikçinin Ülkücü olduğunu ve Avrupa’nın dört bir tarafındaki Ülkücülerden, CİA’yla yakın ilişki içinde olan Avrupa Türk Federasyonu’ndan yardım aldığını örtbas etmeye çalışıyordu.</span></p>

    <p class="duz" xml:lang="tr"><span class="duz">KGB’nin CİA+Ülkücüler senaryosu ise Bulgarların uyuşturucu-silah kaçakçılığında ortak çalıştığı Türk mafyasını gizliyordu.</span></p>

    <p class="duz" xml:lang="tr"><span class="duz">Bu çatışma ve CİA’nın suikastın KGB tarafından yapıldığını kanıtlama çabaları, suikastın tetikçileri Abdullah Çatlı ve ekibinin gizli servisler tarafından kullanılma ve korunmalarına neden olacaktı.</span></p>

    <p class="baslik-3" xml:lang="tr"><span class="duyuru-baslik">Çatlı ekibi Viyana’dan ayrılıyor</span></p>

    <p class="duz" xml:lang="tr"><span class="duz">Abdullah Çatlı, Oral Çelik ve Mehmet Şener, Papa Suikastı’nın hemen ardından apar topar Viyana’yı terk ettiler. Bu kaçış Roma davasının tutanaklarında, “Valizlerini bile toplamadan ve telefon faturalarını da ödemeden” şeklinde yer aldı.</span></p>

    <p class="duz" xml:lang="tr"><span class="duz">Böylesine alelacele kaçmalarının en önemli nedenlerinden biri, Papa olayında isimlerinin çıkması veya Ağca’nın onları ele vermesi endişesiydi.<a class="footnote-link" href="#footnote-231-43" id="footnote-231-43-backlink">[43]</a></span></p>

    <p class="duz" xml:lang="tr"><span class="duz">Kendileri bilmiyorlardı ama bu kuşkularında haksız değillerdi: Ağca’yı adım adım izlemiş olan gizli servisler, onun ilişkide olduğu ve Türk makamları tarafından aranmakta olan kişilerin adlarını ve çoğunun adreslerini biliyorlardı. Ağca’nın, aranmakta olan kişilerden Abdullah Çatlı, Oral Çelik, Mehmet Şener, Rıfat Yıldırım, Üzeyir Bayraklı, Aydın Telli, Abdurrahman Kıpçak, Enver Tortaş, Alpaslan Alpaslan, Mehmet Tanaydın’la ilişkide olduğunun SİSMİ tarafından bilindiği, soruşturmanın daha ileriki aşamalarında ortaya çıkacaktı.</span></p>

    <p class="duz" xml:lang="tr"><span class="duz">İtalyan savcılar da Çatlı ve Çelik’in Viyana’daki adreslerini biliyorlardı ama elde delil olmadığından ve Ağca isim vermediğinden onlara karşı bir şey yapamıyorlardı.<a class="footnote-link" href="#footnote-231-44" id="footnote-231-44-backlink">[44]</a> Viyana’daki silah tüccarı Grillmayer’den dört Browning aldıkları ve bunlardan en az birinin Papa Suikastı’nda kullanıldığı da bilinmekteydi.</span></p>

    <p class="duz" xml:lang="tr"><span class="duz">Ağca’nın yardım aldığı bilinen kaçak Ülkücüler ilk soruşturmalar sırasında ne araştırıldı, ne soruldu, ne de Papa Suikastı’yla ilişkilendirildi. Bir tek Ömer Mersan, o da Ağca’nın ilk ifadelerinde adı geçtiği için, 21 mayısta Münih’te gözaltına alınıp sorgulandı, aleyhinde delil bulunamayınca Alman yasaları gereği yirmi dört saat sonra serbest bırakıldı. Ağca’nın “İsa Pansiyon”da ilişki kurduğu ve olaydan sonra ortadan kaybolan otel hizmetlisi Lisa’nın KGB ajanı olup olmadığını bile araştıran gizli servislerin ve polisin, Çatlı ve arkadaşlarıyla ilgili hiçbir araştırma yapmamaları son derece ilgi çekiciydi. Sanki görünmeyen bazı eller onları korumaktaydı...</span></p>

    <p class="baslik-3" xml:lang="tr"><span class="duyuru-baslik">Papa Suikastı’na Ülkücü tepkisi</span></p>

    <p class="duz" xml:lang="tr"><span class="duz">Abdullah Çatlı ile Oral Çelik’in Avusturya’dan ayrılmalarının ikinci önemli nedeni, Papa Suikastı’nın Avrupa’daki Ülkücülerde büyük tepki yaratmış olmasıydı. Soruşturmayla birlikte Ülkücü dernekler üzerindeki baskılar artınca, bu dernekler lokallerinin kapılarını üyeleri dışındakilere, özellikle de 12 Eylül’den sonra Türkiye’den gelenlere kapadılar. Kaçaklara ayda 100-150 mark gibi bir yardım veren Avrupa örgütleri, Papa olayından sonra bunu da kestiler. Desteğin kesilmesi sonucunda ortaya çıkan gerginlik, o zamana kadar iyi ilişkiler içinde olan Çatlı ile M. Serdar Çelebi’nin arasını da açmıştı. Çelebi’nin yardımcısı Ali Batman, Çatlı’yı arayarak, “Ağca ajan mı?” diye sormuştu.</span></p>

    <p class="duz" xml:lang="tr"><span class="duz">Papa Suikastı nedeniyle dışlanan ve zorda kalanların bir kısmı Abdullah Çatlı’dan yardım istemeye geliyordu. Avrupa’ya kaçan Ülkücülerin hemen hemen hepsi, uyuşturucu işine girdiler.</span></p>

    <p class="duz" xml:lang="tr"><span class="duz">Abdullah Çatlı, Oral Çelik ve Mehmet Şener Viyana’dan ayrılınca, önce İsviçre’nin Olten kentine geçtiler. Daha ileriki bölümlerde göreceğimiz Basel Savcılığı iddianamesinde “uyuşturucu ticaretinin organize edildiği merkez” olarak nitelenen Olten Kültür Derneği’nin kurucusu Eyüp Erden’in evinde kaldılar.<a class="footnote-link" href="#footnote-231-45" id="footnote-231-45-backlink">[45]</a></span></p>

    <p class="duz" xml:lang="tr"><span class="duz">Bir süre sonra birlikte uyuşturucu işine girecekleri Şeref Benli ve Nevzat Bilecen’i de bu evde tanıdılar. Abdullah Çatlı ve Oral Çelik İsviçre’deki görüşmeleri bitince, Mehmet Şener’i orada bırakıp Paris’e gittiler.</span></p>

    <p class="baslik-3" xml:lang="tr"><span class="duyuru-baslik">Ömer Ay’ın “sosyal demokratlığı”</span></p>

    <p class="duz" xml:lang="tr"><span class="duz">Nevşehir’deki sahte pasaportların hazırlanması bölümünde yakından tanıdığımız Ömer Ay, 14 şubat 1982’de Hamburg’da, rastlantı eseri Alman polisine yakalandı. Bindiği arabanın farlarını yakmayı unutmuştu. İnterpol tarafından arandığı anlaşılınca tutuklandı. Konya Sıkıyönetim Mahkemesi tarafından “Mehmet Zeki Tekiner’i öldürmeye teşvik, kendine ve başkalarına sahte evrak düzenlemek, suçluları saklamak ve İpekçi’yi öldürmekten sanık Ağca’nın yurtdışına kaçışını sağlamak” suçlarından aranmaktaydı. Ömer Ay, bu suçlamaları soran Alman polisine yanıt vermedi. Alman yasalarına göre, sanık kendine sorulan soruları yanıtlamak zorunda değildi. Hamburg Mahkemesi Ömer Ay’ın Türkiye’ye iadesine koşullu olarak karar verince, avukatı Matthias Schireer devreye girdi ve sığınma istemi bulunduğunu öne sürerek Anayasa Mahkemesi’ne başvurdu. Avukat, Ay’ın sığınma başvurusunda, “Ben Türkiye’de sosyal, demokratik ve milliyetçi görüşleri benimsedim. Hukuk devleti ilkelerini savundum” demesini gerekçe göstererek, askerî rejime karşı olduğunu ve siyasal suçlu olduğunu öne sürüyordu. Yüksek Mahkeme bu görüşü benimsemedi ve Ömer Ay, Federal Alman makamları tarafından suçluların geri verilmesine ilişkin Avrupa Sözleşmesi gereği Türkiye’ye geri verildi. Mehmet Zeki Tekiner’in öldürülmesi olayından yargılanıp suçlu bulunarak Malatya Sıkıyönetim Komutanlığı 1 Numaralı Askerî Ceza Mahkemesi tarafından ömür boyu hapis cezasına çarptırıldı.</span></p>

    <p class="duz" xml:lang="tr"><span class="duz">Papa davasının savcısı Martella da Alman makamlarına başvurarak Ömer Ay’a Ağca’yla ilgili sorular sorulmasını istedi ama sanık “Suçlamaları kabul etmiyorum” demişti.<a class="footnote-link" href="#footnote-231-46" id="footnote-231-46-backlink">[46]</a></span></p>

    <p class="duz" xml:lang="tr"><span class="duz">Ömer Ay, ne Ağca’yla ne de kendinden sekiz gün sonra Zürich’te yakalanacak olan Abdullah Çatlı’yla ilişkilendirilebilmişti.</span></p>

    <p class="baslik-3" xml:lang="tr"><span class="duyuru-baslik">Zürich’te yakalanıp serbest bırakıldılar</span></p>

    <p class="duz" xml:lang="tr"><span class="duz">Abdullah Çatlı, Oral Çelik ve Mehmet Şener 22 şubat 1982’de Zürich’te sahte pasaportlarla gözaltına alındılar. Sahte evraktan gözaltında tutulan Çelik ve Çatlı hemen serbest bırakıldı, uyuşturucu ticaretiyle suçlanan Şener ise hapiste kaldı.</span></p>

    <p class="duz" xml:lang="tr"><span class="duz">Zürich Savcılığı’nın 25 şubat 1982’de düzenlediği sabıka kaydına göre Çatlı “evrak tahrifatı” ve “girişini bildirmeme” suçlarından, “2 gün tutukevinde kalış süresi göz önünde bulundurulmak üzere 21 gün hapis” cezasına çarptırıldı. Aynı belgede “suçu işlediği tarih” bölümünün karşısında “ağustos 1981 tarihinden beri” ibaresinin yer alması da ilginçti. Belgeye göre Çatlı, İsviçre’ye altı aydan beri gizli olarak giriş çıkış yapıyordu.</span></p>

    <p class="duz" xml:lang="tr"><span class="duz">İnterpol tarafından aramakta oldukları halde, Oral Çelik 24 saatte, Abdullah Çatlı 48 saatte ellerine Zürich polisi tarafından düzenlenmiş birer kimlik kartı da verilerek serbest bırakıldılar! Hatta Çelik’in cebine “harçlık” bile konuldu.<a class="footnote-link" href="#footnote-231-47" id="footnote-231-47-backlink">[47]</a></span></p>

    <p class="duz" xml:lang="tr"><span class="duz">Abdullah Çatlı hakkında, polis tutuklama kaydı tutulmuş, savcılık sabıka kaydı düşülmüş ve bazı yazışmalar yapılmıştı.</span></p>

    <p class="duz" xml:lang="tr"><span class="duz">Ama, Papa Suikastı’na karıştığı iddiasıyla dünyanın aradığı Oral Çelik için hiçbir kayıt tutulmamıştı! Zürich polisi tarafından sokağa bırakılmış ve “Serbestsiniz, ortadan kaybolun ve İsviçre’yi terk edin” denmişti.</span></p>

    <p class="duz" xml:lang="tr"><span class="duz">Ama hakkında hiçbir polis kaydı tutulmayan Oral Çelik’in bu tutuklanıp bırakılması, ne basına, ne de kamuoyuna uzun zaman yansımadı.</span></p>

    <p class="duz" xml:lang="tr"><span class="duz">Aradan üç yıl geçtikten sonra, arkadaşları Çatlı ve Şener ayrı ayrı yerlerde bu olaydan söz edince öğrenilebildi:</span></p>

    <p class="duz" xml:lang="tr"><span class="duz">Abdullah Çatlı, 1985’te Roma Mahkemesi’ne tanık olarak çıkarıldığında söylediklerinin arasında şu sözler de vardı:</span></p>

    <p class="duz" xml:lang="tr"><span class="duz">“Bir yandan bize para teklif ediliyor, bir yandan da tutuklanma tehdidi altındayız. Oral Çelik 1982’de Zürich’te tutuklandığında İsviçreli yetkililer ona, ‘Seni serbest bırakıyoruz. Bundan böyle serbestçe dolaşabilirsin ve bir şeye ihtiyacın olduğunda bize gelebilirsin. Unutma ki, her şeyin karşılığı ödenecektir’ dediler. İnterpol tarafından arandığımızı bile bile serbest bırakırlarken aynı teklifi bana da yaptılar.”</span></p>

    <p class="duz" xml:lang="tr"><span class="duz">Mehmet Şener ise yargılanmakta olduğu uyuşturucu davasının mayıs 1985’te yapılan duruşmasına ara verildiği bir anda, gazetecilerle yaptığı sohbet sırasında bu konuya değindi.</span></p>

    <p class="duz" xml:lang="tr"><span class="duz">Şener’in sohbet ettiği gazetecilerden İsviçreli Pascal Auchlin ile Frank Carbeley, daha sonra yazdıkları</span> <span class="italik">Büyük Skandal</span> <span class="duz">adlı kitapta bu konuşmayı şöyle anlatıyorlar:</span></p>

    <p class="duz" xml:lang="tr"><span class="duz">“Soru: Uyuşturucu ticareti yaptığınız için cezalandırılacaksınız.</span></p>

    <p class="duz" xml:lang="tr"><span class="duz">Şener: Abdullah Çatlı ve Oral Çelik de uyuşturucu ticareti yapmışlardı.</span></p>

    <p class="duz" xml:lang="tr"><span class="duz">Soru: Polis tarafından aranıyorlar.</span></p>

    <p class="duz" xml:lang="tr"><span class="duz">Şener: Güleyim bari. O zaman, polis onları niye salıverdi?</span></p>

    <p class="duz" xml:lang="tr"><span class="duz">Soru: Çatlı ve Çelik’in de İsviçre’de tutuklandığını mı ileri sürüyorsunuz?</span></p>

    <p class="duz" xml:lang="tr"><span class="duz">Şener: Aynen öyle. Üçümüz birlikte tutuklanmıştık. Sadece beni, küçük balığı hapsettiler.</span></p>

    <p class="duz" xml:lang="tr"><span class="duz">Soru: Ne zaman tutuklandınız?</span></p>

    <p class="duz" xml:lang="tr"><span class="duz">Şener: 1982 yılı başlarında. Zürich’te.</span></p>

    <p class="duz" xml:lang="tr"><span class="duz">Soru: Zürich polisi uluslararası planda aranan iki Ülkücü’yü neden serbest bıraksın?</span></p>

    <p class="duz" xml:lang="tr"><span class="duz">Şener: Söyledim ya, bu siyasî bir dava.”<a class="footnote-link" href="#footnote-231-48" id="footnote-231-48-backlink">[48]</a></span></p>

    <p class="duz" xml:lang="tr"><span class="duz">İsviçreli gazetecilerin bu kitabında, Basel’deki bir sorgu yargıcının da Şener’in bu iddiasını doğrular nitelikte konuştuğu belirtiliyor: Yargıç, “Zürich polisinin Şener ve Çatlı’yla birlikte Çelik’i tutukladığı kanaatindeyiz. Ancak hemen serbest bırakıldı. Oral Çelik’in geçici tutukluluğuna ilişkin polis kayıtları yok. Biz bulamadık” diyor.<a class="footnote-link" href="#footnote-231-49" id="footnote-231-49-backlink">[49]</a></span></p>

    <p class="baslik-3" xml:lang="tr"><span class="duyuru-baslik">Konsolosluktan pasaport</span></p>

    <p class="duz" xml:lang="tr"><span class="duz">İsviçre İnterpolü, Çatlı hakkında Ankara, Paris ve Roma İnterpollerine birer telsiz mesajı geçti. Ne zaman mı? 25 şubat 1982’de yani Zürich polisi Çatlı’yı serbest bıraktıktan bir gün sonra!<a class="footnote-link" href="#footnote-231-50" id="footnote-231-50-backlink">[50]</a></span></p>

    <p class="duz" xml:lang="tr"><span class="duz">Mesajda Çatlı’nın sahte pasaportuyla ilgili olarak şu bilgiler verildi: “Abdullah Çatlı’nın üzerinde bir kimlik kartıyla, 3 şubat 1954 doğumlu Mehmet Saral adına düzenlenmiş, tahrifat görmüş 574139 sayılı bir pasaport bulunmuştur...”<a class="footnote-link" href="#footnote-231-51" id="footnote-231-51-backlink">[51]</a></span></p>

    <p class="duz" xml:lang="tr"><span class="duz">Şimdi sıkı durun: “Bu pasaport kendisine Türkiye Cumhuriyeti Zürich Başkonsolosluğu’nca 10 aralık 1981 tarihinde verilmiştir. Tahrifat görmüş kimlik kartının tetkikinde ve ayrıca Uluslararası Kriminal Polis Örgütü’nün düzenlediği 1359/80 sayılı suç fişinde cinayet suçuyla arandığı belirtilmektedir.”</span></p>

    <p class="duz" xml:lang="tr"><span class="duz">Gülelim mi, ağlayalım mı bilemiyoruz! İsviçre İnterpolü bir gün önce serbest bıraktığı Çatlı’nın cinayet suçundan arandığını bir gün sonra Türkiye’ye bildiriyor! Türkiye’nin Zürich Başkonsolosluğu, hem Türkiye’deki Sıkıyönetim mahkemelerinin hem de İnterpol’ün aradığı Çatlı’ya pasaport veriyor!</span></p>

    <p class="duz" xml:lang="tr"><span class="duz">Mesaja devam edelim: “... Mehmet Şener’in kimliği ise belirlenmiştir. Zürich Savcılığı’nın isteğine binaen lütfen, Ahmet ve Remziye oğlu, Meral isimli bir hanımla evli Abdullah Çatlı’nın açık kimliğini bildirin. Parmak izi ve fişi sizlere gönderilecektir...”</span></p>

    <p class="duz" xml:lang="tr"><span class="duz">İnterpol’ün bu mesajını alan Türk makamları ne yapıyor dersiniz?</span></p>

    <p class="duz" xml:lang="tr"><span class="duz">Adalet Bakanlığı mesajı Sıkıyönetim’e gönderiyor. Sıkıyönetim Askerî Savcılığı 15 mart 1982 tarihli bir yazıyla Adalet Bakanlığı’na Çatlı’nın İsviçre’den iadesinin istenmesini bildiriyor. 22 nisan 1982 tarih ve 1980/437 sayılı bir yazıyla da, İsviçre’den, “Terörist amaçlarla birden fazla adam öldürme suçundan aranan” Abdullah Çatlı’nın iadesini istiyor. İadesi istenen kişi sırra kadem basmıştır ama İsviçre, Türk Adalet Bakanlığı’na suçun siyasî olup olmadığını ve cezasının idam olup olmadığını soruyor. (Bu iki halde sanık iade edilemeyecektir.) Adalet Bakanlığı, 16 nisan ve 15 ekim tarihli yazılarla Sıkıyönetim’den, sanığın iadesinin sağlanması için suçun daha iyi tanımlanmasını istiyor. Sıkıyönetim Askerî Savcısı Hâkim Albay Zeki Eğin, 1 kasım 1982 tarih ve 1981/794 tarihli yazısıyla, Adalet Bakanlığı’na, “Abdullah Çatlı’nın suçunun, tasarlayarak birden fazla adam öldürme fiilini kapsadığı için iadesinde ısrar edilmesini” bildiriyor.</span></p>

    <p class="duz" xml:lang="tr"><span class="duz">Sonu gelmeyen bu yazışmalar burada bitmiyor. İleriki bölümlerde belgelerden örnekler vermeye devam edeceğiz.</span></p>

    <p class="baslik-3" xml:lang="tr"><span class="duyuru-baslik">Çatlı’nın telefon defteri</span></p>

    <p class="duz" xml:lang="tr"><span class="duz">İsviçre İnterpolü’nün telsiz mesajında Fransız İnterpolü’nün dikkatine sunulan bir bölüm de var: “Paris İnterpolü için: 27 Rue Stephenson 75018 Paris adresinde mukim Ceylan Aydın isimli bir şahsın üzerinde, yazmış olduğu çok sayıda mektup bulunmuştur. Bundan maada, üzerinde, Bay Ömer Paris adres yazılı ve başkaca bir bilgi olmayan diğer bir mektup bulunmuştur. Bu zarfın üzerinde bulunan pulda Rue Pyrenees 20 Paris damgası bulunmaktadır...”</span></p>

    <p class="duz" xml:lang="tr"><span class="duz">Peki bu mesajı alan Fransız makamları ne yapmıştır? Adları mesajda geçen ve çok sayıda mektup yazdıklarına göre Çatlı’yla yakın ilişkisi olduğu anlaşılan şahısları ve adreslerini araştırmışlar mıdır?</span></p>

    <p class="duz" xml:lang="tr"><span class="duz">Bilmiyoruz. Bildiğimiz, Çatlı’nın daha iki yıl (sonradan gelecek olan) eşi ve çocuklarıyla Fransa’da rahatça kaldığı, dil okuluna gittiği, istediği zaman başka ülkelere gidip geldiği ve uyuşturucu ticareti yaptığıdır.</span></p>

    <p class="duz" xml:lang="tr"><span class="duz">İtalyanlar ise İsviçre İnterpolü’nün bu mesajını alır almaz harekete geçtiler. Papa davasının savcısı Martella, Abdullah Çatlı ve Mehmet Şener isimlerini dosyadan biliyordu. Komiser Marchionne’u Zürich’e gönderdi. Marchionne yardımcısıyla birlikte Zürich’e geldiğinde Şener hapisteydi ama Çatlı çoktan serbest bırakılmıştı ve “ortadan kaybolmuştu”.</span></p>

    <p class="duz" xml:lang="tr"><span class="duz">İtalyan komiser dosyayı karıştırınca, şans eseri arşivde kalmış olan Çatlı’nın telefon defterini buldu. Defterde, Ağca’nın silahı Olten’den kendisine getirdiğini söylediği isimleri aradı. Ağca’nın sözünü ettiği Ömer Güler diye biri defterde yoktu, bu adı Olten telefon rehberinde de bulamamıştı. Eyüp diye biri de defterde yoktu. Çatlı’nın defterinde alfabetik sırayla giderken “V” harfine geldiğinde Ağca’nın söz ettiği kişilerden Vahdet’e ve telefon numarasına rastladı. Vahdet arandı ve bulundu: Olten Ülkücülerinden Vahdettin Özdemir. Özdemir konuştu ve Ağca’nın “Ömer Güler” adıyla tanıdığı kişinin Ömer Bağcı olduğunu söyledi. Gözaltına alınan Bağcı, Ağca’nın kendisine emanet ettiği silahı suikasttan birkaç gün önce Milano’ya götürüp teslim ettiğini itiraf etti ve tutuklandı.</span></p>

    <p class="duz" xml:lang="tr"><span class="duz">Ağca’ya götürülen ve suikastta kullanılan silahın esrarı, Çatlı’nın telefon defteri sayesinde çözülmüştü. Ve tabiî Çatlı’nın Papa Suikastı’yla ilişkisi bir kez daha kanıtlanmıştı...</span></p>

    <p class="baslik-3" xml:lang="tr"><span class="duyuru-baslik">Camideki uyuşturucu randevusu</span></p>

    <p class="duz" xml:lang="tr"><span class="duz">Mehmet Şener’in 25 şubatta Zürich’te önemil bir “iş” randevusu vardı. Zaten Çatlı ve Çelik de Paris’ten Zürich’e randevuda konuşulacak olan bu iş için gelmişlerdi. Şener tutuklanıp, Çelik de apar topar Paris’e dönünce, randevuya gitme görevi Çatlı’ya kaldı.</span></p>

    <p class="duz" xml:lang="tr"><span class="duz">Yani, Zürich polisinin 24 şubatta serbest bırakıp, İsviçre İnterpolü’nün 25 şubatta Ankara, Paris ve Roma’ya telsiz mesajları gönderdiği saatlerde, aradıkları Çatlı daha hâlâ Zürich’te, burunlarının dibindeydi.</span></p>

    <p class="duz" xml:lang="tr"><span class="duz">Şener’in, tutuklanmasaydı buluşacağı kişi, MİT ajanı olduğu sonradan anlaşılacak olan Nevzat Bilecen’di.</span></p>

    <p class="duz" xml:lang="tr"><span class="duz">Çatlı serbest kalır kalmaz Nevzat Bilecen’e telefon etti. Zürich Camii’ne gelmesini, Şener’in gelemeyeceğini, bu yüzden aynı konuyu kendisiyle görüşeceğini söyledi. Bilecen, şahsen tanımadığı, ama ününü çok sık duyduğu “Reis”i nihayet tanıyacağı için oldukça heyecanlandı. Ama camide buluştuğu Çatlı’nın, daha önce Olten’de Eyüp Erden’in evinde kendisine Şener’le birlikte “Hasan” adıyla tanıtılan kişi olduğunu görünce şaşırdı.</span></p>

    <p class="duz" xml:lang="tr"><span class="duz">Çatlı ona Mehmet Şener’in kendisine İstanbul seyahatinden bahsedip bahsetmediğini sordu. Bilecen bahsettiğini söyleyince, İstanbul’a gidip Mehmet Şener’in kardeşi ve Ağca’yı cezaevinden kaçtıktan sonra Ankara’ya götüren Hasan Hüseyin Şener’i bulmasını söyledi ve telefon numarasını verdi. Ondan alacağı eroini kendilerine getirmesi gerektiğini anlattı. Organizasyonun acilen paraya ihtiyacı olduğunu eklemeyi de unutmadı.</span></p>

    <p class="baslik-3" xml:lang="tr"><span class="duyuru-baslik">Sırrolan 1 kilo eroin</span></p>

    <p class="duz" xml:lang="tr"><span class="duz">Çatlı’dan talimatı alan Nevzat Bilecen, Audi marka arabasıyla doğru İstanbul’a gitti. Hasan Hüseyin Şener’i buldu. “Mal” daha o gelmeden hazırlanmıştı. Hasan Hüseyin Şener, iki baklava paketine sararak gizlediği 1 kilo eroini Bilecen’e verdi. Bilecen “hediyelik baklava paketlerini” aldı. Ve Dülliken’e dönüp Çatlı’yı buldu, malı getirdiğini söyledi. Çatlı, bu eroinden küçük bir numuneyi, “kalite kontrolü” için Şeref Benli’ye götürmesini söyledi. Bilecen bu talimatı da yerine getirdi. Birkaç gün sonra Zürich’e Çatlı’nın yanına gitti. Çatlı ona eroinin kalitesinin çok kötü olduğunun anlaşıldığını ve malın tamamını kendisine getirmesini söyledi. Sonuçta Bilecen, “kalitesi bozuk” 1 kg eroini götürüp Çatlı’ya verdi. Çatlı’nın Nevzat Bilecen’e “satacağını” söylediği bu 1 kilo eroinin akıbeti meçhul kaldı.<a class="footnote-link" href="#footnote-231-52" id="footnote-231-52-backlink">[52]</a></span></p>

    <p class="duz" xml:lang="tr"><span class="duz">Çatlı’nın yaşamında “meçhul” birçok olay vardı. Bunlardan biri de Amerika macerasıydı...</span></p>

    <p class="baslik-3" xml:lang="tr"><span class="duyuru-baslik">Çatlı Amerika’da</span></p>

    <p class="duz" xml:lang="tr"><span class="duz">Abdullah Çatlı Amerika’ya ne zaman ve nasıl gitti?</span></p>

    <p class="duz" xml:lang="tr"><span class="duz">İddialar, Çatlı’nın Güney Amerika’ya ve ABD’ye, karanlık kişilerle birlikte, gizli yollardan hem de kendi kimliğiyle gittiği doğrultusunda.</span></p>

    <p class="duz" xml:lang="tr"><span class="duz">Kanıtlanmamış ama güçlü bir iddiaya göre, Çatlı Amerika’ya, 9 eylül 1982’de uluslararası terörist, eski Nazi ve çok taraflı ajan Stephano Delle Chiae tarafından götürüldü. Önce, Latin Amerika’da yapılan, tüm dünyadan faşist partilerin bir araya geldiği Dünya Antikomünistler Birliği (WACL) toplantısına katıldı. Sonra, CİA ajanı, uluslararası silah kaçakçısı, Suriyeli Ermeni Henry Arsan ve Türk ortağı Bekir Çelenk’in isteğiyle onların da bulunduğu Bolivya’ya götürüldü. Daha sonra da yine Delle Chiae’yle birlikte Miami’den ABD’ye giriş yaptı.</span></p>

    <p class="duz" xml:lang="tr"><span class="duz">Bunu ilk söyleyen, ilginç biyografisini daha önceki bölümlerde gördüğünüz çok taraflı ajan ve Chiae’nin yakın “mesai arkadaşı” Francesco Pazienza’dır.</span></p>

    <p class="duz" xml:lang="tr"><span class="duz">Pazienza, 1985’te New York’ta hapistedir ve Papa davasının savcısı Martella, tanık ifadesini almak için Amerika’ya onu görmeye gider. Savcının amacı, olayların içyüzünü ve gizli servislerin tüm oyunlarını çok iyi bildiğinden emin olduğu bu adamdan, Ağca’yla ilişkisini ve Papa olayında Bulgarların ve KGB’nin rolünü öğrenmektir.</span></p>

    <p class="duz" xml:lang="tr"><span class="duz">Pazienza, Martella’ya Papa Suikastı’nı Bulgarların organize ettiği iddiasının komik olduğunu, bunu Ağca’ya İtalyan gizli servisi SİSMİ’nin söylettiğini anlatır. CİA ilişkisine gelince, Ağca’dan değil, Abdullah Çatlı’dan bahseder:</span></p>

    <p class="duz" xml:lang="tr"><span class="duz">“Delle Chiae, bir işini bağladığı Zürich’ten, Bolivya’ya dönerken, Çelenk ve Arsan’ın isteği üzerine Çatlı’yı da yanında götürdü.<a class="footnote-link" href="#footnote-231-53" id="footnote-231-53-backlink">[53]</a> Güney Amerika’ya dilediği gibi girip çıkıyordu.</span></p>

    <p class="duz" xml:lang="tr"><span class="duz">9 eylülde (1982) yanında Çatlı da olduğu halde Miami Havaalanı’na indi.</span></p>

    <p class="duz" xml:lang="tr"><span class="duz">Amerikan gümrükçüleri, gizli servislerin kendilerine verdiği yazılı talimat gereği İtalyan teröristini durdurmadılar, sadece bu iki kişinin ABD topraklarına girişini kaydetmekle yetindiler.”</span></p>

    <p class="duz" xml:lang="tr"><span class="duz">“26 kasım 1984’te, burada, New York’ta, Amerikan gümrüğünün özel servis ajanlarıyla bir görüşmemiz oldu. Karşılıklı bilgi alışverişi yaptık ve Nikaragua’daki teröristlerden konuştuk. Bana, Delle Chiae’nin Ağca’nın arkadaşlarından biriyle (Çatlı) birlikte ABD’ye giriş yaptığını söylediler.</span></p>

    <p class="duz" xml:lang="tr"><span class="duz">Bizim ünlü Delle Chiae ABD’ye dilediği gibi girip çıkıyordu.”<a class="footnote-link" href="#footnote-231-54" id="footnote-231-54-backlink">[54]</a></span></p>

    <p class="duz" xml:lang="tr"><span class="duz">İtalyan Savcı Martella bunların hepsini tuttuğu tutanağa yazdı ve imzalattı.</span></p>

    <p class="duz" xml:lang="tr"><span class="duz">Burada Delle Chiae’nin terörle dolu geçmişine bir göz atalım ki, Çatlı’nın kimlerle ilişkisi olduğu daha iyi anlaşılsın:</span></p>

    <p class="duz" xml:lang="tr"><span class="duz">1936 doğumlu Chiae, “İl Coccolo” (Bodur) lakabıyla ve dünyanın çeşitli ülkelerinde devlete bağlı terör örgütleri kurmasıyla tanınır. Bu örgütlerin militanlarını suikast, bombalama, işkence, yıldırma ve katliam teknikleri konularında eğitti. Daha yirmi iki yaşındayken, İtalyan Nazi örgütü Ordino Nuovo’ya katıldı. 1959’da bu örgütten kopardıklarıyla birlikte, daha kanlı bir örgüt olan Avanguardia Nazionale’yi (Millî Öncü) kurdu. Daha sonra Fransız OAS örgütünde, Yunanistan’daki Albaylar Cuntası’nda, aralık 1969’da Milano’daki Fontana Meydanı’nda on altı ölü, doksan yaralıya yol açan bombalı saldırıda yer aldı. Aralık 1970’te İtalyan Hıristiyan Demokrat Partisi iktidarına karşı darbe girişimi başarısız olunca Madrid’e kaçtı. Franco İspanyası’nın gizli servisini “vurucu tim” olarak eğitti. Salazar Portekizi’nde Güney Afrika’dan istihbarat sağlayan bir ajans kurdu. Angola’da UNİTA’nın lideri Savimbi’yi eğitti. Allende’nin Şili’sinde, istikrarsızlaştırma eylemlerine katıldı. Salvador’da “ölüm timlerini” eğitti. Arjantin’de dinî lider Oscar Romero’nun öldürülmesi emrini verdi. Bolivya’daki askerî darbede başrolü oynadı. Bolivya’da Nazi savaş suçlusu Klaus Barbie’nin “Ölümün Nişanlıları” örgütüne katıldı. Bolivya’nın kokain yarbayları ile Sicilya’nın eroin babaları arasında arabuluculuk yaptı. Gladio’nun İtalya’daki en büyük eylemlerinden biri olan Bologna tren istasyonundaki katliamın sorumlusu olarak Pazienza ve P2 locası şefi Gelli’yle birlikte yargılandı. Hakkındaki “davalar düşünce” Bolivya’ya dönüp yerleşti.</span></p>

    <p class="duz" xml:lang="tr"><span class="duz">İşte Çatlı’yı Amerika’ya götürdüğü söylenen kişi, “kısaca” böyle biriydi.</span></p>

    <p class="duz" xml:lang="tr"><span class="duz">Çatlı’nın Chiae’yle Amerika’ya gidişi, 28 kasım 1996’da Şebnem Şenyener’in</span> <span class="italik">Sabah</span> <span class="duz">ve</span> <span class="italik">Yeni Yüzyıl</span> <span class="duz">gazetelerindeki haberlerinde ve Reha Erus’un</span> <span class="italik">Hürriyet</span><span class="duz">’teki haberinde de yer aldı.</span></p>

    <p class="duz" xml:lang="tr"><span class="duz">Şebnem Şenyener’in haberi de Amerikan gümrük ajanlarının anlatımlarına dayanıyordu:</span></p>

    <p class="duz" xml:lang="tr"><span class="duz">“ABD gümrük ajanlarından alınan bilgiye göre; Çatlı ve Delle Chiae, 9 eylül 1982 sabahı Güney Amerika’dan ticarî bir uçakla geldikleri Miami gümrüğünde iki dakika arayla ABD’ye girdiler. Ajanların verdiği bilgiye göre Çatlı ve Delle Chiae’nin ABD’ye girdikleri 1984 nisan ayında, teşkilat (US Custom Agency) uluslararası uyuşturucu ve silah kaçakçılığı konusunda geniş bir bilgi bankası hazırlarken saptandı.”</span></p>

    <p class="duz" xml:lang="tr"><span class="duz">Bazı kaynaklarda da Çatlı’nın Meksika El Paso sınır kapısından ABD’ye giriş yapıp Miami’ye gittiği belirtilmektedir.<a class="footnote-link" href="#footnote-231-55" id="footnote-231-55-backlink">[55]</a></span></p>

    <p class="baslik-3" xml:lang="tr"><span class="duyuru-baslik">CİA ajanının avukatı: “Amerikalılar Çatlı’yı koruyordu...”</span></p>

    <p class="duz" xml:lang="tr"><span class="duz">Pazienza’nın avukatı Giuseppe de Gori’nin, aralık 1996’da Roma’da yaptığı basın toplantısına kalabalık bir gazeteci topluluğu katıldı. De Gori, Çatlı’nın Delle Chiae tarafından Amerika’ya götürüldüğünü yineledikten sonra, “Amerikalılar Çatlı’yı koruyorlardı” dedi. Pazienza’nın avukatı,</span> <span class="italik">Aydınlık</span> <span class="duz">dergisi muhabirine Abdullah Çatlı hakkında başka açıklamalarda da bulundu: “Pazienza, Papa Suikastı’nın baş sorumlusunun Abdullah Çatlı olduğunu söyledi. ‘Şef ve gerçek örgütleyici Çatlı’dır’ dedi. Ağca ise gerçek katil.”</span></p>

    <p class="duz" xml:lang="tr"><span class="duz">Pazienza’ya göre Çatlı, aşırı sağcı bir insandı ve İtalya dahil tüm Avrupa’da istikrarsızlaştırma (destabilisation) operasyonlarında kullanılıyordu. Çatlı, CİA başta olmak üzere tüm Avrupa istihbaratıyla birlikte çalıştı.</span></p>

    <p class="duz" xml:lang="tr"><span class="duz">“Pazienza, Çatlı’yı şahsen tanımıyordu. Ama başta CİA, bütün istihbarat örgütleriyle teması olduğu için Çatlı’dan haberdardı.</span></p>

    <p class="duz" xml:lang="tr"><span class="duz">MİT, Çatlı’yı sürekli olarak korudu, onu gizledi. Çatlı, Türk yetkililerle her zaman iyi ilişkiler içinde olmuştur. Uluslararası birçok olayda Çatlı’nın adı geçti. Ama kimse Çatlı’yı araştırmadı. Çatlı’nın adı geçtikçe üstü kapatıldı. Bunda masonların ve P2 locasının rolü olmuştur.”<a class="footnote-link" href="#footnote-231-56" id="footnote-231-56-backlink">[56]</a></span></p>

    <p class="duz" xml:lang="tr"><span class="duz">Tüm bu anlatılanlardan Çatlı’nın gizli servislerle ilişkileri ve onlar tarafından korunması biraz daha gün ışığına çıkıyor.</span></p>

    <p class="duz" xml:lang="tr"><span class="duz">Peki ama Çatlı Amerika’da ne yaptı?</span></p>

    <p class="duz" xml:lang="tr"><span class="duz">Bu konudaki tek açıklama, hapisteki Mehmet Ali Ağca’dan geldi: “Çatlı, Kosta Rika’da eğitildi!”</span></p>

    <p class="duz" xml:lang="tr"><span class="duz">Gazeteci Güneri Cıvaoğlu’nun İtalya’nın Ancona Cezaevi’ne giderek Mehmet Ali Ağca’yla yaptığı görüşme, 2 şubat 1997’de Kanal D’deki “Durum” programında yayınlandı. On altı yıldır hapiste olan Ağca, Çatlı’yla ilgili olarak ilk kez, o da ölümünden sonra konuşuyordu:</span></p>

    <p class="duz" xml:lang="tr"><span class="duz">“Çatlı yabancı gizli servisler tarafından Kosta Rika’da antiterör eğitimi görmüştü. Kısa ve yoğun bir eğitim.</span></p>

    <p class="duz" xml:lang="tr"><span class="duz">Görevi, Ortadoğu ve Türkiye’de komünist terör gruplarına karşı savaşmaktı.</span></p>

    <p class="duz" xml:lang="tr"><span class="duz">Kendisi doğru, dürüst bir insandı. Çok iyi karate, İngilizce biliyordu. Sahte pasaport düzenlemekte uzmandı.</span></p>

    <p class="duz" xml:lang="tr"><span class="duz">Olağanüstü bir şekilde otomobil kullanıyordu.</span></p>

    <p class="duz" xml:lang="tr"><span class="duz">Askerî eğitim gördüğü belliydi. Bana Kosta Rika’da eğitim gördüğünü itiraf etti. Uluslararası bir çerçeve içinde.”<a class="footnote-link" href="#footnote-231-57" id="footnote-231-57-backlink">[57]</a></span></p>

    <p class="duz" xml:lang="tr"><span class="duz">Bu görüşmede, Cıvaoğlu’nun “Çatlı’yı Kosta Rika’da eğiten kuruluş CİA mıydı?” sorusuna ise Ağca, “CİA demiyorum, CİA içinde birkaçı” yanıtını verdi.</span></p>

    <p class="duz" xml:lang="tr"><span class="italik">Zaman</span> <span class="duz">gazetesi köşe yazarı Taha Kıvanç (yani Fehmi Koru), bu “CİA içinden birkaç kişi”nin CİA ajanı ve silah tüccarı Frank Terpil olduğu yorumunu getiriyor:</span></p>

    <p class="duz" xml:lang="tr"><span class="duz">“Eğitenlerin kimler olduğunu biliyor Ağca, hem de çok iyi biliyor. İtalya’daki mahkeme kayıtlarında kendisini Türkiye’den Avrupa’ya kaçıran ajan olarak adı geçen Frank Terpil, bir CİA ajanıydı. Bu defa sadece ‘CİA içinden birileri’ diye geçiştirdiği Frank Terpil’in adını mahkeme sırasında anmıştı Ağca. Sonra da Terpil, M. Ali Ağca’yla ilgili bir Amerikan televizyon programında ‘Ağca’nın Bulgaristan üzerinden Avrupa’ya geçmesinde rol oynadım’ itirafında bulundu. Terpil’in sadece Ağca’yı değil, Abdullah Çatlı’yı da tanıdığı biliniyor. Terpil, İtalya’da bulundu ve ‘Gladiatörler’in belli konularda eğitilmelerinde rol aldı.”<a class="footnote-link" href="#footnote-231-58" id="footnote-231-58-backlink">[58]</a></span></p>

    <p class="duz" xml:lang="tr"><span class="duz">Çatlı’nın çok iyi İngilizce ve karate bildiğini Ağca’dan başka söyleyen yoktur. Yakınlarına göre, Abdullah Çatlı Almanca konuşabilmektedir. Avusturya’da dil kursuna gitmiştir. Fransa’da da dil kursuna yazılmıştır ama bu Amerika’dan döndükten sonra, 1983’te olmuştur. Su gibi İngilizce ve çok iyi karate bildiğine dair bir bilgi de yoktur...</span></p>

    <p class="duz" xml:lang="tr"><span class="duz">Ağca’nın anlattıkları, “Çatlı efsanesine” ölümünden sonra iliştirilmek istenen hayal mahsulü katkılar değilse, ya oradan buradan duyduklarıdır ya da Reis’in, adamlarını etkilemek için anlattığı şeyler olabilir.</span></p>

    <p class="duz" xml:lang="tr"><span class="duz">Nitekim Cıvaoğlu da Ağca’nın tavırlarında Çatlı-Ağca ilişkisinin izlerini gözlemlemiştir: “Ağca bütün bu dış örgütlerin Türkiye bağlantılarının başında Abdullah Çatlı’nın olduğu kanısında. Çatlı’ya hayran. Çatlı’dan müthiş korkuyor. Çatlı’ya büyük saygı duyuyor...”</span></p>

    <p class="duz" xml:lang="tr"><span class="duz">Ağca’nın doğru söylediğini varsayarsak, Çatlı’nın bu eğitimi, Amerika’ya gidişinden çok daha önce almış olması gerekir.</span></p>

    <p class="duz" xml:lang="tr"><span class="duz">Yoksa sayılan bütün bu özellikleri bir iki aylık “hızlandırılmış” bir eğitimde kapmış olduğuna inanmamız gerekecektir.</span></p>

    <p class="duz" xml:lang="tr"><span class="duz">Çünkü 9 eylül 1982’de Amerika’ya gittiği söylenen Abdullah Çatlı, 1982 sonu ve 1983 başında Avrupa’dadır ve çok “meşguldür”.</span></p>

    <p class="duz" xml:lang="tr"><span class="duz">MİT’ten ASALA’ya karşı eylem teklifi alacak, İsviçre’deki uyuşturucu işini sürdürecek, eşini ve çocuklarını getirteceği Fransa’da bunun hazırlıklarını yapacaktır.</span></p>

    <p class="baslik-3" xml:lang="tr"><span class="duyuru-baslik">Devletin ASALA’ya karşı eylem kararı</span></p>

    <p class="duz" xml:lang="tr"><span class="duz">MİT’in, bazı eylemler için “kullandığını” kabul ettiği Abdullah Çatlı ve ekibiyle ne zamandan beri ilişki içinde olduğu konusunda iki değişik görüşü var:</span></p>

    <p class="duz" xml:lang="tr"><span class="duz">MİT görevlisi Mehmet Eymür, Susurluk Komisyonu’na 26 aralık 1996’da verdiği ifadede, MİT-Çatlı ilişkisinin başlangıç tarihi için, “Tam tarih hatırlamıyorum ama 1982-1983 falan, bu tarihler olabilir” dedi.</span></p>

    <p class="duz" xml:lang="tr"><span class="duz">Eymür’den bir gün sonra komisyona ifade veren yardımcısı Korkut Eken ise, “Çatlı 1980 öncesinde de kullanıldı. Mehmet Eymür’ün Çatlı’yı tanımaması mümkün değil” diye konuştu.<a class="footnote-link" href="#footnote-231-59" id="footnote-231-59-backlink">[59]</a></span></p>

    <p class="duz" xml:lang="tr"><span class="duz">Eymür’ün “1980 öncesi ilişkilerini” neden saklamaya çalıştığını şimdilik bir yana bırakalım. MİT-Çatlı ilişkisinin başlangıç tarihi olarak göstermekte ısrar ettiği, ASALA’ya (Ermenistan’ın Kurtuluşu İçin Ermeni Gizli Ordusu) karşı eylemler konusuna bir göz atalım.</span></p>

    <p class="duz" xml:lang="tr"><span class="duz">1973’ten 1982 yılı ortalarına gelene kadar, ASALA’nın Türkiye’ye karşı 18’i öldürme, 9’u öldürmeye teşebbüs, 143’ü bombalama olmak üzere 170’in üzerinde eylemi oldu. Ama 28 ağustos 1982’de Kanada Askerî Ataşesi Kurmay Albay Attila Altıkat’a yapılan suikast, bardağı taşıran damla oldu. Cumhurbaşkanlığı, ASALA’ya karşı aktif mücadele kararı aldı.</span></p>

    <p class="duz" xml:lang="tr"><span class="duz">MİT’i “operasyonel” hale getirmek, yani CİA ve Mossad tarzı operasyonlar düzenleyen bir örgüte dönüştürmek için her dönemde gayret göstermiş olan Hiram Abas-Mehmet Eymür ikilisine aradıkları fırsat çıkmıştı.</span></p>

    <p class="duz" xml:lang="tr"><span class="duz">Görev MİT’e verildi.</span></p>

    <p class="duz" xml:lang="tr"><span class="duz">Mehmet Eymür, bu kararın verilişinde ve harekete geçilmesinde, o zamanlar Kontrespiyonaj Daire başkanı olan Hiram Abas’ın, MİT müsteşarına gönderdiği bir mektubun etkili olduğunu yazıyor.<a class="footnote-link" href="#footnote-231-60" id="footnote-231-60-backlink">[60]</a></span></p>

    <p class="duz" xml:lang="tr"><span class="duz">Abas’ın mektubunda neler var, okuyalım:</span></p>

    <p class="duz" xml:lang="tr"><span class="duz">“Ülkemizin yurtdışında bulunan görevlileri, bir devamlılık içerisinde Ermeniler tarafından şehit edilmekte ve kanlarının yerde bırakılmayacağı beyanatları verildiği halde, herhangi bir işleme tevessül edilmemektedir. Konuyla ilgili olarak MİT’in iç ve dışta elemanlanması, örgütlerin içine sızma çalışması yapmış olması gerekirken, böyle bir faaliyet yürütülmemiştir.</span></p>

    <p class="duz" xml:lang="tr"><span class="duz">Diğer yönden, temsilcilerimizin öldürülmelerinin iki üç polisle koruma yaparak önlenemeyeceği ortadadır. Temsilcilerimizin öldürüldüğü ülkelerin güvenlik kuruluşları da, muhtemelen siyasî nedenlerle, gerekli şekilde eğilmemektedirler.</span></p>

    <p class="duz" xml:lang="tr"><span class="duz">Yurtdışında görevli vatandaşlarımızın hayatlarını, Ermeni eylemlerine karşı ve ülkemiz dışında mukabil eylemler düzenleyerek korumaları icap etmektedir. Bunun geçerli örnekleri, Filistinlilere karşı İsrail tarafından verilmiştir. Görevin de sadece MİT Müsteşarlığı’na düştüğü kanısı taşınmaktadır.”</span></p>

    <p class="duz" xml:lang="tr"><span class="duz">Eymür, mektuptan sonraki gelişmeyi de şöyle anlatıyor:</span></p>

    <p class="duz" xml:lang="tr"><span class="duz">“Köşk, Hiram Bey’i çağırarak ‘kan davası’ konusunda görevlendirdi. Fiilen Köşk kadrosunda gözükmesi mahzurlu olabilirdi ama ödemeler Köşk’ten yapılacaktı. Hiram Bey kolları sıvadı. Türkiye’nin prestijini kurtarmak görevi yine ona düşmüştü...”<a class="footnote-link" href="#footnote-231-61" id="footnote-231-61-backlink">[61]</a></span></p>

    <p class="baslik-3" xml:lang="tr"><span class="duyuru-baslik">“Mete Bey”</span></p>

    <p class="duz" xml:lang="tr"><span class="duz">Mossad’ın eylemlerine özenen ve Türkiye’nin prestijini kurtarmak için kolları sıvayan Hiram Abas, bu iş için kimleri görevlendirdi?</span></p>

    <p class="duz" xml:lang="tr"><span class="duz">Abdi İpekçi cinayeti bölümünden tanıdığımız bir isme burada da rastlıyoruz:</span></p>

    <p class="duz" xml:lang="tr"><span class="duz">Meral Çatlı (Susurluk Komisyonu’na): “İsmi Mete’ydi; soyismini bilmiyorum. Sadece ‘Mete Ağabey’ deniyordu. Asker şeyi vardı, konuşması hareketleri askerdi.”</span></p>

    <p class="duz" xml:lang="tr"><span class="duz">Oral Çelik (Susurluk Komisyonu’nda “Mete Bey” sorulduğunda): “Tanıyorum onu. İstihbaratın ileri gelenlerinden birisi, fakat o takma ismi. Esas ismini söylemeyeceğim, çünkü herkes o adama yükleniyor. O adam gerçekte bir kahraman. Emekli şimdi. İstanbul’daydı. Her zaman, her hafta, her gün bile gelebilirdi. Fransa’da görüştük biz onunla, Belçika’da görüştük, Hollanda’da görüştük, Avusturya’da görüştük, Kanada’da görüştük.”</span></p>

    <p class="duz" xml:lang="tr"><span class="duz">Gazeteci-yazar Tuncay Özkan da kitabında şöyle diyordu:</span></p>

    <p class="duz" xml:lang="tr"><span class="duz">“MİT, Ermeni terör örgütü ASALA’yla mücadelede onun kullandığı silahı kendisine çevirmek için özel bir tim görevlendirir. Bu timin başına asker kökenli bir MİT elemanı getirilir. Bu birimin, Cumhurbaşkanı Kenan Evren’in ASALA’nın yok edilmesine ilişkin görüşleri doğrultusunda kurulduğu, bunda asıl etkenin o dönem Çankaya Köşkü ile MİT arasındaki bağı sağlayan ve aynı zamanda Kenan Evren’in damadı olan Erkan Gürvit olduğu ifade edilmektedir. Yeni ekip aslında hem MİT içindedir, hem de dışında. Yani çok gizli ve sınırlı insanın bilgisiyle yapılır operasyonlar. MİT’in dışında faaliyet gösterilir. Emekli istihbaratçı ve MİT mensubu Metin G. (soyadı güvenlik gerekçesiyle buraya konulmamıştır) olayla ilgili yurtdışı organizasyonu gerçekleştirir. Olayın planlandığı yer, o zamanki adıyla Devlet Başkanlığı Köşkü’dür.”<a class="footnote-link" href="#footnote-231-62" id="footnote-231-62-backlink">[62]</a></span></p>

    <p class="duz" xml:lang="tr"><span class="duz">ASALA’yla eylemli mücadele görevi verilen MİT ekibi, Avrupa’da eylem yaptırmak için, önce Ülkücülerin Türk Federasyonu’na başvurdu.</span></p>

    <p class="duz" xml:lang="tr"><span class="duz">Federasyonun o sıralardaki genel başkanı Musa Serdar Çelebi, Susurluk olayından sonra yaptığı açıklamalarda bu konuya da değindi:</span></p>

    <p class="duz" xml:lang="tr"><span class="duz">“Devlet, ASALA gibi örgütlere karşı Ülkücüleri kullanmak için Avrupa’ya geliyordu. Ama bizi kullanamamıştır. 12 Eylül’e karşı kesin tavrımız vardı. İşin gerçeği kontgerilla birtakım işler yapıyor. Bu olay bahane edilerek ‘Bunları Ülkücüler yapmıştır’ deniyor. Peki, tarih önünde bu pisliği kim yapmış olacak? Abdullah Çatlı eğer böyle bir şey yapmışsa, bu Türkiye için yararlı da olmuş olsa, bu kendi şahsî kararıdır. Ülkücü hareketin bir kararı değildir.”<a class="footnote-link" href="#footnote-231-63" id="footnote-231-63-backlink">[63]</a></span></p>

    <p class="duz" xml:lang="tr"><span class="duz">O sıralarda Serdar Çelebi’nin Çatlı’yla arası fena halde açıktır. MİT’e şart koşar: bu konu Abdullah Çatlı ve arkadaşlarına açılmayacaktır! Konuyu Susurluk Komisyonu’na anlatan Oral Çelik’ten dinleyelim:</span></p>

    <p class="duz" xml:lang="tr"><span class="duz">“Daha önce bunlar herkese geldiler. Türk federasyonlarından tutun da, ne bileyim orada ne kadar Türk şeyleri varsa herkesi gezdiler, teklif götürdüler, bilmem ne yaptılar, bunlarla ortaklık yaptılar; her şeyi denediler ve sonunda bize geldiler. Zaten, başta taraftar değillerdi bizimle beraber böyle bir şeye kalkmaya veya başka zaman biz duyardık zaten, sakın bunlara haber falan vermeyin, bizim sizinle konuştuğumuzu; olursa bunlardan gizli ve ayrı yapalım diye... Benimle Abdullah Çatlı’ya bunu söylemeyin. Daha önce bizden başka adam arıyor; mesela, Türk Federasyonu’na gelmişler. Böyle teklif getiriyordular... Ama Oral ile Abdullah Çatlı’ya söylemeyin, bunlar işin dışında dursun diyorlardı...”</span></p>

    <p class="baslik-3" xml:lang="tr"><span class="duyuru-baslik">Çatlı’nın kapısını çalıyorlar</span></p>

    <p class="duz" xml:lang="tr"><span class="duz">“Herkesi gezdiler, sonunda bize geldiler” diyor, Oral Çelik.</span></p>

    <p class="duz" xml:lang="tr"><span class="duz">Aynı iddiayı doğrulayan başka kaynaklar da var: “Önceleri Metin G. ve arkadaşları olayı kendileri gerçekleştirmek üzere yurtdışına çıkarlar. Ancak bu girişimlerinden bir sonuç elde edemezler. Bunun üzerine olayda taşeron olarak kullanılmak üzere 12 Eylül öncesinde yurtdışına kaçan ve o dönem Fransa’da bulunan, Ankara Bahçelievler’de yedi TİP’li öğrencinin öldürülmesi başta olmak üzere pek çok suçlamayla aranmakta olan ülkücülere ulaşılır. Abdullah Çatlı ve Oral Çelik etrafında toplanan bu grupla teması yine Metin G. kurar.”<a class="footnote-link" href="#footnote-231-64" id="footnote-231-64-backlink">[64]</a></span></p>

    <p class="duz" xml:lang="tr"><span class="duz">Abdullah Çatlı’yla teması “Mete Bey” ya da “Metin G.” kurmuştu. Özel timin başına getirildiği söylenen ve asker kökenli MİT elemanı denilen bu kişinin kim olduğu çok tartışıldı.</span></p>

    <p class="duz" xml:lang="tr"><span class="duz">Basında bu kişinin C.A. rumuzunu kullandığı da yazıldı.<a class="footnote-link" href="#footnote-231-65" id="footnote-231-65-backlink">[65]</a> Kitabın yazarlarının görüştüğü emekli bir MİT mensubu da, “Mete Bey”in MİT İstanbul Takip Tarassut Şubesi’nden Cengiz Abaoğlu olduğunu ve artık hayatta olmadığını söyledi.</span></p>

    <p class="duz" xml:lang="tr"><span class="duz">“Mete Bey” ya da “Metin G.”nin o sırada MİT Dış İstihbarat Daire başkanı olan Metin Günyol olduğu da söyleniyordu. Üstelik Metin Günyol, Çatlı ekibine ASALA’ya karşı eylem teklif edildiği tarihlerde Almanya’da bulunuyordu ve temmuz 1997 ortalarında gazeteler, “Mete Bey’in, emekli MİT mensubu Metin Günyol olduğunun kesinleştiğini” yazdılar.</span></p>

    <p class="duz" xml:lang="tr"><span class="duz">“İstanbul DGM Savcısı’nın düzenlediği telefon tespit tutanağında Çatlı’nın konuştuğu çeşitli kişiler arasında Metin Günyol da yer almaktadır.”<a class="footnote-link" href="#footnote-231-66" id="footnote-231-66-backlink">[66]</a></span></p>

    <p class="duz" xml:lang="tr"><span class="duz">“Abdullah Çatlı ile Metin Günyol’un üç kez cep telefonuyla görüştükleri, Telecom tarafından saptanarak, İstanbul DGM’ye gönderildi.”<a class="footnote-link" href="#footnote-231-67" id="footnote-231-67-backlink">[67]</a></span></p>

    <p class="duz" xml:lang="tr"><span class="duz">Oysa Metin Günyol, bilgi vermek üzere çağrıldığı Susurluk Komisyonu’na 2 mart 1997’de verdiği ifadede, hakkındaki bütün iddiaları reddetmiş ve şunları söylemişti:</span></p>

    <p class="duz" xml:lang="tr"><span class="duz">“1965 yılında MİT’e girip 1986 yılına kadar çalıştım. Abdi İpekçi’nin öldürüldüğünde ve Ağca hapisten kaçtığında bu olayla ben ilgilendim. Ağca tahkikatını, kaçışını ve takibi olaylarını izleyip araştırdım.”</span></p>

    <p class="duz" xml:lang="tr"><span class="duz">Rastlantının derecesine bakın ki, Abdi İpekçi’nin katillerini “araştırmakla” görevli olan Metin Günyol, Abdi İpekçi’nin katillerine devlet adına eylem yapmalarını teklif ediyordu!</span></p>

    <p class="duz" xml:lang="tr"><span class="duz">Ve eğer daha önce kurmadıysa, Abdullah Çatlı’yla o sıralarda kurduğu ilişkisini, Çatlı ölünceye kadar sürdürecekti!</span></p>

    <p class="baslik-3" xml:lang="tr"><span class="duyuru-baslik">Diğerleri kimlerdi?</span></p>

    <p class="duz" xml:lang="tr"><span class="duz">Oral Çelik’e göre, MİT onları Fransa’da bulup görüştü. Kaldıkları yerleri biliyorlardı. İrtibatı, onlar gibi kaçak olan bir arkadaşları sağladı.</span></p>

    <p class="duz" xml:lang="tr"><span class="duz">Diğerlerinin kimler olduğunu açıklamayan Çelik, Susurluk Komisyonu’na yine de bazı ipuçları verdi:</span></p>

    <p class="duz" xml:lang="tr"><span class="duz">“Bunu yapanlar dört kişi, bizden olan arkadaşlarımız dört kişi. Bir Abdullah Çatlı, bir ben... İki de başka kişi... Bu arkadaşın bir tanesi daha önce burada mahkemeye geçti mesela. Gizli celse oldu, mahkemeye geçti. Ben dedi, bunları bunları yaptım. Kabul etmediler. Önce ettiler, on sene verdiler galiba, on iki sene, sonradan kabul etmediler. Sonradan bir şeyler oldu; bilmiyorum yani. Anlaşamadılar; bilmiyorum yani... Şimdi galiba Türkiye’de. Diğer dördüncüsü de Türkiye’de. Onun cezası zaman aşımına uğradı.</span></p>

    <p class="duz" xml:lang="tr"><span class="duz">Bunu biz yaptık. Dört kişiydik biz. ASALA’yı da biz ortadan kaldırdık. Beşinci ben vardım diyen, hangi makamsa gelsin, desin ki ben de vardım desin... Sonradan beşinci kişi aldık bir... Belki sağ değil o.”</span></p>

    <p class="duz" xml:lang="tr"><span class="duz">Sözü edilen diğer kişilerin, 12 Eylül öncesi Çatlı’nın başrolde olduğu bazı cinayetlere karışan ve 12 Eylül sonrası yurtdışına kaçan Ülkücülerden Mahmut Korkmaz, Üzeyir Bayraklı, Rıfat Yıldırım ve Samet Aslan olabilecekleri söylendi.</span></p>

    <p class="duz" xml:lang="tr"><span class="duz">Bedrettin Cömert cinayeti sanıklarından Üzeyir Bayraklı ve Rıfat Yıldırım’ın 2 şubat 1985 tarihinde Almanya’da 1,5 kilo eroinle yakalandıklarını yukarıda görmüştük. Üzeyir Bayraklı 1992’de öldürüldü ve cenazesi Türkiye’ye getirildi. Rıfat Yıldırım Türkiye’ye iade edilmedi. Abdullah Çatlı’nın Paris’te beraber olduğu Mahmut Korkmaz, 1987’de sahte pasaportla Türkiye’ye dönerken Yeşilköy Havaalanı’nda yakalandı. Mahmut Korkmaz cezaevinden çıktıktan sonra kendini tamamen dine verdi. Ankara’nın varoşlarında ayakkabı tamirciliği yapıyor. Sakal bırakan Mahmut Korkmaz cüppeyle geziyor!</span></p>

    <p class="duz" xml:lang="tr"><span class="duz">Samet Aslan ise 30 aralık 1987’de tutuklu bulunduğu Ağrı Cezaevi’nde, sonradan tartışmalar yaratan bir biçimde öldü:</span></p>

    <p class="duz" xml:lang="tr"><span class="duz">“Samet Aslan, Hollanda’da silah taşımak suçundan yakalanmış ve kendi isteğiyle Türkiye’ye dönmüştü. Ağrı E Tipi Kapalı Cezaevi’nde yatıyor, eski suçlamalarından dolayı yargılanması sürüyordu. MİT ve Emniyet mensuplarının aşırı baskıları sebebiyle ruhî dengesi bozulmuştu. Bu baskılarla intihara zorlandı. Bir gün asılmış vaziyette hücresinde bulundu. Cenazesi Ağrı’da toprağa verildi.”<a class="footnote-link" href="#footnote-231-68" id="footnote-231-68-backlink">[68]</a></span></p>

    <p class="duz" xml:lang="tr"><span class="duz">Ölümünün ardından yanıtsız kalan sorular soruldu: Türkiye’ye kendi isteğiyle geldiği ve “Pişmanlık Yasası”ndan yararlanarak kısa zaman sonra serbest kalacağı halde neden intihar ettiği; ölümünden kısa bir süre önce hücresine siyasî olmayan iki tutuklunun verilmiş olması ve savcılıktan “can güvenliğinin sağlanmasını” istemiş olması; ailesinin, kendilerinin katılımıyla son bir otopsi daha yapılması talebinin kabul edilmeyip gömülmüş olması gibi.</span></p>

    <p class="duz" xml:lang="tr"><span class="duz">Samet Aslan’ın ölümü, “bildiği bazı sırlar yüzünden hücresinde öldürülüp öldürülmediği” kuşkusunu uyandırdı.<a class="footnote-link" href="#footnote-231-69" id="footnote-231-69-backlink">[69]</a></span></p>

    <p class="duz" xml:lang="tr"><span class="duz">Görüşmemiz sırasında Meral Çatlı’ya Samet Aslan’ı da sorduk. Aldığımız yanıt şöyle oldu:</span></p>

    <p class="duz" xml:lang="tr"><span class="duz">“Onunla Paris’te tanıştım. Almanya’da yakalanıp iade edildi. Çok iyi Fransızca’sı vardı. Gökçen ve Selcen’in okul işlerini hep o takip ediyordu. Abdullah’ın yakın arkadaşlarından biriydi. İntihar ettiği söylendi ama intihar edecek biri değildi. Abdullah, intihar ettiğini duyunca çok üzüldü, intihar ettiğine hiç inanmadı.”</span></p>

    <p class="duz" xml:lang="tr"><span class="duz">Ve bir an için geçmişe dalıp, sözlerine şunları ekledi:</span></p>

    <p class="duz" xml:lang="tr"><span class="duz">“Kasım diye bir arkadaşımız vardı, o da bir kafeteryadan çıkarılıp bir ormanda kurşunlanarak öldürüldü. Eşimin İstanbul’da hep birlikte olduğu, bu işin içinde olan arkadaşları hep ortadan kayboldular. Kimi öldü, kimi cezaevinde...”<a class="footnote-link" href="#footnote-231-70" id="footnote-231-70-backlink">[70]</a></span></p>

    <p class="baslik-3" xml:lang="tr"><span class="duyuru-baslik">Çatlı’nın koşulları</span></p>

    <p class="duz" xml:lang="tr"><span class="duz">MİT, eylem sipariş ettiği Çatlı ekibine karşı çok nazikti! Onlara bu eylemleri yapmalarına karşılık ne istediklerini bile sordu!</span></p>

    <p class="duz" xml:lang="tr"><span class="duz">Zaten sormasalar da Çatlı’nın koşulları hazırdı: aralarında Bahçelievler ve Balgat katliamlarının sanıklarının da bulunduğu bir grup arkadaşlarının salıverilmesi; eylemi gerçekleştirecek kişilerin Türkiye’de işledikleri suçlara bakılmaksızın yurda dönebilme ve serbest dolaşma haklarının tanınması.</span></p>

    <p class="duz" xml:lang="tr"><span class="duz">Çatlı’nın öne sürdüğü koşulları Oral Çelik Susurluk Komisyonu’na da anlattı:</span></p>

    <p class="duz" xml:lang="tr"><span class="duz">“Bizim şartımız tabiî ki, vardı. Ne vardı; suçsuz olan arkadaşlarımız vardı cezaevinde; bunları bırakırsanız dedik; ‘Tamam’ dediler. Sonra tanınmış bazı politikacılar vardı; onları bırakırsanız dedik. Ellerine bir liste verdik, bu liste on iki kişiydi... Mesela Mehmet Irmak’ı söylemiştik... Serbest bırakılmasını istediklerimiz arasında Haluk Kırcı vardı, Türkeş yoktu, Mehmet Irmak vardı...”</span></p>

    <p class="duz" xml:lang="tr"><span class="duz">Bu kitabı okudukça görecek olduğunuz gibi, Çatlı’nın bütün bu istekleri zaman içinde yerine getirildi.</span></p>

    <p class="duz" xml:lang="tr"><span class="duz">Basında bu olayla ilgili olarak Çatlı ve ekibine para verildiği iddiaları da (1 milyon dolardan 50 milyon dolara kadar) çıktı. Hatta bu paranın Cumhurbaşkanlığı örtülü ödeneğinden tahsis edildiği ama “eylemcilere verilmediği” de öne sürüldü. Bu iddialar doğrulanmadı. Oral Çelik Susurluk Komisyonu’nda bu iş için para almadıklarından yakındı:</span></p>

    <p class="duz" xml:lang="tr"><span class="duz">“Yalan söylüyorlar. Bizim aldığımız para, aldığımız değil de, masraf da 10 bin doları geçmez ve adam bana, o zaman, o tarihte 100 milyar küsur para oraya aktardığını söylüyor vesaire. Biz, o para yemiş, o rüşvet yemiş, o politik olarak birbirine karşıymış, öbürü bilmem ne yapmış, bizi ilgilendirmezdi... Bunda senet yok, sepet yok, resmî bir şey yok... Yalnız, yol masraflarını onlar karşılardı.”</span></p>

    <p class="baslik-3" xml:lang="tr"><span class="duyuru-baslik">İddialar...</span></p>

    <p class="duz" xml:lang="tr"><span class="duz">Bu şartlar karşılığında “devlet adına” eyleme girişmeyi kabul eden Abdullah Çatlı, ASALA’ya karşı neler yaptı? Bir de ona bakalım.</span></p>

    <p class="duz" xml:lang="tr"><span class="duz">Çatlı’nın bu konuda neler yaptığı hakkında belli başlı şu iddialar öne sürülüyor:</span></p>

    <p class="duz" xml:lang="tr"><span class="duz">Birinci iddia: Çatlı tarafı, her fırsatta tekrarlıyor: “ASALA’ya karşı çok sayıda eylem yaptık!”</span></p>

    <p class="duz" xml:lang="tr"><span class="duz">Meral Çatlı, eşinin, Fransa’daki evlerinden polisler tarafından alınıp götürülürken kulağına, “Dosyayı yok et” dediğini söylüyor ve gerisini şöyle anlatıyor:</span></p>

    <p class="duz" xml:lang="tr"><span class="duz">“Bu dosyada ASALA’yla ilgili gizli evraklar vardı ama ben içine hiç bakmamıştım. Bana verip ‘Sakla’ dediğinde, elbise dolabındaki elbiselerimin arasına koymuştum. Polislerden üzerimi değişmek üzere izin istedim. Ama başımda bekliyordu. Bunun üzerine bizim geleneklerimize göre onun önünde üstümü değişemeyeceğimi söyledim. Odadan çıkmadı ama arkasını döndü. Ben de dosyayı içime soktum ve üstümü giydim.</span></p>

    <p class="duz" xml:lang="tr"><span class="duz">Dosyanın içine daha önce hiç açıp bakmamıştım. Onlar gittikten sonra tuvaletin klozetinde yakmadan önce bir göz attım. ASALA’dan öldürüleceklerin fotoğraflı listesiydi. Yazılar Almanca’ydı. Bir tek en üstteki altmış yaşlarında, beyaz saçlı ve İsviçre’de oturan birini hatırlıyorum. Gerisine bakmadan yaktım. Devlet sırrıydı. Eşim çok sonra bana, ‘Dosya eğer Fransız makamlarının eline geçmiş olsaydı mahvolmuştuk’ demişti.</span></p>

    <p class="duz" xml:lang="tr"><span class="duz">Ben 1982’de Fransa’daydım; benim vardığımda eşim bu olaylara başlamıştı. ASALA olayında eşime verilen bir görev vardı. Yirmi sekiz olayda eşim başarılı olmuştur.”</span></p>

    <p class="duz" xml:lang="tr"><span class="duz">Ve Oral Çelik’in komisyona verdiği ifade:</span></p>

    <p class="duz" xml:lang="tr"><span class="duz">“Mücadelemizi yaptık, her şeyi yaptık. Şu Doğu Perinçek’in dediği gibi ‘Götürmüşler Marsilya’da bir molotovkokteyli atmışlar’ diyor ya, onun haricinde her şeyi yaptık... Mesela Fransa’da on sekiz tane eylem yaptırdık veya yaptık; Hollanda’da iki tane eylem yaptık veya yaptırdık; Kanada’da yaptırdık, yaptık; Beyrut’ta yaptırdık, yaptık; Yugoslavya’da yaptırdık, yaptık; Yunanistan’da yaptırdık, yaptık. Aklınıza gelen envai türlü her şeyi yaptık bütün ülkelerde.”</span></p>

    <p class="duz" xml:lang="tr"><span class="duz">İkinci iddia: “Marsilya” kod adı verilen eylemle, Ülkücüler kendilerine verilen bombalarla Ermeni Taşnak Partisi’nin binalarını ve Ermeni heykelini bombaladılar. İsviçre’de başarısızlıkla sonuçlanan bir eylem girişiminde bulundular, hazırlıkları İsviçre adlî makamları tarafından açığa çıkarıldı.</span></p>

    <p class="duz" xml:lang="tr"><span class="duz">Ülkücüler ellerinde kalan patlayıcıları Fransa’da sakladılar. Bunları daha sonra Fransız polisi ele geçirdi. Fransa’dan sonra, Yunanistan’da da eylem yapıldı ve ASALA liderlerinden Agop Agopyan öldürüldü.<a class="footnote-link" href="#footnote-231-71" id="footnote-231-71-backlink">[71]</a></span></p>

    <p class="duz" xml:lang="tr"><span class="duz">Ermeni anıtının bombalanması olayı Enis Berberoğlu’nun kitabında da geçmektedir:</span></p>

    <p class="duz" xml:lang="tr"><span class="duz">“Bu anıt Paris’in Ermeni nüfusu yoğun Alfortville semtinde 29 nisan 1984 pazar günü açıldı...</span></p>

    <p class="duz" xml:lang="tr"><span class="duz">Anıtın açılışı ve tören konuşmaları Türkiye’de büyük tepki yarattı. 4 mayıs günü Adıyaman’da Fransa’yı kınamak için büyük bir miting planlandı. Ama aynı sabah gazeteler sürpriz bir sabotaj haberiyle çıktılar.</span></p>

    <p class="duz" xml:lang="tr"><span class="duz">Söz konusu haber</span> <span class="italik">Hürriyet</span> <span class="duz">gazetesinde ‘Paris’te bombalar patladı, Ermeniler panikte’ başlığıyla verildi... Paris Alfortville’de ilk bomba 3 mayıs akşamı patladı. Genellikle Ermenilerin devam ettiği Tomtip Kahvehanesi’ne konulan bomba on bir kişiyi hafif yaraladı. İki dakika sonra kahveye çok yakın olan Ermeni Anıtı’nda ikinci patlama meydana geldi. Anıt hafifçe yana eğildi, kaidesindeki haç havaya uçtu. TSİ 18.45’te bu kez bir spor salonunun önünde patlayan bomba yoldan geçen iki kişinin hafif yaralanmalarına neden oldu... Kahramanlarımızın destansı icraatlarının yekûnu bu kadar...”<a class="footnote-link" href="#footnote-231-72" id="footnote-231-72-backlink">[72]</a></span></p>

    <p class="duz" xml:lang="tr"><span class="duz">Ülkücülerin başka bir eyleminin de ASALA liderlerinden Ara Toranyan’a karşı yapıldığı söyleniyor. Paris’te arabasının çamurluğuna konan bombanın ters tepip yere doğru patlaması sonucu Ara Toranyan’ın bacakları kopuyor ve sakat kalıyor.</span></p>

    <p class="duz" xml:lang="tr"><span class="duz">ASALA konusundaki üçüncü iddia: Mehmet Eymür her fırsatta tekrarlıyor: “Çatlı’yı bir süre kullandık, uyuşturucu ticareti yaptığını fark edince kullanmaktan vazgeçtik!”</span></p>

    <p class="baslik-3" xml:lang="tr"><span class="duyuru-baslik">Ve soru işaretleri...</span></p>

    <p class="duz" xml:lang="tr"><span class="duz">Bu iddiaların hepsinin sonunda büyük birer soru işareti var:</span></p>

    <p class="duz" xml:lang="tr"><span class="duz">Çatlı ve arkadaşları ASALA’ya karşı Avrupa’da çok sayıda eylem yapmışlar, ama Avrupa toprakları üzerinde işlenen bu suçlardan hiçbiri, ama hiçbiri nasıl olmuşsa Avrupa ülkelerinin hiçbir adlî organı tarafından soruşturulmamış!</span></p>

    <p class="duz" xml:lang="tr"><span class="duz">Başta Çatlı olmak üzere, 12 Eylül’den sonra Türkiye’den kaçan Ülkücülerden hangisinin, Avrupa’da hangi suçtan, ne zaman, nerede yargılandığı ve ne kadar ceza aldığı hemen hemen bütün ayrıntılarıyla biliniyor. Bugüne kadar konuyla ilgilenen birçok Türk ve yabancı gazeteci dava dosyalarını incelediler, bu davaların yargıçları, savcıları, tanıkları ve hatta sanıklarıyla görüşmeler yaptılar. Bu dosyalardan hiçbirinde Ermenilere karşı yapılmış bir eyleme rastlanmadı.</span></p>

    <p class="duz" xml:lang="tr"><span class="duz">Ülkücülerin Avrupa’da yargılandıkları suçlar ya “uyuşturucu”, ya “sahte pasaport ve evrak düzenleme” ya da “ruhsatsız silah taşıma”dır. Hatta Abdullah Çatlı’nın İsviçre’nin Basel Hapishanesi’nden kaçma teşebbüsünde bulunarak cezaevi idaresini 540 İsviçre frangı maddî zarara uğratması bile unutulmayıp suç olarak karşısına çıkarıldı. Ama hiçbir Ermeni olayından suçlanmadı.</span></p>

    <p class="duz" xml:lang="tr"><span class="duz">Peki, Ermenilere karşı yapıldığı öne sürülen “28 eylem” yer yarıldı da, içine mi girdi? Terör konusunda her şeyden haberi olan Avrupa’nın gizli servisleri bu eylemleri nasıl oldu da duymadı? Savcılar Çatlı’ya bu konuda neden tek bir soru bile sormadı?</span></p>

    <p class="duz" xml:lang="tr"><span class="duz">İnsanın aklına ancak şu olasılıklar gelebiliyor:</span></p>

    <p class="duz" xml:lang="tr"><span class="duz">1 - “Kahramanlarımız” o kadar ustadırlar ki, yaptıkları eylemlerde hiçbir iz bırakmadılar ve kimseye duyurmadılar!</span></p>

    <p class="duz" xml:lang="tr"><span class="duz">2 - MİT’in Avrupa’daki itibarı o kadar yüksektir ki, çeşitli ülkelerin devletleri ve gizli servisleri bu eylemlere göz yumdular. Yıllardır korudukları ASALA’yı bir anda yalnız bırakıp, birdenbire MİT’in “kullandığı” Ülkücü teröristleri korumaya aldılar!</span></p>

    <p class="duz" xml:lang="tr"><span class="duz">3 - CİA ve Avrupa’nın gizli servisleri, ileride bir koz olarak kullanmayı düşündükleri bu eylemleri görmezlikten geldiler!</span></p>

    <p class="duz" xml:lang="tr"><span class="duz">Önce şurasını anımsatalım ki, Ülkücüler tarafından gerçekleştirildiği öne sürülen Ermeni heykeli, Ara Toranyan ve Agop Agopyan olaylarının üçünde de Abdullah Çatlı eylemci olarak bulunamazdı, çünkü her üç olay sırasında da Paris’in La Santé Cezaevi’nde tutukluydu.</span></p>

    <p class="duz" xml:lang="tr"><span class="duz">ASALA’nın önde gelen şeflerinden Agop Agopyan, 1988’de Atina’da öldürüldü.</span></p>

    <p class="duz" xml:lang="tr"><span class="duz">Agopyan suikastının örgütün iç çekişmelerinden kaynaklandığı öne sürüldü.</span></p>

    <p class="duz" xml:lang="tr"><span class="duz">Mihran Mihranyan adıyla da tanınan ve gerçek adının Musullu Bedros Ohannesyan olduğu sanılan Agopyan’ın, Mossad tarafından öldürüldüğü de iddia edildi. MİT’in ASALA’ya karşı Mossad’la ortak eylemlerinin de olduğu biliniyor:</span></p>

    <p class="duz" xml:lang="tr"><span class="duz">“Beyrut’un doğusunda, rakısıyla meşhur Zahle yakınlarındaki Ermeni kamplarına MİT birimlerinin de katıldığı operasyonlar düzenleniyor. Önemli ASALA kadrolarının öldürülmesinin yanı sıra, örgüt kayıtları, üyeler, tetikçiler, destekçiler, para kaynaklarının listeleri de ele geçiyor. Ancak bunları ele geçiren Mossad oluyor ve bu kayıtların hepsi MİT’e verilmiyor.”<a class="footnote-link" href="#footnote-231-73" id="footnote-231-73-backlink">[73]</a></span></p>

    <p class="duz" xml:lang="tr"><span class="duz">Yani, ASALA’nın parçalanma ve dağılma sürecine girişi, iddia edildiği gibi Çatlı ve arkadaşlarının eylemlerinin “bir eseri” değil.</span></p>

    <p class="duz" xml:lang="tr"><span class="duz">Orly Havaalanı Katliamı gibi eylemleri yüzünden belli ülkelerin verdiği desteği çekmesi, Lübnan’daki bazı üslerin İsrail’in eline geçmesi, kendi içindeki ideolojik ayrılıklar gibi nedenlerle zaten bölünme sürecine girmiş olan ASALA, Agopyan suikastından sonra tamamen dağıldı.</span></p>

    <p class="duz" xml:lang="tr"><span class="duz">“Çatlı’nın bir süre kullanılıp, uyuşturucuyla uğraştığı fark edilince bundan vazgeçildiği” iddiasına gelince, MİT’in bu “savunmasının” inandırıcı tarafı yok: MİT, Çatlı ve arkadaşlarının uyuşturucu ticareti yaptıklarını, “Ermenilere karşı aktif mücadele” kararı alınmasının en az altı ay öncesinden, şubat 1982’den beri biliyordu.</span></p>

    <p class="duz" xml:lang="tr"><span class="duz">Çünkü, Çatlı bu tarihte MİT ajanı Nevzat Bilecen’i Türkiye’ye göndermiş, Hasan Hüseyin Şener’den eroin getirmesi talimatını vermişti. Yani MİT, Çatlı’ya Ermenilere karşı eylem önerisini, onun uyuşturucuyla uğraştığını bile bile götürdü.</span></p>

    <p class="duz" xml:lang="tr"><span class="duz">Bu kitabın yazarlarından Soner Yalçın, 29 kasım 1990 tarihinde</span> <span class="italik">2000’e Doğru</span> <span class="duz">Ankara temsilcisi Hasan Yalçın’la birlikte Mehmet Eymür’ün Ankara Farabî Sokak’taki özel bürosuna gitti. Konu Ülkücülerin Ermenilere karşı kullanılıp kullanılmadığına geldi. Eymür şunları anlattı:</span></p>

    <p class="duz" xml:lang="tr"><span class="duz">“Ermeni meselesi MİT’in işidir. Metin Günyol da o işleri MİT için yaptı. O sırada Evren’in demeci olmuştu. ‘Kanları yerde kalmayacak’ diye. Onun üzerine biz bu işe sokulduk. Ancak görev verilenler ağızlarına burunlarına bulaştırdılar. Aslında bunlar öyle büyük işler değildi. İki kişiye görev veriliyor, yaparlar, yapmazlar. Kaynar gider. Aslında bu konu Basel savcısının iddianamesinde var. Ülkücü Nevzat Bilecen’in ifadesinde bunlar var. Mafya, ideolojileri kaynaştırır. Yani her ideolojiden adam kullanır.”<a class="footnote-link" href="#footnote-231-74" id="footnote-231-74-backlink">[74]</a></span></p>

    <p class="baslik-3" xml:lang="tr"><span class="duyuru-baslik">Uyuşturucuyu MİT mi verdi?</span></p>

    <p class="duz" xml:lang="tr"><span class="duz">MİT’in bu iddiası, Susurluk Komisyonu’nda Oral Çelik’e de soruldu. O da uyuşturucuyu kendilerine MİT’in verdiğini ima etti:</span></p>

    <p class="duz" xml:lang="tr"><span class="duz">“Doğru, nasıl doğru; uyuşturucudan bizi tutukladılar. Belki el altından bizimkilerin çoğu Fransa’ya da çalışıyor. Amerika’ya da çalışıyor, el altından veriyorlar ve bizi tutuklattılar; doğrudur yani, ondan sonra da bitti zaten.”</span></p>

    <p class="duz" xml:lang="tr"><span class="duz">1973’ten beri Ülkücü hareket içinde bulunan, eylemleri nedeniyle 11 yıl hapis yatmış olan,</span> <span class="italik">Orta Doğu</span> <span class="duz">gazetesi yazarı Metin Kaplan da aynı görüşte:</span></p>

    <p class="duz" xml:lang="tr"><span class="duz">“Ben 1986’da tahliye oldum. O (Abdullah Çatlı) yurtdışından döndükten sonra görüştük. İlk kez 1990 gibi, bir arkadaşımızın bürosunda tesadüfen karşılaştık. Biz Ülkücü’yüz, Abdullah Çatlı da Ülkücü’ydü. Ülkücüler arasında Çatlı’nın eroin meselesine bulaşmış olmasından dolayı bir rahatsızlık vardı.</span></p>

    <p class="duz" xml:lang="tr"><span class="duz">Bir taraftan Abdullah Çatlı’ya bu yakıştırılamıyordu, öte taraftan da Ülkücülüğe bir leke olmasından dolayı bir sıkıntı vardı. Bu yüzden bir görüşmemizde bu konuyu kendisine sordum. O zaman söylediği şu oldu: ‘Bana devletin verdiği görevi yaptım. Ben devletin kararını uyguladım. Fransa’nın ASALA’yı desteklemekten vazgeçmesini sağlamak üzere devletin bana verdiği görevi yerine getirdim’ diye açıkça söyledi. Uzun yıllar Fransa’da kaçak olarak bulunmuş bir başka arkadaşım da bunu doğruladı. Bu işin kısa bir süre devam ettiğini söyledi. Eşi de üstü kapalı olarak buna benzer şeyler söylemişti.”<a class="footnote-link" href="#footnote-231-75" id="footnote-231-75-backlink">[75]</a></span></p>

    <p class="duz" xml:lang="tr"><span class="duz">Biz iddianın doğruluğu konusunda bir şey söyleyebilecek durumda değiliz. Ancak şunu da biliyoruz ki, dünyanın tüm istihbarat örgütleri, kullandıkları tetikçilere çoğu kez para yerine uyuşturucu verirler.</span></p>

    <p class="duz" xml:lang="tr"><span class="duz">Sonuç şudur:</span></p>

    <p class="duz" xml:lang="tr"><span class="duz">“Kullanılanlar”, “Çok eylem yaptık” diyor.</span></p>

    <p class="duz" xml:lang="tr"><span class="duz">“Kullananlar” ise, “Bir süre kullandık sonra vazgeçtik” deyip, “devlet sırrı” kavramına sığınıyor.</span></p>

    <p class="duz" xml:lang="tr"><span class="duz">Ama ortada bir gerçek var: Ermeni terör örgütüne “kendi yöntemleriyle cevap verme” operasyonu, taşeron olarak Abdullah Çatlı ve çetesine teklif edilmiştir.</span></p>

    <p class="duz" xml:lang="tr"><span class="duz">Korkut Eken, bu kişilerin “1980 öncesinde de kullanıldıklarını” söylemektedir. 1980 öncesinde “ASALA bahanesi” yoktur. Onlarca aydınımızın öldürülmesi, kitle katliamları, bombalama ve sabotajlar vardır. Bu olayların failleri olarak aranan kişiler, 1980 sonrasında da kullanılmaya devam edilmiştir. Üstelik, eylem “sipariş edilen” bu kişilere –eğer para verilmediyse– sağlanmış “tuhaf” menfaatler vardır: kendilerinin ve suç ortaklarının daha önce işledikleri suçların “unutulması” gibi!</span></p>

    <p class="duz" xml:lang="tr"><span class="duz">Ve 1980 öncesi işlenen bütün suçlar, “kullandı-kullanmadı” gürültüsü arasında güme gitmiştir.</span></p>

    <p class="baslik-3" xml:lang="tr"><span class="duyuru-baslik">Meral Çatlı’nın Paris’e gidişi</span></p>

    <p class="duz" xml:lang="tr"><span class="duz">ASALA konusuna burada bir nokta koyup, Abdullah Çatlı ve Oral Çelik’in Paris’teki yaşamlarına dönelim:</span></p>

    <p class="duz" xml:lang="tr"><span class="duz">Abdullah Çatlı ve Oral Çelik Paris’in 20’nci bölgesindeki Rue d’Avron’da (Avron Sokağı) örgüt evi olarak kullandıkları bir stüdyoda kalıyorlardı. Bu ev sonraki yıllarda da kullanıldı; Çatlı ve Çelik’in önemli telefonları ve ziyaretçileri buraya geldi.</span></p>

    <p class="duz" xml:lang="tr"><span class="duz">Fransız “makamları,” İnterpol tarafından aranan Abdullah Çatlı’ya “Hasan Kurtoğlu”, Oral Çelik’e “Yaşar Öz” adına düzenlenmiş öğrenci kimlikleri verdiler. Yaşar Öz, bilindiği gibi Meral Çatlı’nın üvey dayısıydı. Oral Çelik’e sahte bir ad bulmak gerekince nedense akıllarına bu isim gelivermişti!<a class="footnote-link" href="#footnote-231-76" id="footnote-231-76-backlink">[76]</a></span></p>

    <p class="duz" xml:lang="tr"><span class="duz">Meral Çatlı’nın kocasının yanına gelmek için ısrarları iyice artınca, Abdullah Çatlı, eşini ve çocuklarını Fransa’ya getirtmeye karar verdi. Belki de MİT’te istediği “hediyelerden” biri de buydu. Meral Hanım’ı getirerek tıpkı İstanbul’a çağırmasının nedeni gibi, yeniden “aile reisi” kimliğine bürünmek istiyordu.</span></p>

    <p class="duz" xml:lang="tr"><span class="duz">Oral Çelik, hep birlikte yerleşecekleri Poitiers’e hazırlık yapmaya gitti.<a class="footnote-link" href="#footnote-231-77" id="footnote-231-77-backlink">[77]</a> Çatlı ise eşini ve çocuklarını karşılamak üzere İsviçre’nin Basel kentine.</span></p>

    <p class="duz" xml:lang="tr"><span class="duz">Gerisini Meral Hanım’dan dinleyelim:</span></p>

    <p class="duz" xml:lang="tr"><span class="duz">“İkinci annemin yanına Yalova’ya gitmiştim. Buradan Abdullah’la telefon konuşmamızda artık yanına gitmek istediğimi söyledim. Bir hafta sonra aradı, bir arkadaşının gelip beni ve kızlarımızı alacağını söyledi.</span></p>

    <p class="duz" xml:lang="tr"><span class="duz">Birkaç gün sonra, Mehmet Şener’in kardeşi, tıp fakültesi öğrencisi Hasan Hüseyin Şener gelip bizi İstanbul’a götürdü.<a class="footnote-link" href="#footnote-231-78" id="footnote-231-78-backlink">[78]</a></span></p>

    <p class="duz" xml:lang="tr"><span class="duz">İki gün Şener’in evinde misafir kaldıktan sonra pasaport geldi. Ben pasaportla fazla ilgilenmediğim için oradaki isimle de ilgilenmedim. Zaten yollarda da hiç bakmadım. Bir Türk işçisine ait aile pasaportuydu. Ölmüş birine ait olduğu için bana ‘Merak etme’ demişlerdi. Gördüğünüz gibi ben kapalı biri değilim, ama pasaportun sahibi olan kadın öyle biri olduğu için başıma eşarp örtmem söylendi, öyle yaptım.</span></p>

    <p class="duz" xml:lang="tr"><span class="duz">Uçağa bindik, bu kez uzun boylu, Türkçe konuşan, esmer bir bey bizimle ilgilendi. ‘Korkmanıza gerek yok, biz her şeyi hallettik’ dedi. O adamı bir daha hiç görmedim.</span></p>

    <p class="duz" xml:lang="tr"><span class="duz">Önce Viyana’ya vardık. Havaalanında bizi bir karıkoca aldı, onların otomobiliyle uzun ve yorucu bir yolculuk yaparak karayoluyla Almanya’ya gittik.</span></p>

    <p class="duz" xml:lang="tr"><span class="duz">Beni Viyana’dan alan, İsviçre’de oturan biriydi. Arabada karısı da vardı. Pasaporta hiç bakmadığımı söylemiştim, çünkü ülkeden ülkeye hep gümrük kontrolü olmayan yerlerden geçtik, hiç gümrük kontrolünden geçmedik. Sonra İsviçre’ye geldik.</span></p>

    <p class="duz" xml:lang="tr"><span class="duz">Ben Abdullah’la Viyana’da buluşacağımızı sanıyordum, ancak Basel’de karşılaştık. Şöyle oldu, Basel’de tren garında trene binerken, Abdullah da bizi uzaktan görmüş, kafeteryada oturuyormuş.</span></p>

    <p class="duz" xml:lang="tr"><span class="duz">Bizi getiren karıkoca bizi trene bindirdikten sonra gittiler. O anda yanımıza gelen ve Türkçe bilmeyen, adının ‘Madam Ene’ olduğunu sonradan öğrendiğim Fransız bir kadına teslim edildik. Beni oraya getirenler bu kadını tanıyorlardı. Madam Ene Almanca ve Fransızca konuşuyordu. Kadının elinde Abdullah’ın verdiği bir not vardı, notta ‘Bu kadına güvenebilirsin’ yazıyordu.</span></p>

    <p class="duz" xml:lang="tr"><span class="duz">Tren hareket ettikten birkaç dakika sonra Abdullah yanımıza geldi, sarıldık, bana sadece ‘Nasılsın?’ diyebildi. Yanında iki yabancı adam vardı, Abdullah onlarla Almanca konuşuyordu. Trenle Paris’e geldik.</span></p>

    <p class="duz" xml:lang="tr"><span class="duz">Champs-Élysées’de bir kahvede kahve içtik. Abdullah diğer iki kişiyle birlikte gitti, o gece onu görmedim. Madam Ene bizi oralardaki bir bekâr evine götürdü, bizi üstümüzden kitleyip gitti. Onu bir daha hiç görmedik. Daha sonraki günlerde Abdullah’a Madam Ene’yi sorduğumda, ‘Ben de tanımıyorum’ dedi.”</span></p>

    <p class="duz" xml:lang="tr"><span class="duz">Meral Hanım’ın bize anlattığı bu esrarengiz Paris’e gidiş öyküsü, eğer olayda bazı “görünmeyen eller” yoksa, pek inanılır gibi gözükmüyor.</span></p>

    <p class="duz" xml:lang="tr"><span class="duz">O yıllarda Avrupa’ya kaçak yollardan girmek isteyen Türk işçilerinin, işçi simsarlarının ellerinde ne ıstıraplar çektikleri, Alp Dağları’ndan, Mont-Blanc Tüneli’nden, nehirlerden ve göllerden nasıl ölüm pahasına geçmeye çalıştıkları bilinmektedir. Oscar kazanan filmlere konu olan bu dramatik öykülerin dışında, Avrupa gümrüklerindeki görevliler, Türk pasaportu taşıyan kişileri didik didik aramakta ve onları sınırda bekletip, bilgisayar aracılığıyla haklarında bilgi almaktadırlar.<a class="footnote-link" href="#footnote-231-79" id="footnote-231-79-backlink">[79]</a></span></p>

    <p class="duz" xml:lang="tr"><span class="duz">Bu koşullarda, Meral Hanım’ın, kucağında iki çocuk ve ölmüş birine ait pasaportla, Avusturya-Almanya-İsviçre-Fransa kapılarından hiçbir gümrükçüye rastlamadan geçmesi, ancak bir “dış yardımla” mümkün olabilirdi.</span></p>

    <p class="duz" xml:lang="tr"><span class="duz">Zaten kendisine yardım ettiğini anlattığı yabancı kişiler de pek “normal” insanlara benzememektedir. Abdullah Çatlı, “Madam Ene” adındaki bir kadının eline “Bu kadına güvenebilirsin” yazılı bir kâğıt verip eşini karşılamaya gönderiyor. Sonra da bu kadını tanımadığını söylüyor!..</span></p>

    <p class="duz" xml:lang="tr"><span class="duz">Dahası da var. Çatlıların, uzun bir ayrılıktan sonra, Paris’te buluştukları ilk sabah:</span></p>

    <p class="duz" xml:lang="tr"><span class="duz">“Sabah kalktığımızda açlığımızı dolapta bulduğumuz bisküviyle bastırdık. Daha sonra sabah 9.30’da Abdullah kapıyı anahtarla açarak geldi, o iki kişi de yanındaydı. Aralarında Almanca konuşuyorlardı. Abdullah Viyana’da dil okuluna gittiği için Almanca öğrenmiş, o da Paris’e yeni gelmişti ve henüz Fransızca bilmiyordu.”</span></p>

    <p class="duz" xml:lang="tr"><span class="duz">Geceleyin “Madam Ene”nin üstlerinden kitleyip gittiği evin kapısını, ertesi sabah Abdullah Çatlı anahtarla açıp giriyor!</span></p>

    <p class="duz" xml:lang="tr"><span class="duz">Anlatılanlardan çıkan sonuç şudur: Meral Çatlı’nın bir hafta kaldıklarını söyledikleri bu möbleli stüdyo, Abdullah Çatlı’nın anahtarını cebinde taşıdığı ve yukarıda sözünü ettiğimiz Avron Sokağı’ndaki örgüt evidir. Üstelik bazı “esrarengiz yabancılar” da bu eve anahtarla girip çıkabilmektedir.</span></p>

    <p class="duz" xml:lang="tr"><span class="duz">Bu seyahatte, MİT’in ve yabancı gizli servislerin, büyük olasılıkla da Fransız yardımının olduğu kesin gibidir.</span></p>

    <p class="baslik-3" xml:lang="tr"><span class="duyuru-baslik">Poitiers günleri</span></p>

    <p class="duz" xml:lang="tr"><span class="duz">Meral ve Gökçen Çatlı Türkiye’de alıştıkları büyük apartman dairelerinden sonra, Paris’te ilk gece gördükleri bu tek odalı stüdyo tipi eve “bekâr evi” diyorlar.</span></p>

    <p class="duz" xml:lang="tr"><span class="duz">Paris’te bir buçuk ay kadar kalıp birkaç ev değiştirdikten sonra, Poitiers şehrine gittiler. Hasan Kurtoğlu adına tutulan ve Oral Çelik’le birlikte kalacakları apartman dairesine yerleştiler. Bu daire, Alphonse Daudet Sokağı 19 numarada, Poitiers’de Zup Kulesi adı verilen on beş katlı bir binanın beşinci katındaydı. HLM denilen sosyal konutlardandı. Yani, devletten sosyal yardım alan Fransızlara ve yabancılara, gerçek değerinden çok daha düşük bir kirayla verilen konutlardan biriydi.</span></p>

    <p class="duz" xml:lang="tr"><span class="duz">Bu evlerden birine girebilmek isteyen az gelirli kimseler, bir yığın bürokratik formaliteyi tamamladıktan sonra kayıt yaptırabilirlerse, aylarca da sıra beklerler. Ama Fransız devleti, “Hasan Kurtoğlu”nu bu bürokratik işlemlerden geçirmeden, çabucak bir sosyal konuta sokmuştu!</span></p>

    <p class="duz" xml:lang="tr"><span class="duz">Poitiers’de görüştükleri yurttaşları, Abdullah Çatlı’yı Hasan, Oral Çelik’i Attila adlarıyla tanıyorlardı. “Hasan ve Meral Kurtoğlu” apartman komşuları olan Şimşek ailesinin telefonunu kullanıyorlardı.</span></p>

    <p class="duz" xml:lang="tr"><span class="duz">O günleri yine Meral Çatlı’dan dinleyelim:</span></p>

    <p class="duz" xml:lang="tr"><span class="duz">“Paramız yoktu. Oradaki Türk aileler bize yardım ediyordu. Fransızlar bize ayda 800 frank sosyal yardım parası verdi. Kaynım Zeki Türkiye’den para gönderdi.</span></p>

    <p class="duz" xml:lang="tr"><span class="duz">Oral Bey’le Fransa’da birlikte yaşıyorduk. O çevredeki milliyetçiler birbirine yardım ediyordu. Oral Çelik eşimin can arkadaşıydı.</span></p>

    <p class="duz" xml:lang="tr"><span class="duz">Fransa’da Abdullah önce Hasan Dağıstan, daha sonra da Hasan Kurtoğlu kimliklerini kullanıyordu. Ben Poitiers’de Meral Kurtoğlu kimliğini kullanıyordum, okula bu kimlikle kayıt oldum. Master yapmaya gelmiş görünüyorduk, dil kurumuna yazıldık önce.</span></p>

    <p class="duz" xml:lang="tr"><span class="duz">Okula kayıt dosyalarımız, lise diplomaları falan (ben lise mezunu olmadığım halde) hazır gelmişti. Ama ben okula devam etmedim. O kayıt daha ziyade formalite içindi, yani oturma iznini uzatmak için. Ben Fransızca’yı pratikten öğrendim. Abdullah okula devam etti. Türkiye’yle hep bağlantısı vardı, hiç kesilmedi. Poitiers’de Mehmet adında, eşi Fransız olan birinin evinde de kaldık. Sonradan Arap bir bayanla evlendi. “O zaman para durumumuz iyi değildi. Türkiye’den, aileden yardım alıyorduk. Ali Şimşek, Hacı (soyadını hatırlayamıyorum) gibi işçilerin Türkiye’deki ailelerine bizimkilerden para gönderiliyor, onlar da karşılığını orada frank olarak bize veriyorlardı. Bunlar milliyetçi değillerdi ama bizim kaçak olduğumuzu ve kim olduğumuzu biliyorlardı. Başka Türkler de vardı ancak onlar bizim kaçak olduğumuzu bilmiyordu.</span></p>

    <p class="duz" xml:lang="tr"><span class="duz">Gökçen dil kursuna, Selcen kreşe gidiyordu.”</span></p>

    <p class="baslik-3" xml:lang="tr"><span class="duyuru-baslik">Çatlı’nın dindarlığı</span></p>

    <p class="duz" xml:lang="tr"><span class="duz">“Bulunduğu ortamlarda eşim tarikata bile katıldı. Düzenli namazını kılıyordu. Fransa’da daha fazla dinine bağlı oldu. Ben de Fransa’ya gittiğimde öyle bir duyguya kapıldım. Özlemin getirdiği bir şey herhalde.”</span></p>

    <p class="duz" xml:lang="tr"><span class="duz">Bu konuda Gökçen Çatlı da bir ekleme yapıyor:</span></p>

    <p class="duz" xml:lang="tr"><span class="duz">“1983 senesinde Fransa’nın Poitiers şehrinde yaşıyorduk. Babam orada İslam derneği kurdu. Ben de Kuran kurslarına gidiyordum.”</span></p>

    <p class="duz" xml:lang="tr"><span class="duz">Meral ve Gökçen Çatlı’nın ülkelerinden uzakta olmaları nedeniyle dine daha fazla bağlanmaları doğal olabilir.</span></p>

    <p class="duz" xml:lang="tr"><span class="duz">Ama Abdullah Çatlı’nınki de acaba öyle miydi?</span></p>

    <p class="duz" xml:lang="tr"><span class="duz">Çatlı’nın yakın temasta bulunduğu çevrelerde hızlı bir İslam’a kayış vardı.</span></p>

    <p class="duz" xml:lang="tr"><span class="duz">Türkiye’deki Ülkücü hareketin, özellikle hapishanelerdeki Ülkücülerin 12 Eylül sonrası başlayan İslam’a yönelmeleri giderek yoğunlaşıyor ve kitleselleşiyordu. Muhsin Yazıcıoğlu gibi eski Ülkücü liderler, söylemlerinde İslam’a ağırlık veriyorlardı.</span></p>

    <p class="duz" xml:lang="tr"><span class="duz">Bu gelişmeler Ülkücülerin Avrupa Türk Federasyonu’nu da derinden etkiledi. Ülkücülerin yeni örgütlenme alanları artık camiler, vakıflar, İslamî cemiyetler olmaya başladı.</span></p>

    <p class="duz" xml:lang="tr"><span class="duz">Türkeş’in, Papa Suikastı nedeniyle Musa Serder Çelebi-Ali Batman ekibine tavır almasıyla başlayan gerginlik, giderek Türkçü-İslamcı çatışmasına dönüşüyordu.</span></p>

    <p class="duz" xml:lang="tr"><span class="duz">Türk Federasyonu içinde aynı nedenlerle başlayan ayrılıklar ve bölünmeler, ekim 1987’de federasyondan ayrılan yetmiş derneğin “Türk-İslam Kültür Dernekleri Birliği”ni kurmalarına kadar sürdü.<a class="footnote-link" href="#footnote-231-80" id="footnote-231-80-backlink">[80]</a></span></p>

    <p class="duz" xml:lang="tr"><span class="duz">Biz yine konumuza dönecek olursak, Avrupa’daki bu gelişmeler; Ülkücülerin camiler, vakıflar ve derneklerde faaliyet göstermesi, Çatlı ekibi için ideolojiden başka “işlere” de yaradı.</span></p>

    <p class="duz" xml:lang="tr"><span class="duz">Abdullah Çatlı’nın bir uyuşturucu randevusu için Zürich Camii’ni kullandığını yukarıda gördük.</span></p>

    <p class="duz" xml:lang="tr"><span class="duz">İsviçre güvenlik yetkililerinin de ilginç bazı saptamaları vardı. 1983-1984 yılları arasında süren Mısır Koçanı Operasyonu’nun sonuç raporunu hazırlayan, İnterpol Uyuşturucu Madde Bölümü uzman dedektifi P. Buscheau şöyle diyor:</span></p>

    <p class="duz" xml:lang="tr"><span class="duz">“Yaptığımız tahkikatlar neticesinde eroin ticaret şebekesinin Türk kökenli sağ siyasî görüşlü ve İslam dinine mensup kişilerden oluştuğu anlaşılmıştır. Uluslararası sahada aranan teröristler Çatlı, Çelik ve Şener esas eylemcilerdir. 1981’de İsviçre’de ortaya çıktılar ve dernek lokalleri ile camilerde, zaten iyi örgütlenmiş olan sağ görüşe sahip Türk kültür derneklerine bağlandılar. Aşırı dinci bu derneklerin içinde olanlar, kahraman olarak görüldüler ve kısa zamanda tüm rizikoyu üstlenebilecek saf kurbanlar buldular.”</span></p>

    <p class="duz" xml:lang="tr"><span class="duz">Bu örgütte Mehmet Şener’e düşen görevlerden biri ise bayağı “ilginç”. Onu da Basel savcısı açıklıyor:</span></p>

    <p class="duz" xml:lang="tr"><span class="duz">“Mehmet Şener’in görevi bariz olarak, kültür dernekleri ve camiler gibi Türk merkezlerinden örgüt için kurye, aracı, satıcı vb. işlerde kullanılan şahıslar bulmaktır.”<a class="footnote-link" href="#footnote-231-81" id="footnote-231-81-backlink">[81]</a></span></p>

    <p class="baslik-3" xml:lang="tr"><span class="duyuru-baslik">Bir trafik kazası daha</span></p>

    <p class="duz" xml:lang="tr"><span class="duz">Çatlı’nın Avrupa günlerinde başından bir de trafik kazası geçti.</span></p>

    <p class="duz" xml:lang="tr"><span class="duz">Abdullah Çatlı’nın ilk trafik kazasını Nevşehir’de geçirdiğini belirtmiştik. Başka bir büyük trafik kazası da Poitiers-Paris yolunda başına geldi. Susurluk onun son kazasıydı.</span></p>

    <p class="duz" xml:lang="tr"><span class="duz">1983 kışının başlarında, Fransa’da, Hacı adındaki bir tanıdıklarının Volkswagen kaplumbağa arabasıyla Poitiers’den Paris’e giderlerken geçiriyorlar bu kazayı. Arabayı kullanmakta olan Hacı, karşısına aniden bir TIR çıkınca direksiyon hâkimiyetini kaybediyor. Çarpışıp üç dört takla atıyorlar. Kimseye bir şey olmuyor. Ama Meral ve Gökçen Çatlı’nın bu olayda dikkat çektikleri nokta, Abdullah Çatlı’nın kaza sırasında elini arabanın direksiyonuna atıp kazayı önlemeye çalışması. Bu hareketini, iyi araba kullanmasının örneği olarak tekrarlıyorlar.</span></p>

    <p class="duz" xml:lang="tr"><span class="duz">Meral Çatlı buradan Susurluk’a geçiyor:</span></p>

    <p class="duz" xml:lang="tr"><span class="duz">“Oradaki refleksini ve korunma duygusunu Susurluk Kazası’nda da gösterdi. Susurluk Kazası’ndan sonraki bazı resimlerde görmüşsünüzdür. Ben de morgda gördüm. Bir kolu bükülü durumdaydı ve onu düzeltememişlerdi. Bu da kaza anında kendini sakınmaya çalıştığını gösteriyor.”</span></p>

    <p class="duz" xml:lang="tr"><span class="duz">Poitiers’deki Hacı adlı arkadaşları kazadan sonra bu arabayı Abdullah Çatlı’ya sattı.</span></p>

    <p class="baslik-3" xml:lang="tr"><span class="duyuru-baslik">Merkez İsviçre’ye kayıyor</span></p>

    <p class="duz" xml:lang="tr"><span class="duz">Papa olayından sonra Bulgaristan’da işler zorlaşınca, yeraltı dünyasının yurtdışı merkezi Bulgaristan’dan yavaş yavaş İsviçre’ye kaymaya başladı. Zaten artık Türkiye’ye silah kaçakçılığı da yapılmadığından, mafyanın işleri uyuşturucuya yoğunlaştı.<a class="footnote-link" href="#footnote-231-82" id="footnote-231-82-backlink">[82]</a></span></p>

    <p class="duz" xml:lang="tr"><span class="duz">Çatlı ile Oral Çelik sık sık İsviçre’ye gidip geliyorlardı.</span></p>

    <p class="duz" xml:lang="tr"><span class="duz">Zürich’te yakalanıp bırakılmalarından ders aldıkları için, İsviçre’ye “yeşil arazi sınırı” adı verilen ve gümrük denetimi olmayan yerlerden, gizlice girip çıkıyorlardı. Yapacakları “temaslar” için genellikle büyük kalabalıkların toplanacağı zamanları ve yerleri seçiyorlardı.</span></p>

    <p class="duz" xml:lang="tr"><span class="duz">Bir keresinde Şeref Benli’nin İsviçre’nin Winterthur kentinde yapılan düğününe gittiler.</span></p>

    <p class="duz" xml:lang="tr"><span class="duz">Çatlı, düğününe gittiği Şeref Benli’yle de Zürich Camii’nde tanışmıştı. Benli ise Abdullah Çatlı’yı “Hasan” adıyla tanıyordu.</span></p>

    <p class="duz" xml:lang="tr"><span class="duz">Mehmet Şener’in arkadaşı olan Şeref Benli, uzun zamandır İsviçre’de yaşayan Ülkücülerdendi. Lentini adında bir İtalyan’la döviz, hazır giyim gibi ortak işler yapıp, “dolandırıcılıktan” başını derde sokmuştu. Bu işlerde başarısızlığa uğramıştı ama uyuşturucudan iyi anlıyordu.</span></p>

    <p class="duz" xml:lang="tr"><span class="duz">Çatlı ve Çelik düğünde, “güvenlik önlemi” olarak fotoğraf çektirmediler. İkisi de tiplerini değiştirmişlerdi. Oral Çelik estetik ameliyatıyla burnunu değiştirmiş, Çatlı sakal bırakmıştı.<a class="footnote-link" href="#footnote-231-83" id="footnote-231-83-backlink">[83]</a></span></p>

    <p class="baslik-3" xml:lang="tr"><span class="duyuru-baslik">Grup genişliyor</span></p>

    <p class="duz" xml:lang="tr"><span class="duz">Abdullah Çatlı ve Oral Çelik 1983 yılı başında Zürich’teki Ülkücü Kültür Derneği’nin bir kutlamasına gittiler.</span></p>

    <p class="duz" xml:lang="tr"><span class="duz">Zürich’e, “Cemal” kod adındaki Nuri Aydın’ın kullandığı Fransa plakalı siyah Peugeot’yla yine “yeşil arazi sınırlarından” geçip geldiler.</span></p>

    <p class="duz" xml:lang="tr"><span class="duz">Grup biraz daha genişlemişti. Mehmet Şener şartlı tahliyeyle hapisten yeni çıkmıştı.</span></p>

    <p class="duz" xml:lang="tr"><span class="duz">Fuat Koçal ve Mehmet Bülbül adlarındaki kişiler de gruba katılmışlardı. Nevzat Bilecen’in Basel Savcılığı’na verdiği ifadede “çok tehlikeli kişiler” olarak nitelenen Fuat Koçal ve Mehmet Bülbül, Zürich’teki “Bülbül” adlı bir firmada çalışıyorlardı. Fuat Koçal, Mehmet Şener’in kayınpederiydi.</span></p>

    <p class="duz" xml:lang="tr"><span class="duz">Bu buluşmada, Çatlı, Nevzat Bilecen’den bir kez daha Türkiye’ye gitmesini istedi. Hasan Hüseyin Şener’den bir parti daha eroin alıp getirmesi talimatını verdi.</span></p>

    <p class="duz" xml:lang="tr"><span class="duz">Anlaşılan ilk partide gelen ve Bilecen’e “Atacağım” dediği 1 kilo eroinden memnun kalmıştı!</span></p>

    <p class="duz" xml:lang="tr"><span class="duz">Türkiye’ye giden Bilecen, Hasan Hüseyin Şener’i bulamadı. Çünkü Hasan Hüseyin Şener, Ağca’nın kaçışına yardım etmek suçundan 1983 başında tutuklanmıştı. İsviçre’ye “eli boş” döndü. Bu gidişi için kendisine vaat edilen 30 bin İsviçre frangını da alamadı.</span></p>

    <p class="baslik-3" xml:lang="tr"><span class="duyuru-baslik">“Taze kesilmiş tavşan beyni”</span></p>

    <p class="duz" xml:lang="tr"><span class="duz">Nevzat Bilecen ve Şeref Benli aileleri, nisan 1984’te Fransa’ya Çatlıları ziyarete gittiler. Poitires’de aileler ve çocukları kaynaştı.</span></p>

    <p class="duz" xml:lang="tr"><span class="duz">Bilecenlerin kızının konuşma problemi vardı. Oral Çelik, Bilecen ailesinin bu sorununa kendince bir çare önerdi: onlara “taze kesilmiş bir tavşanın beyni” verdi. “Çocuk bunu yerse düzelir, konuşmaya başlar” dedi.<a class="footnote-link" href="#footnote-231-84" id="footnote-231-84-backlink">[84]</a></span></p>

    <p class="duz" xml:lang="tr"><span class="duz">İki aile de, Poitiers’den ayrılırken Oral Çelik’i yanlarına kılavuz alarak Paris’e gezmeye gittiler. Eiffel Kulesi’ni gezdiler. Kulenin üst katlarında bakım çalışması olduğu için ancak ikinci kata kadar çıkabildiler.</span></p>

    <p class="duz" xml:lang="tr"><span class="duz">Meral Çatlı, Bilecen ve Benli ailesinin bu ziyaretinden sonra kocası ile Bilecen’in arasında bazı sorunlar çıktığını anlattı:</span></p>

    <p class="duz" xml:lang="tr"><span class="duz">“Şeref Benli’yle iki aile olarak geldiler. Oral Çelik, Nevzat’a, Abdullah’ın bazı devlet sırlarını boşboğazlık olarak anlatmıştı. Bunu sonradan inkâr etti, ‘Anlatmadım abi’ dedi. Nevzat ile kocamın arası, Mehmet Şener’le yakalandıklarında Mehmet içeride kalıp Abdullah yirmi dört saat içinde serbest kalınca açıldı. Kocamı suçladı. Bu laflar üzerine kocamın tanıdıklarıyla da araları açıldı. Tabiî kocam sır tutan biri, bazı lafların Nevzat’ın ağzında olması kocama olan güveni de azalttı. Kocam buna çok sinirlendi. Zaten araları da o geliş-gidişten sonra açıldı.”</span></p>

    <p class="duz" xml:lang="tr"><span class="duz">Daha sonra aralarının açılacağı doğrudur. Hatta iş, Çatlı ve Çelik’in Nevzat Bilecen’i tehdit etmelerine kadar varır. Ama bu, eroin yüzünden olacaktır.</span></p>

    <p class="baslik-3" xml:lang="tr"><span class="duyuru-baslik">Ağca’dan yeni ifadeler</span></p>

    <p class="duz" xml:lang="tr"><span class="duz">Dışarıda bütün bu gelişmeler olurken, içerdeki Mehmet Ali Ağca, hem konuşması hem konuşmaması için ağır baskılar altındaydı.</span></p>

    <p class="duz" xml:lang="tr"><span class="duz">Tutuklanmasından sonraki ilk uzun ifadesini 1 mayıs 1982’de vermiş ve bir hafta boyunca, 100 sayfayı geçen itiraflarda bulunmuştu.</span></p>

    <p class="duz" xml:lang="tr"><span class="duz">İpekçi cinayeti, hapisten kaçışı ve yurtdışına çıkışı, bu olaylarda Abdullah Çatlı, Oral Çelik, Abuzer Uğurlu ve Ömer Mersan’ın rollerini anlattı. Papa olayında ise silahı nasıl temin ettiğini ifade etti. Bekir Çelenk’ten Musa Serdar Çelebi aracılığıyla 3 milyon mark teklif aldığını söyledi.</span></p>

    <p class="duz" xml:lang="tr"><span class="duz">Bu ifadelerden sonra tutuklanan Bekir Çelenk ve Musa Serdar Çelebi birbirlerini tanıdıklarını kabul etmekle birlikte iddiaları reddettiler.</span></p>

    <p class="duz" xml:lang="tr"><span class="duz">Dava sonuna kadar tam 128 değişik ve çelişkili ifade veren Ağca’ya “yalan makinesi” adı verildi, ama her seferinde gerçeğin bir kısmını da söylüyordu. Ağca’nın üzerinde ikili baskı vardı. Öncelikle Çatlı ve Çelik’in baskısı altındaydı. İpekçi davasında da Çatlı’nın talimatıyla sürekli çelişkili ifadeler verdiği hatırlanacak olursa, burada da aynı taktiğin uygulandığı söylenebilir. Çatlı, Bahçelievler Katliamı’nda Haluk Kırcı’ya da benzer bir taktik kullanmasını öğütlememiş miydi? Amaç yine zaman kazanmaksa, Ağca bu görevini layıkıyla yerine getirmişti.</span></p>

    <p class="duz" xml:lang="tr"><span class="duz">Ağca’ya çok daha yoğun bir baskı ise Bulgar bağlantısını itiraf etmesi yolunda yapılıyordu.</span></p>

    <p class="duz" xml:lang="tr"><span class="duz">Aynı konuda daha sonra, Abdullah Çatlı, Oral Çelik ve Yalçın Özbey’e de işbirliği teklifleri ve baskılar yapıldı. Bu yüzden üstünde biraz duralım: Ağca’nın cezasını çekmekte olduğu hücresine hemen hemen her gün “değişik” bir ziyaretçi geliyordu.</span></p>

    <p class="duz" xml:lang="tr"><span class="duz">Hapishanenin papazı Peder Santini gün aşırı uğruyor, “doğruyu söylerse özel bir af elde edeceğini” telkin edip gidiyordu.</span></p>

    <p class="duz" xml:lang="tr"><span class="duz">Kimler gelmiyordu ki? Savcı sık sık yokluyordu. Gladio’nun bir kolu olan Süper SİSMİ’nin şefi Santovito’nun yardımcısı General Musumeci, Santovito’dan sonra SİSMİ’nin başına gelen General Lugaresi’nin dezenformasyon şefi Albay Titta, CİA ajanı Pazienza.</span></p>

    <p class="duz" xml:lang="tr"><span class="duz">Kimi af vaat ediyor, kimi para ve şöhret öneriyor, kimi Türkiye’ye iadeyle tehdit ediyor, kimi pasaport verip İtalya’dan kaçıracağını söylüyordu.</span></p>

    <p class="baslik-3" xml:lang="tr"><span class="duyuru-baslik">İtalyan mafyasının ölüm tehdidi</span></p>

    <p class="duz" xml:lang="tr"><span class="duz">Ama Ağca’yı esas ikna eden, hücre komşusu iki mafya şefi Cutolo ile Pandico’nun şampanyalar ve pastalarla ziyaretine gelip, “Hücre cezan yakında doluyor, öteki mahkûmların yanına verildiğin zaman başına ne geleceğini kimse bilemez” biçiminde ima yollu tehditte bulunmaları oldu.</span></p>

    <p class="duz" xml:lang="tr"><span class="duz">Ağca, Bulgarlar aleyhinde ifade vermeye razı olunca, KGB ve Bulgar gizli servisinin Roma’daki ajanlarıyla ilgili SİSMİ dosyaları hapishaneye getirildi. Fotoğrafları, adresleri, nasıl yaşadıkları vb. ayrıntılar ona ezberletildi. Ağca mahkemede üç yeni isim söyledi: Antonov, Ayvazov, Vasilev. Suikastı bunlarla birlikte nasıl gerçekleştirdiklerine dair ezberlediği senaryoyu anlattı.</span></p>

    <p class="duz" xml:lang="tr"><span class="duz">Ama İtalyan gizli servisi senaryoda bazı hatalar yapmıştı. Ağca’ya Sergey Antonov’un oturduğu apartman dairesinin tarifini Peder Morlion vermişti. Yetmiş sekiz yaşındaki kıdemli bir CİA ajanı ve suikast sırasında Roma’da CİA temsilcisi olan Peder Morlion, Antonov’la aynı apartmanda oturuyordu. Morlion’un evinde salonu iki odaya ayıran akordeon şeklinde bir kapı vardı ve bunun bütün dairelerde bulunduğunu sanıyordu. Oysa Antonov işe yaramaz bulduğu bu akordeon kapıyı kaldırıp atmıştı. Ağca’nın ilk yalanı burada ortaya çıktı. Ayvazov, suikast günü Roma’da olmadığını kanıtladı. Başka bazı ayrıntılar da çürütülünce senaryo çöktü. Bulgarlar aklandı. Ağca aleyhinde bir de adliyeyi yanıltmaktan dava açıldı.</span></p>

    <p class="duz" xml:lang="tr"><span class="duz">Güç duruma düşen savcı Martella, bir zorlama daha yapınca Ağca artık gerçeği itiraf etti: turistlerin çektiği fotoğraftaki kaçan kişi, yani ikinci tetikçi Oral Çelik’ti.</span></p>

    <p class="duz" xml:lang="tr"><span class="duz">Bulgar senaryosu çökünce, suikastın sorumluluğu Türk mafyası ile Ağca’nın üstüne kaldı. Bekir Çelenk’e emri kimin verdiği de bir sır olarak onunla birlikte mezara gitti. Papa’ya suikast davası, temmuz 1997’de tamamen kapandı.<a class="footnote-link" href="#footnote-231-85" id="footnote-231-85-backlink">[85]</a></span></p>

    <p class="baslik-3" xml:lang="tr"><span class="duyuru-baslik">Yalçın Özbey yine sahnede</span></p>

    <p class="duz" xml:lang="tr"><span class="duz">Geçtiğimiz bölümlerde adına sık sık rastladığımız, Abdi İpekçi cinayetinden sonra Ağca’ya para verdiği saptanan Yalçın Özbey, Almanya’nın Bochum kentinde işlettiği restoranda 16 kasım 1983’te tutuklandı.</span></p>

    <p class="duz" xml:lang="tr"><span class="duz">Sahte pasaport ve belge düzenlemek ve ruhsatsız silah taşımakla suçlanıyordu. Suç kanıtlarıyla birlikte yakalanmıştı: iki adet sahte pasaport, bir konsolosluk mührü, Türkiye’deki çeşitli resmî kuruluşlara ait mühür ve sahte belgeler, 7,65’lik Unic marka bir tabanca!</span></p>

    <p class="duz" xml:lang="tr"><span class="duz">İki ay tutuklu kaldıktan sonra, 19 ocak 1984’te serbest bırakılması işin içyüzünü bilmeyenleri şaşırtmıştı. Öyle ya, Türkiye’de hakkında gıyabî tutuklama kararı olan, Ağca’nın Abdi İpekçi’yi vurduğunu söylediği kişi, nasıl oluyor da Alman makamları tarafından serbest bırakılıyordu?</span></p>

    <p class="duz" xml:lang="tr"><span class="duz">İşin aslı şuydu: Özbey, Alman polisiyle işbirliği yapmak koşuluyla serbest bırakılmıştı. Aksi takdirde yeniden tutuklanacaktı.</span></p>

    <p class="duz" xml:lang="tr"><span class="duz">Yalçın Özbey işbirliği teklifini kabul etti. Kendisini görmek için Bochum’a gelen Papa davasının savcısı Martella’yla üç gün boyunca görüştü, önemli itiraflarda bulundu: Mehmet Ali Ağca, Papa Suikastı’na onun da katılmasını istemiş ama Özbey bunu reddetmişti. Oral Çelik, suikasttan sonra Bochum’a gelip onun evinde saklanmıştı. Yalçın Özbey, Martella’ya Abdi İpekçi ve Papa olayıyla ilgili olarak ne biliyorsa onları da ayrıca anlattı. Alman polisinin de bulunduğu bu görüşmelerde Yalçın Özbey, Abdullah Çatlı ve Oral Çelik ile Martella arasında aracılık yapmaya razı oldu.<a class="footnote-link" href="#footnote-231-86" id="footnote-231-86-backlink">[86]</a></span></p>

    <p class="baslik-3" xml:lang="tr"><span class="duyuru-baslik">Çatlı’dan Sarp Kuray’a: “CİA ajanını kaçırın...”</span></p>

    <p class="duz" xml:lang="tr"><span class="duz">İtalyan savcı ile Alman polisinin teklifi şuydu: Oral Çelik, Papa Suikastı’nda Bulgar bağlantısını açıklar ve Ağca’nın bu konudaki ifadelerini doğrularsa, 250 bin dolar alacaktı. Çelik hakkında çıkarılmış olan uluslararası gıyabî tutuklama kararı da kaldırılacaktı.</span></p>

    <p class="duz" xml:lang="tr"><span class="duz">Yalçın Özbey, Abdullah Çatlı ve Oral Çelik’i birkaç aramadan sonra, Paris’in Avron Sokağı’ndaki örgüt evinde buldu. Mesajı aktardı. Çatlı ve Çelik teklifi kuşkuyla karşıladılar; “Biraz düşünelim” dediler. Özbey onları iki kez daha aradı. Her seferinde “Düşünüyoruz” cevabını aldı.</span></p>

    <p class="duz" xml:lang="tr"><span class="duz">Çatlı ve Çelik “Düşünüyoruz” diyerek zaman kazanmaya çalışıyorlardı. Çünkü Yalçın Özbey’in bu pazarlığı kabul etmek için İtalyan savcıya neler anlattığını bilmiyorlardı. Kendilerine ihanet edip, tuzağa düşüreceğinden kuşkulanıyorlardı.</span></p>

    <p class="duz" xml:lang="tr"><span class="duz">O tarihlerde Abdullah Çatlı’dan başka, Sarp Kuray, Paşa Güven gibi bazı sol örgüt liderleri de Paris’teydiler ve bu grupların militanlarından da uyuşturucu ticareti yaptıkları için tutuklananlar oluyordu.</span></p>

    <p class="duz" xml:lang="tr"><span class="duz">Araştırmacı gazeteci Uğur Mumcu, 21 eylül 1985’te</span> <span class="italik">Cumhuriyet</span><span class="duz">’te, “Çatlı Kim?” başlıklı yazısında bu konuya değindi:</span></p>

    <p class="duz" xml:lang="tr"><span class="duz">“Fransa’da, sol görüntülü ‘Partizan’ grubu uyuşturucu madde kaçakçılığı yaparken yakalanıyor. Avrupa’daki Ülkücü eylemcilerin uyuşturucu madde kaçakçılığına karıştıkları tek tek kanıtlanıyor.</span></p>

    <p class="duz" xml:lang="tr"><span class="duz">Kim yurtdışında silahlı sağ veya sol örgüte girerse ister istemez uyuşturucu madde kaçakçılığı yapmak zorundadır. Bunun sağcılığı, solculuğu, ortacılığı yoktur. Sağ örgüt olmuş, sol örgüt olmuş, hiç fark etmez. Silaha verilecek para uyuşturucu madde kaçakçılığından gelmektedir.”</span></p>

    <p class="duz" xml:lang="tr"><span class="duz">Mehmet Eymür’ün de “Mafya ideoloji tanımaz” dediği kural işledi ve “Ülkücü” Çatlı, bir “sol örgütün” liderine haber gönderdi.</span></p>

    <p class="duz" xml:lang="tr"><span class="duz">Gizli servisler tarafından Papa Suikastı’nın Bulgarların işi olduğunu söylemeye zorlanan Abdullah Çatlı, çocukluğundan beri “mücadele” ettiği sol örgütlerden birinin liderine başvurdu: Sarp Kuray’a!<a class="footnote-link" href="#footnote-231-87" id="footnote-231-87-backlink">[87]</a></span></p>

    <p class="duz" xml:lang="tr"><span class="duz">Gazeteci Tuncay Özkan’dan okuyalım:</span></p>

    <p class="duz" xml:lang="tr"><span class="duz">“O dönemlerde kendisi de Fransa’da saklanan sol örgüt lideri Sarp Kuray cezaevindeki bir arkadaşları kanalıyla Abdullah Çatlı’nın kendilerine haber yolladığını ve Papa Suikastı’nda Bulgar bağlantısı yolundaki iddiaları güçlendirmek için yalan ifade vermek üzere kendilerine baskı yapıldığını aktardığını söylemektedir. Kuray bununla ilgili olarak, ‘Bize yolladığı haberde, kendisine bir CİA ajanının gelerek adı geçen Bulgar yetkililerle ilgili oda ve diğer detay ayrıntıları ezberleteceğini bildirdi. Durumlarının giderek kötüleştiğini aktardı. Bizden bu CİA ajanının kaçırılmasını istiyordu. Bunun imkânsızlığı kendisine aktarıldı’ demektedir.”<a class="footnote-link" href="#footnote-231-88" id="footnote-231-88-backlink">[88]</a></span></p>

    <p class="duz" xml:lang="tr"><span class="duz">Yalçın Özbey de Abdullah Çatlı ve Oral Çelik’e, Papa Suikastı’nda Bulgar bağlantısı yolunda ifade vermeleri için aracılık etmişti.</span></p>

    <p class="duz" xml:lang="tr"><span class="duz">Çatlı’nın “kaçırılmasını istediği” bu CİA ajanının, Yalçın Özbey olmadığını kim bilebilir?</span></p>

    <p class="baslik-3" xml:lang="tr"><span class="duyuru-baslik">Arandığı Türkiye’ye tatile gitti</span></p>

    <p class="duz" xml:lang="tr"><span class="duz">Çatlı ve arkadaşları için “serbest dolaşım”, MİT’in ASALA konusunda kabul ettiği ve yerine getirmeye söz verdiği koşullardan biriydi.</span></p>

    <p class="duz" xml:lang="tr"><span class="duz">MİT bu sözünde durdu ve Abdullah Çatlı ve ailesi 1984’te Türkiye’ye “tatile” götürüldü.</span></p>

    <p class="duz" xml:lang="tr"><span class="duz">Meral Çatlı, Susurluk Komisyonu’na verdiği ifadede şöyle diyor:</span></p>

    <p class="duz" xml:lang="tr"><span class="duz">“O sırada Türkiye’yle temas kurdular, Türkiye’yle devamlı telefon görüşmeleri yapılıyordu. İstanbul’da devamlı birisiyle görüşüyordu. Resmî görevli olduğunu biliyorum; çünkü biz, 1984’te eşimle beraber Türkiye’ye bir haftalığına tatile geldik; çünkü o kişi karşıladı bizi. İsmi Mete’ydi (Metin Günyol’u kastediyor); soyismini bilmiyorum.</span></p>

    <p class="duz" xml:lang="tr"><span class="duz">Bir hafta kaldık. Ailesiyle görüştü. Bir gece dışarı çıktı, bir konuşma, görüşme yapıldı –biz katılmadık– ve Abdullah’ın bize söylemiş olduğu, ‘Annemi babamı göreyim diyerek beni çağırdılar’ dedi; yani jestleri ve yine bizi yurtdışına göndermişlerdi.”</span></p>

    <p class="duz" xml:lang="tr"><span class="duz">Abdullah Çatlı, Türkiye’ye “tatile götürüldüğünde”, Sıkıyönetim ve Emniyet tarafından aranmaktaydı!</span></p>

    <p class="duz" xml:lang="tr"><span class="duz">Genelkurmay Başkanlığı’nın aralık 1981 tarihinde çıkardığı</span> <span class="italik">Aranan Şahıslar</span> <span class="duz">kitabının 2167’nci sayfasındaydı.</span></p>

    <p class="duz" xml:lang="tr"><span class="duz">Genelkurmay Sıkıyönetim Koordinasyon Başkanlığı’nın 6 numaralı bildirisiyle “Yurda dön” çağrısında bulunulanlar listesinin 142’nci sırasındaydı.</span></p>

    <p class="duz" xml:lang="tr"><span class="duz">Ankara Sıkıyönetim Komutanlığı Askerî Savcılığı, Abdullah Çatlı hakkında, biri 4 mart 1982, diğeri 14 mayıs 1984’te olmak üzere iki kez gıyabî tevkif müzekkeresi çıkarmıştı.</span></p>

    <p class="duz" xml:lang="tr"><span class="duz">Oral Çelik’e de 1983’te Türkiye’de “tatil” yaptırılmıştı. Çelik bunu TBMM Susurluk Komisyonu’na şöyle anlattı:</span></p>

    <p class="duz" xml:lang="tr"><span class="duz">“Biz gezerdik. İstediğimiz ülkeye giderdik. Türkiye’ye bir kez geldim, 1983’te. Ailemi falan, arkadaşlarımı görmek için geldim... İstihbaratın kontrolü altında geldim. Havaalanına geldim, beni aldılar havaalanından uçakla, öbür kapıdan çıktık. Harun Çelik ismiyle gelmedim. Ne isimle geldiğimi vermek istemiyorum.”</span></p>

    <p class="duz" xml:lang="tr"><span class="duz">Oral Çelik ne isimle geldiğini söylemiyor ama o sıralarda Avrupa’da gezerken Fransa’nın verdiği “Yaşar Öz” sahte öğrenci kimliğini kullanmaktadır. Yaşar Öz adı, Susurluk olayından sonra ön plana çıktı. Acaba Oral Çelik Türkiye’ye Yaşar Öz adıyla geldi de bu yüzden mi ne isimle geldiğini saklıyor?</span></p>

    <p class="baslik-3" xml:lang="tr"><span class="duyuru-baslik">3 kilogramlık ikinci “iş”</span></p>

    <p class="duz" xml:lang="tr"><span class="duz">Çatlı çetesinden Fuat Koçal, 1984 yılı başında, İtalya’nın Venedik kentindeki bir Yugoslav’da 3 kilo eroin olduğunu öğrendi. Fuat Koçal ve Şeref Benli İtalya’ya gidip bu eroini pazarlamaya çalıştılar ama başaramayıp İsviçre’ye döndüler.</span></p>

    <p class="duz" xml:lang="tr"><span class="duz">Durumu Abdullah Çatlı’ya bildirdiler. Abdullah Çatlı ve Oral Çelik, bu konuyu görüşmek üzere şubat ayında Fransa-İsviçre sınırındaki Basel’e geldiler. Basel’de bir festival olması işlerine yaradı. Kalabalığa karışarak sınırı geçip Basel’e girdiler.</span></p>

    <p class="duz" xml:lang="tr"><span class="duz">Burada Şeref Benli, Fuat Koçal ve Nevzat Bilecen’le birlikte İtalya’daki eroin için durum muhasebesi yaptılar. Çatlı, eroinin İsviçre’ye getirilip satılması talimatını verdi.</span></p>

    <p class="duz" xml:lang="tr"><span class="duz">Şeref Benli eroini getirmek için nisan ayı başında İtalya’ya gitti. Eroini arabasının stepnesine sakladı ve İsviçre sınırındaki Como’ya kadar geldi. Ama buraya gelince, sınırı tek başına geçmeye cesaret edemedi. İsviçre’ye, Nevzat Bilecen’e telefon etti. Çok iyi İtalyanca bilen Bilecen’den gelip kendisine yardım etmesini istedi. Bilecen karısını ve çocuklarını da alarak Benli’nin beklemekte olduğu Como’ya gitti. Bir süpermarketin önünde buluşup arabaları değiştiler. Bilecen, karısı ve çocukları, Şeref Benli’nin stepnesinde eroin olan VW Golf’üne geçti. Benli de Bilecen’in Audi’sine.</span></p>

    <p class="duz" xml:lang="tr"><span class="duz">Sınırı geçtikten sonra Bilecen içinde eroin olan yedek lastikle birlikte kendi arabasına geçti. Eroini götürüp Dulliken’deki evinin mahzenine sakladı. İki gün sonra Şeref Benli gelip eroinin iki kilosunu aldı, Zürich’e Fuat Koçal’a götürdü. Geri kalan 1 kilo Abdullah Çatlı, Oral Çelik ve Mehmet Şener’indi.</span></p>

    <p class="duz" xml:lang="tr"><span class="duz">Şeref Benli ve Nevzat Bilecen kalan eroinin 250 gramını kendi hesaplarına satmaya karar vermişlerdi.</span></p>

    <p class="duz" xml:lang="tr"><span class="duz">Ama Abdullah Çatlı, Bilecen’e Paris’ten telefon ederek geri kalan eroini de Fuat Koçal’a vermesini emretti. Bilecen de Çatlı’yı “Benli’nin haberi olmadan kimseye bir şey veremeyeceği” şeklinde yanıtladı. Bunun üzerine Çatlı kendisini tehdit ederek İsviçre’ye gelirse “fena yapacağını” söyledi.</span></p>

    <p class="baslik-3" xml:lang="tr"><span class="duyuru-baslik">Yahya Demirel’e Panama pasaportu</span></p>

    <p class="duz" xml:lang="tr"><span class="duz">Abdullah Çatlı, bir süre sonra Nevzat Bilecen’e bir kez daha telefon ederek ilk kararını değiştirdiğini söyledi ve Fransa’ya Oral Çelik’e 200 gram eroin getirmesini emretti. İlk telefondaki tehditten bir hayli ürkmüş olan Bilecen, 50’şer gramlık paketlere böldüğü 200 gram eroini Fransa’nın Mulhouse kentine getirerek Oral Çelik’e teslim etti.</span></p>

    <p class="duz" xml:lang="tr"><span class="duz">Ardından, mayıs ortalarında, bu kez Oral Çelik tek başına İsviçre’ye gitti. Nevzat Bilecen’i bulup onunla birlikte Basel’e giderek Fuat Koçal’a 300 gram eroin götürdü.</span></p>

    <p class="duz" xml:lang="tr"><span class="duz">Oral Çelik, bu arada, Bilecen’e yeni bir uyuşturucu kuryeliği önerdi ve karşılığında 50 bin İsviçre frangı teklif etti. Bilecen bu teklifi reddetti. İki kez Türkiye’ye gittiğini, ikisinde de vaat edilen paralardan bir kuruş alamadığını söyledi. Bunun üzerine Oral Çelik, Bilecen’i tehdit etti. Basel Savcılığı iddianamesinde yazıldığına göre, “Kendilerine ihanet edenleri derilerini yüzerek cezalandırdıklarını” söyledi. Bu tehdit, aslında, Çelik’in Paris’te Bilecen’e ağzından kaçırdığı “Ermeni eylemleri”ni kimseye söylememesi için yapılmıştı.</span></p>

    <p class="duz" xml:lang="tr"><span class="duz">Bilecen bu tehdidin kendisini çok korkuttuğunu, tutuklandıktan sonra İsviçreli uyuşturucu dedektifine ve savcıya da anlattı.</span></p>

    <p class="duz" xml:lang="tr"><span class="duz">Oral Çelik’in bu İsviçre yolculuğunu sadece Bilecen’i görmek için değil, esas olarak o sırada İsviçre’nin Cenevre kentinde bulunan Yahya Demirel’le buluşmak için yaptığı söylenmektedir.</span></p>

    <p class="duz" xml:lang="tr"><span class="duz">İddiaya göre, Basel’den sonra Nevzat Bilecen’le Cenevre’ye geçen Oral Çelik, Yahya Demirel’e sahte bir Panama pasaportu götürdü. Basel Savcılığı iddianamesinin 47’nci sayfasında şöyle deniyor:</span></p>

    <p class="duz" xml:lang="tr"><span class="duz">“Bilecen’in not defterindeki ‘Panama’ ibaresi ile federal savcılığın merkez dairesinin raporu arasında şaşılacak bir uyuşma vardır; bundan Demirel diye birinin gerçekten Panama’yla ilişkilendirilebileceği ortaya çıkmaktadır.”</span></p>

    <p class="duz" xml:lang="tr"><span class="duz">İddia başka bazı kaynaklarca da yinelendi:</span></p>

    <p class="duz" xml:lang="tr"><span class="duz">“Ertesi gün Nevzat Bilecen, Oral Çelik’i arabasıyla Cenevre’ye götürdü. Çelik, orada Petrocom firmasında buluştuğu Başbakan Demirel’in yeğenine bir Panama pasaportu verdi.”<a class="footnote-link" href="#footnote-231-89" id="footnote-231-89-backlink">[89]</a></span></p>

    <p class="baslik-3" xml:lang="tr"><span class="duyuru-baslik">Mısır Koçanı Operasyonu</span></p>

    <p class="duz" xml:lang="tr"><span class="duz">Çok ilginç tesadüfler bir araya geldi ve Çatlı çetesinin İtalya’dan getirdiği 3 kilo eroinden İsviçre polisinin haberi oldu.</span></p>

    <p class="duz" xml:lang="tr"><span class="duz">Şeref Benli, İtalya’dan çıkaramadıkları 3 kilo eroine müşteri ararken, eski ortağı İtalyan Guido Lentini’den de yardım istedi. Lentini, dolandırdığı Roberto Vock adlı İsviçreli’ye tazminat borcunu ödeyememişti. Bunu duyar duymaz, alacaklısı Roberto Vock’a gidip üç kilo eroin pazarlarsa, oradan kazanacağıyla ona olan borcunu fazlasıyla ödeyeceğini söyledi. Roberto Vock da durumu hemen polise haber verdi.</span></p>

    <p class="duz" xml:lang="tr"><span class="duz">İhbarı alan uyuşturucu madde uzman dedektifi P. Buscheau, bu eroini ele geçirmek için “Mısır Koçanı Operasyonu” adını verdiği planı uygulamaya koyduğunda, nasıl bir örgütle karşı karşıya olduğunu bilmiyordu.</span></p>

    <p class="duz" xml:lang="tr"><span class="duz">Plan basitti: Vock, eroinden bir miktar numune isteyecekti. Randevu yerine alıcı kılığında gidecek olan bir polis de satıcılara suçüstü yapacaktı.</span></p>

    <p class="duz" xml:lang="tr"><span class="duz">Müşterinin numune istediği haberi, Roberto Vock’tan, Guido Lentini’ye, ondan da Şeref Benli’ye gitti. Benli, Nevzat Bilecen’den 250 gramlık numune istedi. Benli’nin kendi paylarına düşen 250 gram için alıcı bulduğunu sanıp sevinen Bilecen, istenen eroini hemen verdi.</span></p>

    <p class="duz" xml:lang="tr"><span class="duz">14 haziran 1984 günü 250 gramlık eroinle randevuya tek başına giden Şeref Benli, Johann Maier adlı polis memuru tarafından suçüstü yakalandı.</span></p>

    <p class="duz" xml:lang="tr"><span class="duz">Uzman Dedektif Buscheau’nun nihaî raporunda örgüt üyeleri şöyle saptanıyordu:</span></p>

    <p class="duz" xml:lang="tr"><span class="duz">Hasan Hüseyin Şener: İstanbul’dan;</span></p>

    <p class="duz" xml:lang="tr"><span class="duz">Abdullah Çatlı: 25.4.1956 doğumlu, “Hasan” kod isimli;</span></p>

    <p class="duz" xml:lang="tr"><span class="duz">Oral Çelik: 1959 doğumlu, “Atilla” kod isimli;</span></p>

    <p class="duz" xml:lang="tr"><span class="duz">Nuri Aydın: 1.3.1943 doğumlu, “Cemal” kod isimli;</span></p>

    <p class="duz" xml:lang="tr"><span class="duz">Mehmet Şener: 3.2.1956 doğumlu, “Ali” kod isimli, halen tutuklu;</span></p>

    <p class="duz" xml:lang="tr"><span class="duz">Mehmet Bülbül: 1.7.1947 doğumlu;</span></p>

    <p class="duz" xml:lang="tr"><span class="duz">Fuat Koçal: 1.4.1944 doğumlu, halen tutuklu;</span></p>

    <p class="duz" xml:lang="tr"><span class="duz">Şeref Benli: 5.1.1960 doğumlu, halen tutuklu;</span></p>

    <p class="duz" xml:lang="tr"><span class="duz">Nevzat Bilecen: 3.4.1950 doğumlu, halen tutuklu;</span></p>

    <p class="duz" xml:lang="tr"><span class="duz">Necmettin Sönmezcan: 2.4.1953 doğumlu, halen tutuklu;</span></p>

    <p class="duz" xml:lang="tr"><span class="duz">Guido Lentini: 16.6.1934 doğumlu, halen tutuklu.</span></p>

    <p class="baslik-3" xml:lang="tr"><span class="duyuru-baslik">MİT’in iddialarını çürüten ifade</span></p>

    <p class="duz" xml:lang="tr"><span class="duz">Örgüte sonradan katılmış olan Yusuf Çopuroğlu, Şeref Benli’nin tutuklandığını öğrenir öğrenmez Abdullah Çatlı’ya telefon edip haber verdi.</span></p>

    <p class="duz" xml:lang="tr"><span class="duz">2 temmuzda da Nevzat Bilecen tutuklandı.</span></p>

    <p class="duz" xml:lang="tr"><span class="duz">Tutuklandıktan bir buçuk ay sonra Basel savcısına MİT ajanı olduğunu, bu örgüt adına faaliyette bulunduğunu ve görevinin Çatlı, Şener ve Çelik’i izlemek olduğunu belirtti.</span></p>

    <p class="duz" xml:lang="tr"><span class="duz">Bunun üzerine durumun “hassas” olduğunu fark eden Basel Savcılığı, sorgulamaya Türk makamlarının da katılması gerektiğine karar verdi. İsviçre İnterpolü’nün başvurusu üzerine, Ankara İnterpolü’nün Uyuşturucu Madde Bölümü’nden bir görevli Basel’e geldi. 29-30 ağustos tarihlerinde Bilecen’i her konuda çok ayrıntılı bir biçimde sorguladı. Sorgulama ses alma kasetlerine kaydedildi, Türkçe tutulan tutanak Bilecen’e de imzalatıldı ve Almanca’ya çevrildi.</span></p>

    <p class="duz" xml:lang="tr"><span class="duz">Bilecen ifadesinin daha başında açık ve net olarak şunu söyledi:</span></p>

    <p class="duz" xml:lang="tr"><span class="duz">“Kendisi, Abdullah Çatlı, Mehmet Şener ve Oral Çelik’i, bunların siyasî faaliyetlerinin yanı sıra, uyuşturucu ticaretiyle de uğraştıklarının da Türkiye’de bilinmesinden dolayı, takip etmekle görevliydi.”<a class="footnote-link" href="#footnote-231-90" id="footnote-231-90-backlink">[90]</a></span></p>

    <p class="duz" xml:lang="tr"><span class="duz">Bu açıklama, MİT tarafından hiçbir zaman yalanlanmadı.</span></p>

    <p class="duz" xml:lang="tr"><span class="duz">Demek ki MİT, kendi ajanı olan Nevzat Bilecen’e, Abdullah Çatlı tarafından Türkiye’den uyuşturucu getirmesi teklif edildiği andan itibaren durumu biliyordu. Veya Çatlı ve arkadaşlarına ödeme, Türkiye’den uyuşturucu olarak geliyordu.</span></p>

    <p class="duz" xml:lang="tr"><span class="duz">Çatlı ve Çelik 22 şubat 1982’de Zürich polisince tutuklanıp serbest bırakıldıklarında da, MİT hiçbir makamı durumdan haberdar etmedi.</span></p>

    <p class="duz" xml:lang="tr"><span class="duz">Yani MİT, Türkiye’de çeşitli cinayetlerden aranan, Papa Suikastı’nda birinci dereceden sorumlulukları olan bu kişilerin oluşturdukları uyuşturucu çetesine ve eroin ticareti yapmasına göz yumdu.</span></p>

    <p class="duz" xml:lang="tr"><span class="duz">Ne uğruna? Bu çeteyi “devlet adına” kullanmak uğruna.</span></p>

    <p class="duz" xml:lang="tr"><span class="duz">MİT yetkililerinin, “Uyuşturucuya bulaştıklarını öğrenince onları kullanmaktan vazgeçtik” iddiası, bu belgeler karşısında geçerliliğini yitiriyor.</span></p>

    <p class="duz" xml:lang="tr"><span class="duz">Basel savcısının iddianamesi, Susurluk Komisyonu’na İşçi Partisi Genel Başkanı Doğu Perinçek tarafından raporun yazımı sırasında verildi. Ama “çevirisi yetişmediği” gerekçesiyle, rapora dahil edilmedi.</span></p>

    <p class="duz" xml:lang="tr"><span class="duz">DSP Milletvekili Sema Pişkinsüt, Genel Kurul’da bu konuyu dile getirdi. Bu konuşmadan sonra bile MİT’in olaydaki sorumluluğuyla ilgili hiçbir açıklama veya işlem yapılmadı. İddianamenin Almanca aslı ve Türkçe çevirisi, gerçekleri kanıtlayan bir belge olarak komisyon dosyaları arasında, TBMM arşivinde durmaktadır.</span></p>

    <p class="baslik-3" xml:lang="tr"><span class="duyuru-baslik">Poitiers’den Paris’e kaçış</span></p>

    <p class="duz" xml:lang="tr"><span class="duz">Çatlı ailesinin Poitiers’de geçirdiği mutlu günler, o “uğursuz” telefonun gelmesiyle yerini endişeye bıraktı.</span></p>

    <p class="duz" xml:lang="tr"><span class="duz">Şeref Benli ve Nevzat Bilecen’in tutuklanma haberleri Çatlı’yı tedirgin etmişti. Benli ve Bilecen’in cep defterlerinden Çatlı ve Çelik’in Fransa’nın Poitiers, Mulhouse, Colmar, Montbéliard ve Paris’teki telefon numaraları çıkmıştı.</span></p>

    <p class="duz" xml:lang="tr"><span class="duz">İsviçre Savcılığı, 16 eylülde Abdullah Çatlı ve Oral Çelik hakkında uluslararası tutuklama kararı çıkardı.</span></p>

    <p class="duz" xml:lang="tr"><span class="duz">Ardından, 17 eylülde Mehmet Şener ve Fuat Koçal’ın tutuklandıkları haberi geldi.<a class="footnote-link" href="#footnote-231-91" id="footnote-231-91-backlink">[91]</a></span></p>

    <p class="duz" xml:lang="tr"><span class="duz">Abdullah Çatlı, ailesi ve Oral Çelik Poitiers’i alelacele terk ettiler.</span></p>

    <p class="duz" xml:lang="tr"><span class="duz">Oral Çelik, komisyona verdiği ifadede, bu kaçışta, aldıkları başka bir telefonun etkili olduğunu söyledi:</span></p>

    <p class="duz" xml:lang="tr"><span class="duz">“Biz o zaman Fransa’dayız. Türkiye’deki yetkili, mesela o büronun en yetkili adamı bize telefon ediyor, diyor ki: ‘Bulunduğunuz yerden hemen ayrılın.’ Üstelik biz o zaman aynı evde kalıyoruz. Abdullah Çatlı da aynı evde kalıyor, ben de. Sakın diyorlar, adresiniz tespit edildi, şeyden ayrılın. Ayrılıyoruz biz...”</span></p>

    <p class="duz" xml:lang="tr"><span class="duz">Gökçen ve Meral Çatlı, bu kaçışı bize şöyle anlattılar:</span></p>

    <p class="duz" xml:lang="tr"><span class="duz">Gökçen Çatlı: “Bir gece yine her şeyi apar topar topladık ve Poitiers’den kaçıp Paris’e gittik, çünkü tehlike altındaydık.”</span></p>

    <p class="duz" xml:lang="tr"><span class="duz">Meral Çatlı: “Poitiers’de bir yıl kaldıktan sonra bir gece Oral Çelik’le birkaç kişi eve geldiler. Et kızartacaklardı. O sırada telefon geldi. Türkçe olarak, ‘Ev basılacak evden çıkın’ dendi. ‘Yenge de çıkarsa, mutfakta kızartılmış etler, çay demlenmiş, kaçtığımız anlaşılır’ dediler ve biz kaldık, onlar çıktılar. Abdullah Paris’e geçti.</span></p>

    <p class="duz" xml:lang="tr"><span class="duz">Onlardan birkaç dakika sonra ben de evden çıkıp o tanıdığımız Türk ailesinin evinde kaldım. Polisler geldi mi bilmiyorum. Daha sonra ben çocuklarla arkadan Paris’e gittim.”</span></p>

    <p class="duz" xml:lang="tr"><span class="duz">Eşi ve çocukları Paris’e geldiğinde Abdullah Çatlı, Bahçelievler Katliamı’ndan aranan Mahmut Korkmaz’ın Saint-Lazare semtindeki evinde geçici olarak kalıyordu. Sonra hep birlikte birkaç ev değiştirdiler.</span></p>

    <p class="duz" xml:lang="tr"><span class="duz">Gökçen Çatlı değiştirdikleri bu evlere “fareli ev, kıllı ev, bekâr evi” gibi isimler takmıştı.</span></p>

    <p class="duz" xml:lang="tr"><span class="duz">Sonunda, Paris’in Marie de Clichy semtinde, Victor Hugo Caddesi’ndeki bir apartmanın yedinci katındaki daireye yerleştiler. Bu evde telefonları yoktu. Evin altındaki telefon kulübesinden jetonla telefon ediyorlardı. Onları arayacak olanlar da belli saatlerde o kulübeden arıyorlardı.</span></p>

    <p class="duz" xml:lang="tr"><span class="duz">Hasan Kurtoğlu kimliği deşifre olmuştu. Abdullah Çatlı’nın yeni bir isimle yeni bir pasaport bulması gerekiyordu. Altan ve Serap Güler adına evlenme cüzdanları ve pasaportları vardı ama bunları kullanmıyorlardı. Meral Çatlı’nın anlatımına göre, bu kimlikleri onlara “Mete Bey” vermişti ve yeni bir kimlik bulunana kadar bu kimliği kullanmamak için uyarılmışlardı: “Abdullah’a, kullandığı sahte kimlikleri bırakması söylendi.”</span></p>

    <p class="baslik-3" xml:lang="tr"><span class="duyuru-baslik">Çatlı’nın tutuklanması</span></p>

    <p class="duz" xml:lang="tr"><span class="duz">Abdullah Çatlı, 24 ekim günü Müfit Levent adındaki arkadaşıyla birlikte, bir Nijeryalı’nın Paris’in 19’uncu bölgesinde, Ardennes Sokağı’ndaki evine gitti. Çatlı’nın taşıdığı siyah bond çantada 455 gram eroin vardı.</span></p>

    <p class="duz" xml:lang="tr"><span class="duz">Adını vermeyen bir kişi polise telefon etmiş ve bu adreste uyuşturucu kaçakçılarının buluşacağını söylemişti. Abdullah Çatlı ve Müfit Levent’in Nijeryalı’nın evinde bulunduğu sırada baskın yapan polis, eroini buldu ve üçünü de tutukladı.</span></p>

    <p class="duz" xml:lang="tr"><span class="duz">Meral Çatlı, eşinin Nijeryalı’nın evine pasaport almaya gittiği ve orada bir komploya getirildiği kanısındaydı:</span></p>

    <p class="duz" xml:lang="tr"><span class="duz">“Bize dediler, dokuz buçukta telefon kulübesinde olacaksınız. Eşimle ben, evin altında telefon kulübesi vardı, indiğimizde devamlı eşimin görüştüğü İstanbul’dan yetkili birisi ‘Yarın sabah şu adrese gideceksiniz ve buradan yeni pasaportlarınızı alacaksınız’ dedi. O, Mete dediğimiz ağabeyimiz.</span></p>

    <p class="duz" xml:lang="tr"><span class="duz">Müfit Levent’le birlikte bir zenciden pasaport almaya gittiler. Kapı ziline basıyorlar. Kapıyı zenci açıyor, açar açmaz polisler Abdullah ve Müfit’i içeri tıkıyorlar apar topar. Orada yakalandılar. Zencinin evinde arama yapılıyor. Şifreli bir bond çantada eroin çıkıyor. Abdullah sonradan bana, ‘Elleriyle koymuş gibi buldular’ demişti.”</span></p>

    <p class="duz" xml:lang="tr"><span class="duz">Aynı komplo iddiasını, Oral Çelik de Susurluk Komisyonu’na “kendi üslubuyla” anlattı:</span></p>

    <p class="duz" xml:lang="tr"><span class="duz">“Çatlı eroin işiyle uğraşsa, böyle uğraşmayız yani, bu adamların dediği gibi uğraşmayız. Gidip de adam, 100 gram eroin eline alıp da birine götürmez... 10 ton yüklerdik biz; istersek biz yükleriz; ama karışmıyoruz yani.”</span></p>

    <p class="duz" xml:lang="tr"><span class="duz">Ancak Fransız polisi aynı kanıda değildi. Paris Emniyet Müdürlüğü Narkotik Bölüm Müdürü H. Delaneuville, raporunda, “Abdullah Çatlı’da milletlerarası bir kaçakçılık şebekesi tarafından silah alımında kullanılacağı tespit edilen 455 gram saf eroin ele geçirildi” demekteydi. Durum, Oral Çelik’in küçültmeye çalıştığı gibi değildi. Çünkü Çatlı, Fransa’da da, İsviçre’de de “örgütlü uyuşturucu kaçakçılığı” suçundan ceza alacaktı.</span></p>

    <p class="baslik-3" xml:lang="tr"><span class="duyuru-baslik">Konsolosluk mühürleri, Ankara Emniyeti’nin pasaportları</span></p>

    <p class="duz" xml:lang="tr"><span class="duz">Polis, tutukladığı Abdullah Çatlı’nın üzerindeki kâğıtlardan evinin adresini tespit etti ve iki gün sonra Çatlı’yı evine götürüp arama yaptı. Bu aramayı Çatlı’nın kızı ve eşi şöyle anlatıyorlar:</span></p>

    <p class="duz" xml:lang="tr"><span class="duz">Gökçen Çatlı: “Taşındığımızın yirmi ikinci gününde babam iki gün eve gelmedi, geldiğinde ise yanında üç polis vardı. Babam ellerinden ve ayaklarından kelepçeliydi. Evimizi darmadağın ettiler, fotoğraf makinesini ve annemin tek değerli yüzüğünü çalıp gittiler.”</span></p>

    <p class="duz" xml:lang="tr"><span class="duz">Meral Çatlı: “Üç gün gelmeyince çok merak etmiştim. Arkadaşlara soruyorduk, bana devamlı ‘Yakında dönecek’ diyorlar. Halbuki Abdullah o sırada poliste sorguda. Polis adres göstermesini istemiş ama kâğıtları yemiş. Polis evini sorduğunda birkaç arkadaşının evine götürmüş, ‘buralarda kalıyorum’ diye, kayıt ettirilmeden önce doktor raporu gerekir. Abdullah’ın cebinde doktorların verdiği o raporlar var. O raporlarda ev adresi yazılı. Abdullah o raporu yemeyi unutmuş, aslında orada ev adresinin yazılı olacağını düşünmemiş.</span></p>

    <p class="duz" xml:lang="tr"><span class="duz">Bir sabah evimizin kapısı anahtarlarla zorlandı. Delikten baktım, deliği elleriyle kapatmışlardı. İkinci kez baktığımda Abdullah’ı gördüm, tam kızıp, ‘Sen neredesin?’ dedim ki, polisleri gördüm. Polisler içeri girdiler. Abdullah’ın elleri ve ayakları zincirlenmişti.</span></p>

    <p class="duz" xml:lang="tr"><span class="duz">Polisler evde arama yaptılar, iki pasaport ve Abdullah’ın silahını buldular, bunları bir valize koydular.”</span></p>

    <p class="duz" xml:lang="tr"><span class="duz">Fransız polisinin tuttuğu tutanağa göre evde bulunanlar, Meral Hanım’ın anlattıklarından fazlaydı. Polisler, çocukların odasında ve yataklarının altında şunları buldular: üç kutu matbaacılıkta kullanılan hurufat; bir tarih damgası; bir fotoğraf makinesi ve Stuttgart, Zürich ve Paris Türk konsolosluklarının damgaları!</span></p>

    <p class="duz" xml:lang="tr"><span class="duz">1980 öncesinde kaçak Ülkücülere pasaport sağlamak için Nevşehir Emniyeti gibi çalışan Abdullah Çatlı, anlaşılan Avrupa’ya çıktıktan sonra da Türk konsoloslukları gibi pasaport vermeye başlamıştı!</span></p>

    <p class="duz" xml:lang="tr"><span class="duz">Evin başka yerlerinde bulunanlar ise şunlardı: Hasan Kurtoğlu adına Fransa’da oturma kartı; Zürich polisinin 22 şubat 1982’de Abdullah Çatlı adına verdiği tanıtma kartı ve mekanizması değiştirilmiş bir Walther tabanca.</span></p>

    <p class="duz" xml:lang="tr"><span class="duz">Evde bulunan diğer iki pasaport ise, Meral Çatlı’nın “Mete Bey”in verdiğini ve “kullanılmaması için uyardığını” söylediği pasaportlardı: Ankara Emniyet Müdürlüğü’nce 15 ocak 1984’te Altan Gürel adına verilmiş bir pasaport ile yine Ankara Emniyet Müdürlüğü’nce 3 şubat 1984 tarihinde, Altan Gürel’in eşi olarak gözüken Seval Gürel adına verilmiş bir pasaport.<a class="footnote-link" href="#footnote-231-92" id="footnote-231-92-backlink">[92]</a></span></p>

    <p class="baslik-3" xml:lang="tr"><span class="duyuru-baslik">Çatlı’nın tutuklandığı basından öğreniliyor</span></p>

    <p class="duz" xml:lang="tr"><span class="duz">Çatlı’nın Fransa’da tutuklanmasının üzerinden beş ay geçmiştir, ama Türk Dışişleri’nin bundan henüz haberi yoktur!</span></p>

    <p class="duz" xml:lang="tr"><span class="duz">Dışişleri daha hâlâ, Abdullah Çatlı’nın 2 şubat 1982’de Zürich’te yakalanıp serbest bırakılması olayıyla ilgili yazışmaları sürdürmektedir!</span></p>

    <p class="duz" xml:lang="tr"><span class="duz">Dışişleri Bakanlığı’nın 13 mart 1985 tarihinde Ankara Sıkıyönetim Askerî Savcılığı’na gönderdiği, KKVS-I/5-I-18-202 sayılı yazıda şunlar yazmaktadır:</span></p>

    <p class="duz" xml:lang="tr"><span class="duz">“Bu konuda İngiltere güvenlik yetkililerince sanığın Zürich’te tutuklandığının İnterpol’den edinilen bilgilere atfen belirtilmesi üzerine Bern Büyükelçiliğimiz’ce temasa geçilen İsviçre Adalet ve Polis Bakanlığı yetkilileri, Abdullah Çatlı’nın mevcut dosyasında Mehmet Saral adına düzenlenmiş bir pasaportun mevcut olmadığını bildirmişlerdir.</span></p>

    <p class="duz" xml:lang="tr"><span class="duz">“Yetkililer, Abdullah Çatlı’nın, Oral Çelik ve Mehmet Şener de dahil yedi Türk vatandaşının karıştığı uyuşturucu madde kaçakçılığı nedeniyle arandığını ifade etmişlerdir.”</span></p>

    <p class="duz" xml:lang="tr"><span class="duz">Tarihi lütfen bir daha okuyun: 13 mart 1985!</span></p>

    <p class="duz" xml:lang="tr"><span class="duz">Zürich olayının üstünden üç yıl geçmiş, Çatlı iki kez kimlik değiştirmiş, uyuşturucu ticaretini ilerletmiş, ASALA işlerine girmiş çıkmış, karısını, çocuklarını Fransa’ya getirmiş, ailecek Türkiye’ye “tatile” gitmiş gelmiş. Dışişleri hâlâ Çatlı’nın 1982’de kullandığı Mehmet Saral pasaportunu arıyor!</span></p>

    <p class="duz" xml:lang="tr"><span class="duz">Hatırlayacak olursanız, Mehmet Saral adına düzenlenen o pasaport, Zürich Başkonsolosluğu’ndan verilmiş gözüküyordu. Dışişleri Mehmet Saral pasaportunu araya dursun, aradan geçen üç yıl içinde Çatlı işleri büyütmüş; Zürich’in yanında, Stuttgart ve Paris başkonsolosluklarının mühürlerini de kullanır olmuş!</span></p>

    <p class="duz" xml:lang="tr"><span class="duz">Çatlı beş aydır Paris’in La Santé Cezaevi’nde yatıyor, Dışişleri ise Sıkıyönetim’e, Çatlı’nın İsviçre makamlarınca arandığını yazıyor! Abdullah Çatlı’nın iadesiyle ilgili yazışma trafiği, Çatlı’nın Fransa’da tutuklandığı haberinin basında yer almasından sonra yeniden hareketlendi.</span></p>

    <p class="duz" xml:lang="tr"><span class="duz">Neyse ki Adalet Bakanlığı’nda gazete okuyanlar vardı!</span></p>

    <p class="duz" xml:lang="tr"><span class="duz">4 mart 1985’te, Adalet Bakanlığı Ceza İşleri Genel Müdürlüğü’nden Sıkıyönetim’e “Abdullah Çatlı” konulu bir yazı gönderildi:</span></p>

    <p class="duz" xml:lang="tr"><span class="duz">“... Adı geçenin Fransa’nın Paris şehrinde eroinle yakalandığı hususunda</span> <span class="italik">Tercüman</span> <span class="duz">gazetesinin 26 şubat 1985 günlü nüshasının 1. ve 10. sayfalarında neşrolunan haber dolayısıyla, ülkemiz ile Fransa arasında suçluların iadesi konusunda akdedilmiş bir sözleşme bulunmamakla birlikte, uluslararası teamülî hukuk kuralları çerçevesinde, Fransa’dan iadesinin istenilmesinin uygun olacağı düşünülmektedir...”</span></p>

    <p class="duz" xml:lang="tr"><span class="duz">Adalet Bakanlığı’nın bu uyarısı üzerine harekete geçen Ankara Sıkıyönetim Komutanlığı Askerî Savcılığı, 15 mart 1985 tarihinde yazdığı bir yazıyla Fransa’dan Abdullah Çatlı’nın iadesini istedi.</span></p>

    <p class="duz" xml:lang="tr"><span class="duz">Dışişleri de nihayet durumu fark etti ve 25 mayıs 1985’te Adalet Bakanlığı’na yazdığı yazıyla Abdullah Çatlı’nın yakalandığını doğruladı. Bu yazıda, Çatlı’nın uyuşturucu-silah kaçakçılığı yapmak üzere şebeke kurmakla suçlandığı belirtildi. Çatlı’nın üzerinde ve evinde çıkanların listesi verildi.</span></p>

    <p class="duz" xml:lang="tr"><span class="duz">Fransız İnterpolü Türk İnterpolü’ne, 29 mayıs 1985’te Çatlı’nın parmak izi örneklerini ve “Hasan Kurtoğlu” sahte kimliğindeki bilgileri gönderdi.</span></p>

    <p class="duz" xml:lang="tr"><span class="duz">Ama Fransa, Türkiye’nin Abdullah Çatlı’nın iadesi talebini reddetti.</span></p>

    <p class="duz" xml:lang="tr"><span class="duz">Ret kararı, 11 temmuz 1985’te, Türkiye’nin Paris Büyükelçiliği’ne bildirildi.</span></p>

    <p class="baslik-3" xml:lang="tr"><span class="duyuru-baslik">La Santé Cezaevi</span></p>

    <p class="duz" xml:lang="tr"><span class="duz">Meral Çatlı, eşinin hapse girmesinden sonraki yaşantılarını da şöyle anlatıyor:</span></p>

    <p class="duz" xml:lang="tr"><span class="duz">“Giderken polisler ne kadar param olduğunu sordular, ‘3 bin frangım var’ dedim. ‘Bu parayla ülkeyi terk et’ dediler. Giderlerken Abdullah da koridorda ‘Gideceksin’ dedi. Ben de ona ‘Gitmeyeceğim’ dedim.</span></p>

    <p class="duz" xml:lang="tr"><span class="duz">Yine telefon kulübesine indiğimde, İstanbul’daki ağabeyimiz beni aradı, Mete Ağabey dediğimiz kimse, ‘Meral Hanım sizin Fransa’da kalmanız gerekiyor, çünkü eşinizle irtibat kuracak kimse sizsiniz’ dedi. Mete dediğimiz kişi bana 2 bin Fransız frangı verdi. Eşim Paris’teki La Santé Cezaevi’ndeydi. Tutuklanmasından bir ay sonra, bir arkadaşıyla mektup gönderdi. Götürülürken söylediğinin tersine ‘kalmamı’ söylüyordu. Mahkemesi bir buçuk-iki yıl sürdü.</span></p>

    <p class="duz" xml:lang="tr"><span class="duz">Türkiye’den yardım geliyordu. Ali adında bir Türk’ten alıyorduk. Ali Ülkücü’ydü. (Şu anda otuz sekiz yaşında. Sadece kod adını verebilirim.) Ali hep geziyordu, Hollanda veya İsviçre’ye gidip parayı alıyordu, ayda bir Paris’e gelip bir iki gece kalıyor, bana parayı teslim edip gidiyordu. İşçiydi.</span></p>

    <p class="duz" xml:lang="tr"><span class="duz">Fransa’dan iltica talebim kabul edilmedi ama beni Türkiye’ye de iade etmediler. Üç aylık geçici vizeler verdiler. Fransız makamları kocamı önceleri Hasan Kurtoğlu kimliğiyle tanıyorlardı ama daha sonra Abdullah Çatlı olduğunu biliyorlardı.</span></p>

    <p class="duz" xml:lang="tr"><span class="duz">Cezaevinde DPS olarak özel muamele görüyordu. Diğer mahkûmları sadece havalandırmada, bahçeye çıktıklarında görüyordu. Cezaevinde iş yapması bile yasaktı. Bu yüzden çok sıkıntı çekti.<a class="footnote-link" href="#footnote-231-93" id="footnote-231-93-backlink">[93]</a></span></p>

    <p class="duz" xml:lang="tr"><span class="duz">Sekiz ay tek kişilik hücrede kaldıktan sonra üç kişilik odaya alındı. Fransız</span> <span class="italik">Le Figaro</span> <span class="duz">gazetesine abone oldu, onu okuyordu. Sonraki yıllarda belinde o hapisten kalma romatizma ve siyatik ağrıları oluştu.</span></p>

    <p class="duz" xml:lang="tr"><span class="duz">Haftada üç gün ziyaret vardı. Pazartesi, çarşamba, cuma. Bazen cuma yerine cumartesi de gidebiliyorduk. Ziyaret günleri bir işkence gibi geçiyordu. Tüm bir günü alıyordu. Metroyla La Santé’ye gidiş bir buçuk-iki saat sürüyordu. Önce dış kapıda bekleniyor. Herkese bir bekleme numarası veriliyor ve ismi okunanlar on beşer kişi olarak içeri alınıyor. Ondan sonra içerde yine numaralar veriliyor ve orada bekleme başlıyor. Çok sonra, bir buçuk yıl sonra 1986’da ayda bir açık görüş verdiler.</span></p>

    <p class="duz" xml:lang="tr"><span class="duz">Hatırlarsanız La Santé’den bir mahkûm helikopterle kaçırılmıştı, helikopter hapishanenin avlusuna indirilmişti. Aynı şeyi Abdullah için yapmayı düşünmüştük ama o kabul etmedi. Eğer isteseydi aralarında Samet Aslan’ın da olduğu bir grup Ülkücü arkadaş ile onu aynı yöntemle kaçıracaktık.</span></p>

    <p class="duz" xml:lang="tr"><span class="duz">Orada sadece bir Türk’le kavga etme olayı oldu. Bu Türk’ün domuz eti yemesinden ve ramazan ayında sigara içmesinden çıkmış kavga. Bunun üzerine bir günlük hücre cezası aldı.”</span></p>

    <p class="baslik-3" xml:lang="tr"><span class="duyuru-baslik">Memlekete mektuplar</span></p>

    <p class="duz" xml:lang="tr"><span class="duz">Abdullah Çatlı Paris’te hapisteyken, polisler Nevşehir’deki baba evini sık sık ziyaret ediyorlardı. Sivil mahkemelerin verdikleri görevsizlik kararlarını götürüyorlar, adresinde bulunamadığı için tebliğ edemiyorlardı. Bu kararlar, “ilan masrafı, Çatlı’dan alınmak üzere”</span> <span class="italik">Resmî</span> <span class="italik">Gazete</span><span class="duz">’de yayımlanıyordu.</span></p>

    <p class="duz" xml:lang="tr"><span class="duz">Baba Ahmet Çatlı, Abdullah’ın yurtdışında uyuşturucuyla yakalanıp cezaevine konduğu 1984 yılında felç oldu. İşlerini tasfiye etti. Zamanla çeşitli nedenlerle tahliye olan Nevşehirli Ülkücüler, “işadamı” olarak ortaya çıkıyorlardı. Ama aralarından bir tek Mehmet Dönmez vefalı çıktı, zaman zaman Ahmet Çatlı’yla ilgilendi.</span></p>

    <p class="duz" xml:lang="tr"><span class="duz">Çatlı, La Santé Cezaevi’nden Nevşehir’e sık sık mektup yazıyordu. Ablalarına, eniştelerine, kardeşi Zeki’ye...</span></p>

    <p class="duz" xml:lang="tr"><span class="duz">Mektuplarında yazdığı konular genellikle aynıydı:</span></p>

    <p class="duz" xml:lang="tr"><span class="duz">“Savcı kasıtlı olarak bizi bırakmıyor.</span></p>

    <p class="duz" xml:lang="tr"><span class="duz">Yurtdışına çıkmaya mecburdum, arkadaşlarımın hemen hepsine işkence yaptılar, hepsi işlemedikleri suçları kabul etmek zorunda kaldılar.</span></p>

    <p class="duz" xml:lang="tr"><span class="duz">İkinci cezaevi müdürü horozluk taslıyor.</span></p>

    <p class="duz" xml:lang="tr"><span class="duz">Rahatım, atölyeye geçtim, maden işleri bölümünde çalışıyorum...”</span></p>

    <p class="baslik-3" xml:lang="tr"><span class="duyuru-baslik">“Tanık” Abdullah Çatlı</span></p>

    <p class="duz" xml:lang="tr"><span class="duz">Meral Çatlı’nın da söylediği gibi Fransız makamları Abdullah Çatlı’yı önceleri “Hasan Kurtoğlu” olarak biliyorlardı. Gerçek kimliği, İtlayan savcı Marini’nin Paris’e gelip La Santé Cezaevi’nde onu ziyaret etmesiyle ortaya çıktı.</span></p>

    <p class="duz" xml:lang="tr"><span class="duz">Savcı, Abdullah Çatlı’ya Papa olayından suçlanmayacağına, sadece “tanık” olarak dinleneceğine garanti vererek gerçek kimliğini söylemeye ikna etti:</span></p>

    <p class="duz" xml:lang="tr"><span class="duz">“Paris Merkez Cezaevi’nde adını Fransızlara Feridun Akkuzu veya Hasan Kurtoğlu diye yutturmaya çalışan kişi Abdullah Çatlı çıktı. O zaman da gene ben cezaevinde ona ‘Sen Abdullah Çatlı’sın’ derken, o bana ‘Hayır’ diyordu. Ama sonunda kendisi için tehlike olmadığına inanınca doğruyu söyledi.”<a class="footnote-link" href="#footnote-231-94" id="footnote-231-94-backlink">[94]</a></span></p>

    <p class="duz" xml:lang="tr"><span class="duz">Abdullah Çatlı, Papa Suikastı davasının 16 eylül 1985 günü yapılan duruşması için İtalya’ya götürüldü. Mahkemeye “tanık” sıfatıyla çıkarıldı. Kendinden çok emin bir havada söylemek istediği kadarını söyledi:</span></p>

    <p class="duz" xml:lang="tr"><span class="duz">“Ağca’ya Bulgaristan’a gitmesini sağlayan sahte pasaportu ben verdim. Pasaportu, memleketten dostum olan bir komiser sağladı.</span></p>

    <p class="duz" xml:lang="tr"><span class="duz">Oral Çelik’in isteği üzerine Ağca’yı yirmi gün evimde gizledim.</span></p>

    <p class="duz" xml:lang="tr"><span class="duz">Abuzer Uğurlu Bulgaristan’daki bir Türk’e, Ağca’ya 2 000 mark vermesini söylemişti.</span></p>

    <p class="duz" xml:lang="tr"><span class="duz">Ağca yalan söylüyor. Benim Türk mafyası kurmak gibi bir düşüncem yoktu.</span></p>

    <p class="duz" xml:lang="tr"><span class="duz">Papa’yı Ağca vurdu. Suikast anında Oral Çelik benim evimdeydi. Ağca Roma’dan kaçmayı başarsaydı, onu Viyana’daki evimde gizlerdim.</span></p>

    <p class="duz" xml:lang="tr"><span class="duz">Ağca’nın cezaevinden kaçmasını sağ eğilimli bir gardiyan sağladı. Bu iş için ufak bir rüşvet yetti.</span></p>

    <p class="duz" xml:lang="tr"><span class="duz">İtalyan makamları iade edilmeyeceğine söz verirse, Oral Çelik’i teslim olmaya ikna edebilirim sanıyorum.</span></p>

    <p class="duz" xml:lang="tr"><span class="duz">Musa Serdar Çelebi’nin yardımcısı Ali Batman bana telefon edip ‘Ağca Bulgar ajanı olabilir mi?’ diye sordu.”<a class="footnote-link" href="#footnote-231-95" id="footnote-231-95-backlink">[95]</a></span></p>

    <p class="baslik-3" xml:lang="tr"><span class="duyuru-baslik">Roma Mahkemesi’nde Ülkücü kavgası</span></p>

    <p class="duz" xml:lang="tr"><span class="duz">Çatlı’nın söyleyecekleri bitince yüzleştirmeye geçildi.</span></p>

    <p class="duz" xml:lang="tr"><span class="duz">Duruşma salonuna alınan Yalçın Özbey Abdullah Çatlı’nın soluna, Mehmet Ali Ağca sağına oturtuldu. Çatlı’nın her ikisi üzerinde de “büyük Reis” etkisinin olduğu ve ötekilerin ondan korktukları gözleniyordu.</span></p>

    <p class="duz" xml:lang="tr"><span class="duz">Bundan sonra salonda neler olduğunu, duruşmayı izlemiş olan Fransız gazeteci Jean-Marie Stoerkel’den özetleyerek aktaralım:</span></p>

    <p class="duz" xml:lang="tr"><span class="duz">“Mahkeme Başkanı Santipiachi, ikinci tetikçinin San Pietro Meydanı’ndan kaçarken Amerikalı turist Newton tarafından çekilen fotoğrafını çıkardı ve üçüne de gösterdi.</span></p>

    <p class="duz" xml:lang="tr"><span class="duz">– Bu Çelik değil! dedi Çatlı hiç düşünmeden.</span></p>

    <p class="duz" xml:lang="tr"><span class="duz">– O Çelik! Çatlı ne isterse söylesin!.. diye bağırdı Ağca, mahkemeyi tanık tutarak.</span></p>

    <p class="duz" xml:lang="tr"><span class="duz">Herkesin gözü Özbey’in üzerindeydi. İlk sorgusunda Oral Çelik’i kesinlikle teşhis etmişti. Ne diyeceğini tamamen şaşırmış vaziyetteki Özbey sanki ilk kez görüyormuş gibi fotoğrafa bakıyordu. Boğazını temizledi, öksürdü ve mahkeme başkanına bir şeyler fısıldadı.</span></p>

    <p class="duz" xml:lang="tr"><span class="duz">Özbey’in fısıldadığı yanıtı Mahkeme Başkanı Santipiachi yüksek sesle kâtibe yazdırdı:</span></p>

    <p class="duz" xml:lang="tr"><span class="duz">– ‘Fotoğraftaki kişi Çelik’tir, ama sadece yüzde yetmiş eminim’ diyor.</span></p>

    <p class="duz" xml:lang="tr"><span class="duz">Sessizlik.</span></p>

    <p class="duz" xml:lang="tr"><span class="duz">Ağca, Çatlı’nın kartal gibi bakışlarına karşı koymayı başarabildi ve mahkemeye hitaben yeniden konuştu:</span></p>

    <p class="duz" xml:lang="tr"><span class="duz">– Çatlı buraya boşuna getirildi. İşleri karıştırmak için buraya gelmesi, aptallıktan başka bir şey değil.</span></p>

    <p class="duz" xml:lang="tr"><span class="duz">Çatlı’nın bakışları kızgındı.</span></p>

    <p class="duz" xml:lang="tr"><span class="duz">– Belki aptal olabilirim ama gerçeği söylüyorum. Bu yaratığa yardım etmiş olmaktan utanç duyuyorum.</span></p>

    <p class="duz" xml:lang="tr"><span class="duz">Başkan Santipiachi üçüne de baktı ve ekledi:</span></p>

    <p class="duz" xml:lang="tr"><span class="duz">– Ama Özbey, yeminli ifadesinde Çelik’in suikasttan sonra evine geldiğini ve ona suikasta katıldığını söylediğini doğrulamıştı.</span></p>

    <p class="duz" xml:lang="tr"><span class="duz">Çatlı buna, Özbey’i Oral Çelik vasıtasıyla tanıdığını ve Özbey’in tüm davranışlarının dış etkiler altında olduğu yanıtını verdi. Başını çevirdi ve gözlerini hiç ayırmadan Özbey’e dikti. Özbey kımıldamıyordu, bakışlarını yere dikmiş, ellerini arkasına almıştı.</span></p>

    <p class="duz" xml:lang="tr"><span class="duz">Çatlı’nın ses tonu tehditkârdı:</span></p>

    <p class="duz" xml:lang="tr"><span class="duz">– Senin mahkemeyi yanlış bir yola yönlendirmeyi denediğin kanısındayım.</span></p>

    <p class="duz" xml:lang="tr"><span class="duz">Özbey susuyordu.”</span></p>

    <p class="baslik-3" xml:lang="tr"><span class="duyuru-baslik">Mahkeme başkanı Çatlı’yı azarlıyor</span></p>

    <p class="duz" xml:lang="tr"><span class="duz">“Mahkeme heyeti, avukatlar, gazeteciler ve izleyiciler şaşkınlıktan donmuşlardı. Sonunda Santipiachi’nin öfkeli sesi duyuldu:</span></p>

    <p class="duz" xml:lang="tr"><span class="duz">– Bunlar mafya tipi sözler. Mahkemenin huzurunda tehditkâr imalar kullanılmasına izin vermiyorum.</span></p>

    <p class="duz" xml:lang="tr"><span class="duz">Çatlı avukatlara, basına ve tekrar heyete baktı ve yeniden konuştu:</span></p>

    <p class="duz" xml:lang="tr"><span class="duz">– Sorgu Yargıcı Martella tarafından yalancı tanıklık yapmamız için Almanya’da bize yapılan tekliflere gelince...</span></p>

    <p class="duz" xml:lang="tr"><span class="duz">Öfkeden kıpkırmızı olan Santipiachi onu susturdu:</span></p>

    <p class="duz" xml:lang="tr"><span class="duz">– Size izin vermiyorum...</span></p>

    <p class="duz" xml:lang="tr"><span class="duz">– Vermelisiniz. Burada söylenmesi gereken şeyler var!</span></p>

    <p class="duz" xml:lang="tr"><span class="duz">– İftira atmayın! Daha dikkatli konuşun!</span></p>

    <p class="duz" xml:lang="tr"><span class="duz">Çatlı soğukkanlılığını kaybetmeden devam ediyordu:</span></p>

    <p class="duz" xml:lang="tr"><span class="duz">– Dosyada var. Sorgu Yargıcı Martella Almanya’ya gidip Özbey’in açıklamalarını banda aldı. Sonra da Özbey, Oral Çelik’i bulmak için Paris’te her yeri aradı.</span></p>

    <p class="duz" xml:lang="tr"><span class="duz">Çatlı, Özbey’e doğru döndü, onun aracılığıyla Çelik’e Bulgar bağlantısını doğrulaması halinde 500 bin dolar ve koruma önerildiğini Özbey’i tanık göstererek anlattı. Özbey’den bunun doğru olup olmadığını sordu.</span></p>

    <p class="duz" xml:lang="tr"><span class="duz">Sehpadaki bir idam mahkûmu gibi mikrofona uzanan Özbey BKA’dan (Alman polisi) bir komiserin talebi üzerine Çelik’le Paris’te temas ettiğini doğruladı. Ama başka bir şey söylemedi.</span></p>

    <p class="duz" xml:lang="tr"><span class="duz">Buna aldırmayan Çatlı, sert bir şekilde devam etti:</span></p>

    <p class="duz" xml:lang="tr"><span class="duz">– Belki de bu olayı şimdi doğrulamak istemiyorsun, çünkü başına geleceklerden korkuyorsun. Çelik’le ben bunu kabul etmedik, çünkü kullanılmak istendiğimizi anladık. Biz gizli servislerin ipini tuttuğu kuklalar değiliz.</span></p>

    <p class="duz" xml:lang="tr"><span class="duz">Santipiachi, Özbey’e Çatlı’nın söylediklerinin doğru olup olmadığını sordu. Israrlara rağmen sessizliğini sürdüren Özbey sonunda şunları mırıldanabildi:</span></p>

    <p class="duz" xml:lang="tr"><span class="duz">– Çatlı’nın bütün söyledikleri doğru... Başka bir şey demeyeceğim... Korkuyorum.”<a class="footnote-link" href="#footnote-231-96" id="footnote-231-96-backlink">[96]</a></span></p>

    <p class="duz" xml:lang="tr"><span class="duz">İtalyan Savcı Marini,</span> <span class="italik">Tempo</span> <span class="duz">dergisiyle daha önce sözünü ettiğimiz söyleşide, “Çatlı aslında mahkeme heyetine inandırıcı oldu ve bu nedenle, Oral Çelik için de bu mahkeme delil yetersizliği kararı verdi” dedi. Aynı savcı, yıllar sonra Güneri Cıvaoğlu’na da şöyle diyecekti:</span></p>

    <p class="duz" xml:lang="tr"><span class="duz">“Ağca sorgulamalarda aslan kesiliyordu. Ama Çatlı’yla yüz yüze getirildiğinde kuyruğunu bacaklarının arasına alıp büzüldü. Küçük bir kedi yavrusuna döndü.”<a class="footnote-link" href="#footnote-231-97" id="footnote-231-97-backlink">[97]</a></span></p>

    <p class="duz" xml:lang="tr"><span class="duz">Papa davasında, bu duruşmadan altı ay sonra, 22 mart 1986’da Mehmet Ali Ağca ömür boyu, Ömer Bağcı 8 yıl hapse mahkûm oldular. Musa Serdar Çelebi ve Oral Çelik’in de içinde olduğu öteki bütün sanıklar “delil yetersizliğinden” beraat ettiler.</span></p>

    <p class="baslik-3" xml:lang="tr"><span class="duyuru-baslik">“Birçok gizli servis bizi kullanmak istedi...”</span></p>

    <p class="duz" xml:lang="tr"><span class="duz">Abdullah Çatlı, Fransa’daki uyuşturucu davasında yargıç karşısına, tutuklandıktan on beş ay sonra çıkarıldı. 27 şubat 1986’da Adliye Sarayı’na büyük güvenlik önlemleri altında getirildi.</span></p>

    <p class="duz" xml:lang="tr"><span class="duz">İddia makamında bir bayan savcı vardı. Çatlı’yı eroin ticareti yapmak, resmî evrakta sahtekârlık ve ruhsatsız silah bulundurmakla suçluyordu. Bayan savcının iddianamesinde, Çatlı’nın Türkiye’de yedi kişinin ölümünden sorumlu tutulduğu ve İsviçre’nin dört kiloluk eroin kaçakçılığı nedeniyle iadesini istediği de yer alıyordu.</span></p>

    <p class="duz" xml:lang="tr"><span class="duz">Abdullah Çatlı’nın avukatı ünlü Charles Libman, Fransa solunun önde gelen kişilerinden biriydi. “Sağ terörist” olmakla suçlanan Çatlı, solculardan bir kez daha yardım alıyordu.</span></p>

    <p class="duz" xml:lang="tr"><span class="duz">Çatlı bütün iddiaları reddetti. Ve duruşmayı izleyenleri şaşkınlık içinde bırakan şu cümleyi söyledi:</span></p>

    <p class="duz" xml:lang="tr"><span class="duz">“Birçok gizli servis bizi kullanmak istedi, sayın başkan!”</span></p>

    <p class="duz" xml:lang="tr"><span class="duz">Ünlü solcu avukat Libman’ın savunması da yeterli olmadı ve Abdullah Çatlı, 10 şubat 1986’da Paris 11’inci İstinaf Ceza Mahkemesi tarafından yedi yıl hapse mahkûm edildi.</span></p>

    <p class="duz" xml:lang="tr"><span class="duz">Çatlı, gizli servisler tarafından kullanılmak istendiklerini, ASALA olayını soran bir arkadaşına da söylemişti:</span></p>

    <p class="duz" xml:lang="tr"><span class="duz">“Bütün gizli servisler bizi kullanmak istiyor, bari MİT’e çalışalım.”<a class="footnote-link" href="#footnote-231-98" id="footnote-231-98-backlink">[98]</a></span></p>

    <p class="duz" xml:lang="tr"><span class="duz">Abdullah Çatlı adının çevresinde yaratılmak istenen “Avrupa’yı hoplatmış olma” efsanesinin itirafı, bu sözlerde gizliydi.<a class="footnote-link" href="#footnote-231-99" id="footnote-231-99-backlink">[99]</a></span></p>

    <p class="duz" xml:lang="tr"><span class="duz">Çatlı Avrupa’yı değil, Avrupa Çatlı’yı hoplatmıştı! İşleri bitince de tutuklayıp hapse atıvermişlerdi!</span></p>

    <p class="baslik-3" xml:lang="tr"><span class="duyuru-baslik">Bedri Ateş</span></p>

    <p class="duz" xml:lang="tr"><span class="duz">Çatlı ailesi Türkiye’den beri ona takma adı olan “Yavru” adıyla hitap ediyordu.</span></p>

    <p class="duz" xml:lang="tr"><span class="duz">Avrupa’dayken kim olduğunu bilmeyen Türkler “Attila” adıyla tanıdılar.</span></p>

    <p class="duz" xml:lang="tr"><span class="duz">Fransa’nın verdiği ilk kimlikteki adı, Meral Çatlı’nın üvey dayısının adı olan “Yaşar Öz”dü!</span></p>

    <p class="duz" xml:lang="tr"><span class="duz">1984’te Fransa’nın Poitiers kentinde, mülteci PKK militanı “Bedri Ateş” oldu!</span></p>

    <p class="duz" xml:lang="tr"><span class="duz">Oral Çelik’ten söz ettiğimizi herhalde anladınız.</span></p>

    <p class="duz" xml:lang="tr"><span class="duz">Poitires’de Çatlı ailesiyle birlikte yaşadıkları sırada Philippe Laval adında bir Fransız polisi evlerine geldi ve Oral Çelik’e PKK militanı Bedri Ateş adına düzenlenmiş siyasî mülteci kartını veriverdi!</span></p>

    <p class="duz" xml:lang="tr"><span class="duz">Gerçek Bedri Ateş, Oral Çelik’in Malatyalı hemşerisiydi ve o sırada gözaltındaydı.</span></p>

    <p class="duz" xml:lang="tr"><span class="duz">“İdeolojik olarak” uygun düşmese de, Oral Çelik’e PKK’lı kimliği verilmesinin tabiî ki bir mantığı vardı: siyasî mülteci bir Kürt’ün Türkiye’ye iade edilmesi, diğer birçok Avrupa ülkesi gibi Fransa’nın da politikasına aykırıydı. Böylece, Türkiye de İnterpol tarafından cinayet sanığı olarak aranan Oral Çelik’in Türkiye’ye iade edilmemesi ve Avrupa’da rahatça dolaşması garanti altına alınmış oluyordu.</span></p>

    <p class="duz" xml:lang="tr"><span class="duz">Oral Çelik kasım 1986’da Fransa-Belçika sınırında uyuşturucu kaçakçılığından tutuklandığında, üzerinden Bedri Ateş kimliği çıktı. Çelik, gerçek kimliğini sakladı ve sahte kimliğini benimsedi. Fransız makamları, kendilerinin “Bedri Ateş” kimliğini verdikleri kişinin Oral Çelik olduğunu elbette biliyorlardı. Ama yasalara göre sanığın bunu kabul etme zorunluluğu yoktu, yani Oral Çelik, Oral Çelik olduğunu “itiraf etmek” zorunda değildi! Üstelik gerçek kimliğini söylememesi, Fransa’yı, Çelik’in Türkiye’ye iadesi problemiyle uğraşmaktan da kurtarıyordu.</span></p>

    <p class="duz" xml:lang="tr"><span class="duz">Savcı Antonio Marini, Bedri Ateş’in Oral Çelik olduğuna kesin gözüyle bakıyordu. Aynen Çatlı gibi, Çelik’i de cezaevinde ziyaret etti. Ona da aynı şeyleri söyledi: hakkındaki dava düşmüştü, “sanık” olarak değil “tanık” olarak dinlenecekti. Ama onu ikna edemedi; Oral Çelik, adının Bedri Ateş olduğunda ısrar etti.</span></p>

    <p class="duz" xml:lang="tr"><span class="duz">Çelik’in adını vermemesinin nedeni, sanıldığı gibi Papa davasından korkması değildi. Çünkü o davadan artık yargılanamayacağını bilmekteydi. Öyleyse adını neden vermedi?</span></p>

    <p class="duz" xml:lang="tr"><span class="duz">Türkiye’deki davalarından korktuğu için!</span></p>

    <p class="duz" xml:lang="tr"><span class="duz">Ekim 1989’da, Bedri Ateş adıyla sekiz yıl hapse mahkûm oldu.</span></p>

    <p class="duz" xml:lang="tr"><span class="duz">Tam beş yıl hapiste yattı, adını söylemedi.</span></p>

    <p class="duz" xml:lang="tr"><span class="duz">Oral Çelik bu direnişinin nedenini Susurluk Komisyonu’na şöyle açıkladı:</span></p>

    <p class="duz" xml:lang="tr"><span class="duz">“Efendim, şimdi orada eroinden tutuluyorum. İsviçre İtalya’ya diyor ki, Oral Çelik, böyle böyle, bunları bunları yaptırdı, memleketinde yaptı, tespitli bilmem ne. Bunları veriyor onlara ve diyor, bunu bize verin. Onlar diyor, siz bize ne vereceksiniz? Bensiz bunlar birbiriyle pazarlık yapıyor, bizim üzerimize. Tabiî ki, orada biz, böyle bekleyip, pazarlık, satılacağız ve hiç sesimiz çıkmayacak bir pozisyona da kendimizi düşürecek halimiz yok...”</span></p>

    <p class="duz" xml:lang="tr"><span class="duz">Şubat 1993’te, birdenbire Oral Çelik olduğunu söyledi ve Türkiye’ye iadesini istedi!</span></p>

    <p class="duz" xml:lang="tr"><span class="duz">Bu ani değişikliğin sebebi ne olabilirdi? O sırada artık Türkiye’de olan Abdullah Çatlı’dan aldığı bir mesaj mı?</span></p>

    <p class="duz" xml:lang="tr"><span class="duz">Bu sorunun yanıtını ilerleyen bölümlerde vereceğiz.</span></p>

    <p class="baslik-3" xml:lang="tr"><span class="duyuru-baslik">Birinci MİT Raporu</span></p>

    <p class="duz" xml:lang="tr"><span class="duz">Abdullah Çatlı Paris’in La Santé Cezaevi’nde yatarken, Türkiye’de, ileride kendisinin de taraflardan birinde yer alacağı bir çatışma su yüzüne çıkıyordu.</span></p>

    <p class="duz" xml:lang="tr"><span class="duz">MİT ile Emniyet arasında yıllardan beri süren “yeraltı dünyasını kontrol etme” mücadelesi, kamuoyuna “MİT Raporu” adıyla yansıyan ve Türkiye’yi sarsan olayın patlak vermesine yol açıyordu.</span></p>

    <p class="duz" xml:lang="tr"><span class="duz">10 kasım 1987’de Mehmet Eymür tarafından yazılan “Birinci MİT Raporu” çeşitli yayın organlarını dolaşmış ama kimse yayımlamaya cesaret edememişti. Doğu Perinçek’in genel yayın yönetmeni olduğu</span> <span class="italik">2000’e Doğru</span> <span class="duz">dergisinde, 7 şubat 1988’de yayımlanınca kıyamet koptu.<a class="footnote-link" href="#footnote-231-100" id="footnote-231-100-backlink">[100]</a></span></p>

    <p class="duz" xml:lang="tr"><span class="duz">Kamuoyunun artık ezbere bildiğini sandığımız bu MİT raporunda, özetle yüze yakın bakan, politikacı, üst rütbeli subay, vali, MİT mensubu, polis şefi vb’nin yeraltı dünyasıyla işbirliği yaptıkları anlatılıyordu.</span></p>

    <p class="duz" xml:lang="tr"><span class="duz">Ama aslında, MİT’çiler adı verilen Hiram Abas-Mehmet Eymür ekibi, Emniyetçiler adı verilen Ünal Erkan-Mehmet Ağar grubunun ve MİT’teki Nuri Gündeş ekibinin kirli ilişkilerini açığa vuruyordu. Mehmet Eymür, MİT Müsteşarı Hayri Ündül’e vermek üzere hazırladığı raporun bir kopyasını, Cumhurbaşkanı Kenan Evren’e sunması için Evren’in damadı ve Çankaya’daki MİT temsilcisi Erkan Gürvit’e vermişti. Gürvit de Mehmet Ağar ekibini durumdan haberdar etmişti. Rapor, rakip grubun eline geçince basına sızdırılmıştı.</span></p>

    <p class="duz" xml:lang="tr"><span class="duz">Bu rapor, Susurluk olayından sonra su yüzüne çıkan devletin güvenlik birimleri arasındaki kapışmanın daha eski tarihlere, 1980’lerin sonlarına dayandığını gösteriyordu. Birinci MİT Raporu, Mehmet Eymür-Mehmet Ağar çatışmasının, başka bir deyişle MİT-Emniyet çatışmasının ilk raunduydu.</span></p>

    <p class="duz" xml:lang="tr"><span class="duz">Mehmet Eymür raporla ilgili olarak Başbakanlık Teftiş Kurulu’na verdiği “Etüd”de, Mehmet Ağar’la ilgili olarak hiç de “hoş” olmayan ifadeler kullanmıştı:</span></p>

    <p class="duz" xml:lang="tr"><span class="duz">“Modern, kültürlü, sempatik bir polis müdürü intibaını verdiği için ben de kendisini seviyordum. O kadar yakın olmuştu ki, Ankara’ya gelip gittiğinde bekâr yaşadığım için benim evimde kalıyordu. Kendisini müteaddit defalar kulağıma gelen ve gördüğüm yanlışlıklar için dostça ikaz ettim. Zaman içinde çok ayrı dünyaların adamı olduğumuzu ve hatalarının devam ettiğini görerek yavaş yavaş samimiyetimi azalttım.”<a class="footnote-link" href="#footnote-231-101" id="footnote-231-101-backlink">[101]</a></span></p>

    <p class="duz" xml:lang="tr"><span class="duz">Birinci MİT Raporu olayı; Abas-Eymür ekibinin tasfiyesi, Emniyetçiler ekibinin ödüllendirilmesiyle sonuçlandı. Ama “iki Mehmetler” kavgası bitmedi. 1996’daki İkinci MİT Raporu’na kadar içten içe sürdü.</span></p>

    <p class="duz" xml:lang="tr"><span class="duz">Hiram Abas ve Mehmet Eymür, Birinci MİT Raporu’nu hazırlarlarken en çok bilgiyi Tarık Ümit’ten aldılar. Bu kitaptaki en kilit kişilerden biri olan Tarık Ümit’in adının altını çizelim ve Fransa’da hapiste bıraktığımız Abdullah Çatlı’ya dönelim.</span></p>

    <p class="baslik-3" xml:lang="tr"><span class="duyuru-baslik">İsviçre Basel Cezaevi</span></p>

    <p class="duz" xml:lang="tr"><span class="duz">Çatlı’yı Türkiye’ye iade etmeyen Fransa, oradaki cezasını çektikten sonra 25 kasım 1988’de, yine “örgütlü uyuşturucu kaçakçılığı” suçundan yargılanacağı İsviçre’ye, “İdamının istendiği Türkiye’ye iade edilmemesi şartıyla” verdi.</span></p>

    <p class="duz" xml:lang="tr"><span class="duz">İsviçre’de ilk hapishanesi olan Basel Cezaevi’ni de eşinden dinleyelim:</span></p>

    <p class="duz" xml:lang="tr"><span class="duz">“La Santé’de dört buçuk yıl kaldı. Oradan İsviçre’ye gönderildi. Önce Basel, sonra Bostadel Hapishanesi’ne. İsviçre’de Fransa’ya göre daha rahattı. Telefonla görüşme hakkı vardı. İş yapıyordu; hasır sepet, hasır sandalye falan. Ben hep onu görmeye gitmek istedim ama İsviçre’ye gelmemi istemiyordu. Fransa topraklarından ayrılırsam, bir daha geri almazlar diye çekiniyorduk. Sonunda yakın arkadaşım Türk işçisi bir hanımın pasaportuyla onu görmeye gittim. Cezaevi idaresine benim geleceğimi söylemiş ve özel görüşme izni almış. Dokuz buçuktan beşe kadar açık görüş verdiler, bir odada beraber kaldık. Bu da bir kez oldu.”</span></p>

    <p class="baslik-3" xml:lang="tr"><span class="duyuru-baslik">Cezaevi arkadaşı Çatlı’yı anlatıyor</span></p>

    <p class="duz" xml:lang="tr"><span class="duz">“İsviçre’nin Basel kentindeki Lonof Cezaevi’nin iki kişilik hücresinde tek başıma kalıyordum. Uyuşturucu kaçakçılığı nedeniyle mahkemelerim sürüyordu.</span></p>

    <p class="duz" xml:lang="tr"><span class="duz">Bir gece hücrenin kapısı açıldı. Gardiyan birini getirdi. Çok yorgun görünüyordu. Yüzü sapsarıydı. Elinde çarşaf ve battaniye vardı. Tebessüm etmeye çalışarak, ‘Ben Abdullah’ dedi. Gardiyan hücrenin kapısını kapatıp gidince, ‘Kusura bakma çok yorgunum hemen uzanacağım’ dedi. Yattı.”</span></p>

    <p class="duz" xml:lang="tr"><span class="duz">Çatlı’nın kaldığı İsviçre’deki cezaevi ormanın içindeydi. Üç ayrı bloktan oluşturulmuştu. Çevresi dikenli tellerle çevriliydi. Bu cezaevinde kalanların çoğu yabancıydı ve yeraltı dünyasına mensuptu.</span></p>

    <p class="duz" xml:lang="tr"><span class="duz">Çatlı’nın bulunduğu hücrede karşılıklı iki yatak vardı. Tavanı oldukça yüksekti ve tavan buzlucamla kaplıydı. Duvara monte edilmiş bir masa ve yine duvara monte edilmiş iki tabure vardı. Tuvalet ve lavabo yan yanaydı. Hücrede kalan bir kişi tuvaletini yaparken diğeri yatağa yüzükoyun yatmak zorundaydı. Duvarlar siyaha boyanmıştı. Tüm yiyecek araçları plastiktendi.</span></p>

    <p class="duz" xml:lang="tr"><span class="duz">“Saatlerce uyuyan Çatlı uyanır uyanmaz bana döndü, ‘Eğer spor yapmazsak burada ölür gideriz’ dedi. İki yatak arası 25 santimetreydi. İşte Çatlı ve ben orada sırayla spor yapıyorduk.”</span></p>

    <p class="duz" xml:lang="tr"><span class="duz">Çatlı ve hücre arkadaşı zamanla çok yakın iki dost oldular. Çatlı hücre arkadaşının tuttuğu günlüğe yazılar yazdı. Bakın Çatlı yakalanışını kendi kaleminden nasıl anlatıyor:</span></p>

    <p class="duz" xml:lang="tr"><span class="duz">“Mademki şu anda cezaevindeyiz. O halde beni buraya getiren –inşallah son olur– hapse düşüşümü anlatayım; Paris’e geleli henüz bir ay olmuştu ki bir arkadaşımın başka birisi vasıtasıyla tanıdığı yabancı birinin evine ben tercüman olarak, yabancı ülkelere ait sahte pasaport temini için ikinci defa 24 ekim 1984 sabah 10’da gittiğimizde kapının önünde beklemekte olan sivil kişilerce kafamıza silah dayanmakla yabancının evine itile kakıla sokulduk. Bize polis filan da demedikleri için ilk önce acaba bir soygun mu düşüncesiyle şaşkınlık içerisindeyken üstümüz usulen arandı. Ellerimiz önden bağlandı. Bir köşeye oturtulduk. Ev sahibi olan Nijeryalı tam bir şaşkınlık içinde. Polis olduklarını söyleyerek odayı aramaya, daha doğrusu dağıtmaya başladılar. Oda sanki bir fil sürüsü geçmiş gibi oldu. Duvar kâğıtları yırtılıp, yatak paramparça edildi. Lavabo, tuvalet, küvet hep elden geçti. Bu arada cebimdeki bazı kâğıtların yarısını arkadaşıma verip, geri kalanını da yemeye başladım.</span></p>

    <p class="duz" xml:lang="tr"><span class="duz">Neticede yatağın kenarında duran bond tipi çantayı açmayı denediler. Fakat çanta şifreli olduğu için Nijeryalı’ya, ‘Bu çanta kimin ve şifresini biliyor musun?’ dediler. Ama o anda Nijeryalı’da cevap verecek hal kalmamıştı. Ya da başına gelecekleri bildiği için kafasında cevap arıyordu. ‘Bilmiyorum’ anlamına gelecek dudak büküp omuz silkti. Polisler çantayı kırmayı denediler, çanta direndi. Biraz sonra, Nijeryalı kendine gelerek çantanın kendine ait olduğunu belirtip şifreyi söyledi. Çanta açıldı. İçinden naylon torba, onun içinden yine başka torba ve onun içinden beyaz un gibi bir şeyler buldular. Ne olduğunu Nijeryalı’ya sordular, o buna sessizlikle cevap verdi. Bir müddet ısrar ettiler, nafile.</span></p>

    <p class="duz" xml:lang="tr"><span class="duz">... Yakalandığımda üzerimde Hasan Kurtoğlu kimliği vardı. Oturum müsaadesini bu isimle, bahsettiğim oturduğum küçük şehirden almıştım. Ve hâlâ adres olarak da orası yazılıydı kâğıtlarda. Halbuki Paris’te başka kimlikle oturup ev tutmuştuk. Ama henüz birkaç eksiğim olduğu için yeni kimliğimi kullanamıyordum. Yeni evimde esas kendi kimliğimle ilgili bazı evraklar ve suç unsuru şeyler vardı. Bu evin bulunmaması gerekiyordu.</span></p>

    <p class="duz" xml:lang="tr"><span class="duz">Normal gözaltı süresi kırk sekiz saat bitti. Ama bizim adresi bulamadıkları için son yirmi dört saat daha savcılık izniyle gözaltı süremi uzattılar. Ya bırakacaklar ya da tutuklayıp hapse gönderecekler. Belgeleri yediğim için rahatım. Artık gözaltı süresinin bitimine birkaç saat kaldı. Hücreden çıkardılar, bir odaya soktular. Polisin masasının üzerinde benim cebimden çıkan bir mektup sayfası büyüklüğündeki evrak gözüme çarptı. Yakalanmadan bir gün önce doktorun çocuklarımın aşısının yapıldığını gösteren bir belgeydi bu. O gün yakalanmasaydım, o akşam bu belgeyle çocukları okula kayıt yaptıracaktım. Doktor raporunda yeni evin adresi vardı. Kâğıtlar arasında doktorun raporunu da görünce şamar yemiş gibi oldum. Ne hata ne gaflet. Ama artık çok geçti...</span></p>

    <p class="duz" xml:lang="tr"><span class="duz">Eğer şu zavallılık eden kişi (Çatlı kendilerini ihbar ettiğini düşündüğü kişi için söylüyor - y.n.) eve, eşime haber verdiyse hiç mesele yok. Yine bir şeyler bulamazlar diye hesap ediyordum. Daha doğrusu kendimi öyle bir şeye inandırmak istiyordum. Belki bir mucize...</span></p>

    <p class="duz" xml:lang="tr"><span class="duz">Polisler kapının ziline bastı. İçeriden büyük kızımın, ‘Anne kapı çalınıyor’ sesini duyunca, tutunacağım dalların hepsi kırıldı. Eşim kapıyı açtı, ellerimin kelepçeli olduğunu görünce durumu anladı.”</span></p>

    <p class="duz" xml:lang="tr"><span class="duz">Çatlı hücre arkadaşının defterine şu son sözleri yazmıştı:</span></p>

    <p class="duz" xml:lang="tr"><span class="duz">“Artık benim ille de açığa çıkmam emrolmuş. Bize de boyun eğmek düşüyor. Her işte bir hayır var. Ben de bunu sonradan gördüm...”</span></p>

    <p class="duz" xml:lang="tr"><span class="duz">Çatlı’yla aynı hücreyi paylaşan cezaevi arkadaşı bugün halen İstanbul’da yaşıyor. Adının yazılmasını istemiyor.</span></p>

    <p class="duz" xml:lang="tr"><span class="duz">Hücre arkadaşı, Çatlı’ya Papa Suikastı konusunda da defterine bir şeyler yazmasını istiyor. Çatlı reddediyor: “O zamanki menfaatimize göre en çok ses getirecek kişi seçilmişti. Eğer Sovyetler Birliği Başkanı Andropov Federal Almanya’ya gelişini ertelemeseydi, belki de o vurulacaktı. Bunlar tehlikeli konular, hiç konuşmamak daha iyi.”</span></p>

    <p class="duz" xml:lang="tr"><span class="duz">Çatlı hücre arkadaşıyla beş ayı paylaşıyor sonra Bostadel Cezaevi’ne naklediliyor.</span></p>

    <p class="baslik-3" xml:lang="tr"><span class="duyuru-baslik">İlk kaçma girişimi</span></p>

    <p class="duz" xml:lang="tr"><span class="duz">Abdullah Çatlı, Bostadel Cezaevi’nden 16 nisan 1989’da kaçma girişiminde bulundu ama yakalandı.</span></p>

    <p class="duz" xml:lang="tr"><span class="duz">Bu girişimini Nevşehir’deki ailesi şöyle anlatıyor:</span></p>

    <p class="duz" xml:lang="tr"><span class="duz">“Abdullah, cezaevine girdiği günden itibaren kaçmayı kafasına koymuştu. Bize yazdığı mektuplardan birinde, ‘Dünyada kaçılamayacak cezaevi yoktur’ diyordu. Aslında kendini kaçmak zorunda hissediyordu. ASALA tarafından öldürüleceğinden korkuyordu.</span></p>

    <p class="duz" xml:lang="tr"><span class="duz">Fransa’dan İsviçre’ye gönderildiğinde özel hücreye konuyor. Pencere demirleri iki kat ve kalın. Yan koğuştan bir mahkûmu kafaya alıyor. Hava kararınca hücresinin duvarını delip kafaya aldığı mahkûmun hücresine giriyor. Birlikte pencere demirlerini kesiyorlar. Yanlarına çarşafları da alıp pencereden çıkıyorlar, cezaevi duvarlarının dibine geliyorlar. Çarşafı tellere tutturup, tırmanarak duvarı aşmayı düşünüyorlar. Ancak çarşafı her attıklarında teller çarşafı kesiyor, çarşaf her defasında yırtılıyor, Sonunda duvarın tepesine ulaşamayacak kadar kısalıyor. Abdullah bir sigara yakıp sabahı bekliyor. Nöbetçiler gelip kendisini alıyorlar.”</span></p>

    <p class="duz" xml:lang="tr"><span class="duz">Abdullah Çatlı, bu suçtan, cezaevine verdiği zararlar nedeniyle 590 İsviçre frangı para cezasıyla kurtuldu.</span></p>

    <p class="duz" xml:lang="tr"><span class="duz">19 temmuz 1989’da, Basel Mahkemesi tarafından “İsviçre’ye iki seferde toplam 4 kilo eroin sokmak” suçundan yedi yıl hapse mahkûm edildi.</span></p>

    <p class="duz" xml:lang="tr"><span class="duz">21 mart 1990’da da bu cezaevinden kaçtı.</span></p>

    <p class="duz" xml:lang="tr"><span class="duz">Kaçış öyküsünü Çatlı’dan birkaç ay sonra Bostadel Cezaevi’ne gelen Basel’deki hücre arkadaşı anlatıyor:</span></p>

    <p class="duz" xml:lang="tr"><span class="duz">“Çatlı’dan sonra ben de aynı cezaevine gönderildim. Bu cezaevi oldukça lükstü. Herkesin odası ayrıydı. Televizyon, radyo, sıcak su vardı. Sık sık havalandırmaya çıkarılıyorduk. Rahattı yani.</span></p>

    <p class="duz" xml:lang="tr"><span class="duz">Çatlı bu cezaevinde metal bölümünde çalışıyordu. Yine orada çalışan Yugoslav Josip Fetzer adında bir mahkûm vardı. Bu adam cezaevlerinden kaçmakla ünlüydü. Odalarda yangınlarda kullanılacak pencereler vardı. Bunlar bahçeye bakıyordu. Yugoslav o pencereyi açacak içi delikli anahtar yapmıştı.</span></p>

    <p class="duz" xml:lang="tr"><span class="duz">Kaçmam için Çatlı bana da teklif getirdi. Ancak benim tahliyeme zaten üç ay kalmıştı. Altı kişi kaçmaya karar verdiler. İçlerinde bir de Ahmet Tanrıkulu adında bir Türk vardı. Diğerlerinin ikisi İtalyan, ikisi Yugoslav’dı.</span></p>

    <p class="duz" xml:lang="tr"><span class="duz">Saat 19.30’da gardiyanlar yemeğe gidince, bahçede sadece köpekli bir gardiyan kalıyordu. Cezaevinin çevresi tellerle çevriliydi. Sadece idarî bölümün bulunduğu yerde dikenli teller yoktu.</span></p>

    <p class="duz" xml:lang="tr"><span class="duz">Kaçış için saat 19.30’u seçtiler. Köpekli gardiyan idare binasının bulunduğu bölüme doğru hareket edince, bunlar da pencereyi açıp bahçeyi koşarak geçip karanlığa karıştılar. Zaten çok hızlı bir yağmur yağıyordu...”</span></p>

    <p class="baslik-3" xml:lang="tr"><span class="duyuru-baslik">“Eşim kaçmadı, kaçırıldı”</span></p>

    <p class="duz" xml:lang="tr"><span class="duz">Oral Çelik’e göre Avrupa’da hapisten kaçmak çok zor bir iş değil! Susurluk Komisyonu üyelerine şöyle diyor:</span></p>

    <p class="duz" xml:lang="tr"><span class="duz">“... Hapisten kaçma işi normal. İstatistiklerde şöyle: yüzde 75 yabancı İsviçre’den kaçmış. Eğer orada oturumunu öldürmeyi göz önüne alıyorsan... Oranın cezaevleri gün aldıktan sonra, başka bir cezaevine gittikten sonra, duvarı yok, yalnız teli var, dışarıda geziyorsun falan. İstediğin zaman kaçarsın gidersin yani. Bizim yarı açık cezaevleri gibi.”</span></p>

    <p class="duz" xml:lang="tr"><span class="duz">Meral Çatlı ise eşinin cezaevinden “kaçırıldığı” konusunda ısrarlı. Bu öyküyü şöyle anlatıyor:</span></p>

    <p class="duz" xml:lang="tr"><span class="duz">“Eşim Türkiye’yle ilişki kurdu. Yetkili mercilerle görüştü. Türkiye’ye gelmek istiyordu. Yıl 1989’du. Fransa’dayken, İsviçre’deyken gözümüz hep Türkiye’nin üstündeydi. Ne oluyordu Türkiye’de? Kim gelirse daha iyi olurdu? Eşim 21 mart 1990’da, İsviçre cezaevinden kaçırıldı. Kaçmadı, kaçırıldı.</span></p>

    <p class="duz" xml:lang="tr"><span class="duz">Altı kişiydiler. Biri Türk, Ahmet Tanrıkulu, diğerleri yabancıydı. Abdullah ayrılacağını bana telefonla haber verdi.</span></p>

    <p class="duz" xml:lang="tr"><span class="duz">Ona koğuşun anahtarını vermişlerdi. Birlikte çalıştığı kişiler bu anahtarı temin etmişti. Kapıyı anahtarla açıp bahçeye çıkıyorlar. Bahçenin dışında 4 metrelik tel örgü varmış, onu tırmanıp aşmışlar. Ama ikinci bir tel örgüyle karşılaşmışlar. Zaten bu tellerin vücutlarına zarar vermemesi için kalın giysiler giymişlerdi. Ancak ilk teller elbiselerini parçalayınca ikinci tel onlar için daha büyük tehlike demekti. Zaten bu tel örgü bahçeden bakıldığında görünmediği için hesaplarında yokmuş. Bu tellerin arkası bayır, atlamaları gerekiyor. Atlarken bacak arası tellere geliyor ve ağır bir yara alıyor. Bu gecikme yüzünden arabayla buluşamıyorlar. Bayırdan indiklerinde karşılaştıkları arabayı, buluşmaya gelen araba sanıyor. Halbuki bu cezaevinin arabası. Arabanın kapısını açınca kendini tanıyan gardiyanla göz göze geliyor. Abdullah’ın elinde demir bir çubuk var. Demiri havaya kaldırıyor ve Almanca olarak, ‘Ne sen beni gördün, ne de ben seni gördüm’ diyor. Araba cezaevine dönüyor.</span></p>

    <p class="duz" xml:lang="tr"><span class="duz">Gece 3.15, telefonum çaldı. Türkçe olarak, ‘Ali Bey’le görüşmek istiyorum’ dedi karşıdaki ses. Arkasından hemen ekledi, ‘ben şuradayım beni alacaktı’ diye. Anladım mesajı. Arayan Abdullah’tı. Hemen aşağıya inip jetonla Ali’yi aradım. Adresi verdim. O zaman tekrar gidip onları buldular.”</span></p>

    <p class="baslik-3" xml:lang="tr"><span class="duyuru-baslik">Esrarengiz Ali</span></p>

    <p class="duz" xml:lang="tr"><span class="duz">Meral Çatlı ısrarlı sorularımıza rağmen Ali’nin kimliği konusunda bir şey söylemedi.</span></p>

    <p class="duz" xml:lang="tr"><span class="duz">Aslında esrarengiz Ali’nin kimliği konusunda fazla düşünmeye gerek yok. Çatlı ailesinin bu “koruyucu meleği” ailenin çok uzağında olan biri değil. Meral Çatlı da, Avrupa’daki zor günlerinde yanlarında olan bu “yakınlarının” adını vermemekte haklı olabilir. Ama yine de “Ali”nin kimliği hakkında bazı ipuçları veriyor:</span></p>

    <p class="duz" xml:lang="tr"><span class="duz">“Ali, otuz sekiz yaşında.”</span></p>

    <p class="duz" xml:lang="tr"><span class="duz">Meral Çatlı’nın üvey dayısı Yaşar Öz de, 1959 doğumlu, yani otuz sekiz yaşında.</span></p>

    <p class="duz" xml:lang="tr"><span class="duz">“Ali birçok Avrupa ülkesini dolaşırdı.”</span></p>

    <p class="duz" xml:lang="tr"><span class="duz">Yaşar Öz’ün, bırakın Avrupa’yı ABD ve Latin Amerika ülkelerine kadar gitmediği ülke yok.</span></p>

    <p class="duz" xml:lang="tr"><span class="duz">Meral Çatlı, eşinin Türkiye’ye hangi pasaportla döndüğünü bilmediğini söylüyor. Ama Abdullah Çatlı’nın Türkiye’ye Mehmet Özbay kimliğiyle döndüğü kesin.</span></p>

    <p class="duz" xml:lang="tr"><span class="duz">Mehmet Özbay, o tarihte Londra’da.</span></p>

    <p class="duz" xml:lang="tr"><span class="duz">Yaşar Öz de, o tarihte Londra’da.</span></p>

    <p class="duz" xml:lang="tr"><span class="duz">Abdullah Çatlı cezaevinde gün sayarken, Çatlı’nın üvey dayısı Yaşar Öz, 1988 yılının mart ayında Londra’ya gitti. Bir yıl sonra İngiltere’de sürekli kalabilmek için İçişleri Bakanlığı’na başvurdu. Ancak bu isteği Göçmen Dairesi tarafından reddedildi.</span></p>

    <p class="duz" xml:lang="tr"><span class="duz">Peki, Çatlıların dayısı Yaşar Öz Londra’da ne yapıyordu?</span></p>

    <p class="duz" xml:lang="tr"><span class="duz">Türkiye’den Londra’ya kaçak yollardan işçi getiriyordu!</span></p>

    <p class="duz" xml:lang="tr"><span class="duz">Bu işleri önce yardım amacıyla yaparken, daha sonra para karşılığı yapmaya başladı.</span></p>

    <p class="duz" xml:lang="tr"><span class="duz">Yaşar Öz, Türkleri Londra’ya kaçak yollardan nasıl getiriyordu?</span></p>

    <p class="baslik-3" xml:lang="tr"><span class="duyuru-baslik">Durmadan pasaport kaybeden adam</span></p>

    <p class="duz" xml:lang="tr"><span class="duz">Bu sorunun yanıtını vermeden önce, Londra’da yaşayan ve sık sık pasaportunu kaybeden birini tanıyalım:</span></p>

    <p class="duz" xml:lang="tr"><span class="duz">Mehmet Özbay 5.6.1986 tarihinden 30.5.1987 tarihine kadar geçerli TR-A 776305 seri numaralı pasaportunu kaybettiğini belirtip Londra Başkonsolosluğu’na başvurdu.</span></p>

    <p class="duz" xml:lang="tr"><span class="duz">Olabilir, “dalgınlık hali”...</span></p>

    <p class="duz" xml:lang="tr"><span class="duz">Başkonsolosluk, Mehmet Özbay’a, 4.8.1988 tarihinden 8.4.1989 tarihine kadar geçerli TR-B 469147 seri numaralı yeni bir pasaport verdi.</span></p>

    <p class="duz" xml:lang="tr"><span class="duz">Dedik ya, Mehmet Özbay biraz “sarsak”.</span></p>

    <p class="duz" xml:lang="tr"><span class="duz">Üç ay sonra bu kez ABD Chicago Başkonsolosluğu’na, “Pasaportumu kaybettim” diye başvurdu.</span></p>

    <p class="duz" xml:lang="tr"><span class="duz">Yeni bir pasaportu bu kez ABD’den aldı. Bu da 7.5.1992 tarihinden 31.12.1993 tarihine kadar geçerli TR-E 740394 seri numaralı bir pasaporttu.</span></p>

    <p class="duz" xml:lang="tr"><span class="duz">Durmadan pasaport kaybeden Mehmet Özbay’ın kaybettiği pasaportlardan biri, nasıl olduysa, Londra’da tanıdığı Yaşar Öz’ün eline geçti. Pasaporttaki fotoğraf değişti ve İsviçre’de hapisten kaçmış olan Abdullah Çatlı’nın cebine girdi! Ve daha sonrakiler de: “Mehmet Özbay, kaybettiğini öne sürüp yeniden aldığı pasaportların tümünü Abdullah Çatlı’ya verdi.”<a class="footnote-link" href="#footnote-231-102" id="footnote-231-102-backlink">[102]</a></span></p>

    <p class="duz" xml:lang="tr"><span class="duz">Ama oraya geçmeden önce, aydınlanması gereken bir nokta daha var:</span></p>

    <p class="duz" xml:lang="tr"><span class="duz">Yaşar Öz sahte pasaport imal etme hünerini kimden öğrenmişti?</span></p>

    <p class="duz" xml:lang="tr"><span class="duz">Birinci MİT Raporu’nun hazırlayıcılarından biri olan Tarık Ümit’ten!</span></p>

    <p class="duz" xml:lang="tr"><span class="duz">Buyrun size ilginç bir tanışıklık daha!</span></p>

    <p class="baslik-3" xml:lang="tr"><span class="duyuru-baslik">Kimdi bu Tarık Ümit?</span></p>

    <p class="duz" xml:lang="tr"><span class="duz">Tarık Ümit 1947 doğumlu. Düzceli. 1965 yılında amcası Dr. Cemalettin Ümit’in yanına Almanya’ya gitti; orada işçilik, şoförlük, pazarlamacılık gibi işlerde çalıştı ve bir Alman’la evlendi. Hande ve Katya adlı iki kızı oldu, 1968 yılında Türkiye’ye döndü.</span></p>

    <p class="duz" xml:lang="tr"><span class="duz">İnterpol kayıtlarında Türkiye’de uyuşturucu kaçakçılığı yapan yedi ünlü aile arasında adı geçen Düzceli Sevenlerin yanında “meslek” öğrendi.<a class="footnote-link" href="#footnote-231-103" id="footnote-231-103-backlink">[103]</a> Hemşerisi olan “Seven ailesi” sayesinde yeraltı dünyasıyla tanıştı.</span></p>

    <p class="duz" xml:lang="tr"><span class="duz">Daha sonra İstanbul’da Dündar Kılıç’ın yanında, onun işlettiği Polo Kulüp’te müdürlük yaparak “işin inceliklerini” kaptı. Dündar Kılıç’la ortak İnmar isimli şirketi ve Pendik Kurtköy’de bir boya fabrikasını kurdu. Kerevit ihracatından epey para kazandı. Dündar Kılıç sayesinde çevresini de epey genişletti. MİT İstanbul Bölge Başkanı Nuri Gündeş’i bu ilişkiler sonucu tanıdı.</span></p>

    <p class="duz" xml:lang="tr"><span class="duz">Tarık Ümit, yaşamı boyunca hep ikili oynayacağı oyunun ilk adımını, 1984’teki “Babalar Operasyonu”nda attı. Üstelik, Hiram Abas ve Mehmet Eymür’ün suçladığı, “patronu” Dündar Kılıç aleyhine mahkemelerde tanıklık etti. Dündar Kılıç da cezaevinden çıkınca Tarık Ümit’i vurdurttu. İlk ihanetinin bedelini az kalsın canıyla ödüyordu.</span></p>

    <p class="duz" xml:lang="tr"><span class="duz">Abas-Eymür ekibi Birinci MİT Raporu’nu yazarken en fazla bilgiyi Tarık Ümit’ten aldılar. Bu olay nedeniyle Hiram Abas, Mehmet Eymür ve Korkut Eken MİT’ten tasfiye edilince de Tarık Ümit, bu üçlüyle ilişkisini kesmedi hiç.</span></p>

    <p class="duz" xml:lang="tr"><span class="duz">Gelelim Tarık Ümit-Yaşar Öz ilişkisine:</span></p>

    <p class="duz" xml:lang="tr"><span class="duz">Tarık Ümit’in babası ile Yaşar Öz’ün babası Düzce’den iki yakın arkadaş. Her ikisi de Abaza.</span></p>

    <p class="duz" xml:lang="tr"><span class="duz">Yaşar Öz’ün annesi Tarık Ümit’in köylüsü. Yani bu kadar yakınlar.</span></p>

    <p class="duz" xml:lang="tr"><span class="duz">Yaşar Öz ile Tarık Ümit arkadaşlığı, Ümit’in İstanbul’da Dündar Kılıç’ın yanında çalışmaya başladığı 1984’te kuruldu.<a class="footnote-link" href="#footnote-231-104" id="footnote-231-104-backlink">[104]</a></span></p>

    <p class="duz" xml:lang="tr"><span class="duz">O tarihte Yaşar Öz, Düzce’de kerestecilik, gübrecilik ve nakliyat işleri yapıyordu. Aynı zamanda Düzcespor’un da başkanıydı.</span></p>

    <p class="duz" xml:lang="tr"><span class="duz">Düzcespor’un başarısı için birlikte çalışmaya başlayan Yaşar Öz ve Tarık Ümit’in birlikteliği, Yaşar Öz’ün iflas edip Ankara’ya yerleşmesiyle kesintiye uğradı. Ancak kısa bir süre sonra Yaşar Öz’ün İngiltere’ye gitmesiyle “işbirliği” yeniden doğdu.</span></p>

    <p class="baslik-3" xml:lang="tr"><span class="duyuru-baslik">Türkiye’ye dönüş</span></p>

    <p class="duz" xml:lang="tr"><span class="duz">Anlaşılacağı üzere, Abdullah Çatlı’nın hapisten kaçırılması da, cebine Mehmet Özbay pasaportu konması da salt akrabalık ilişkisinden doğmuyordu. Yaşar Öz’ün Çatlı’ya yardımı, sadece üvey yeğenin kocasına yapılan bir “akraba kıyağı” değildi.</span></p>

    <p class="duz" xml:lang="tr"><span class="duz">Yaşar Öz’ün, Tarık Ümit’ten başlayan ilişkiler zincirinin Mehmet Ağar’a kadar ulaştığı, Susurluk’tan sonra ortaya çıktı.</span></p>

    <p class="duz" xml:lang="tr"><span class="duz">Bu “operasyon” aynı zamanda, MİT şemsiyesinden çıkmış olan Çatlı’nın artık Emniyet örtüsü altına girmesinin de başlangıcı oluyordu.</span></p>

    <p class="duz" xml:lang="tr"><span class="duz">Abdullah Çatlı, hapisten kaçtıktan kısa bir süre sonra Türkiye’ye döndü. Avrupa’da geçirdiği son günlerini de yine eşinden dinleyelim:</span></p>

    <p class="duz" xml:lang="tr"><span class="duz">“Eşim bir hafta İsviçre’de saklandı, sonra trenle Fransa’ya geldi.</span></p>

    <p class="duz" xml:lang="tr"><span class="duz">O zaman hangi kimliği taşıdığıyla ilgilenmedim. Bir gece Clichy’de kaldı, bir hafta benim İsviçre’ye gitmek için pasaportunu aldığım hanım arkadaşların evlerinde kaldı. Bir hafta da Saint-Michel’de. Bundan yirmi iki gün sonra da Türkiye’ye döndü. Pasaportunda hangi isim olduğunu bilmiyorum. Türkiye’den gelen pasaportla 1990 yılının nisan ayında İstanbul’a giriş yaptı. Pasaportunu ben görmedim.</span></p>

    <p class="duz" xml:lang="tr"><span class="duz">Bizim dönüşümüz de bir ayı bulmadı. 5 mayıs 1990’da biz döndük. Kapıkule’den Meral Çatlı pasaportuyla giriş yaptım.</span></p>

    <p class="duz" xml:lang="tr"><span class="duz">1989’da konsolosluktan kimlik ve evlenme cüzdanı almıştım.”</span></p>

    <p class="baslik-3" xml:lang="tr"><span class="duyuru-baslik">Yaşar Öz’ün “işleri”</span></p>

    <p class="duz" xml:lang="tr"><span class="duz">Yaşar Öz, Abdullah Çatlı’nın cezaevinden kaçıp Türkiye’ye dönmesinden sonra İngiltere’deki “işlerine” devam etti.</span></p>

    <p class="duz" xml:lang="tr"><span class="duz">1991 yılının şubat ayında Londra’da Kingland Road’da “Özgen” adında, iç içe çok sayıda odası olan son derece şık bir Türk kahvesi açtı. “Özgen” kısa bir süre sonra sahte pasaportla adam kaçırma merkezi haline dönüştü. İngiliz polisi kahvenin karşısındaki binaya yerleştirdiği video kameralarıyla Yaşar Öz’ün faaliyetlerini yakından izlemeye başladı.</span></p>

    <p class="duz" xml:lang="tr"><span class="duz">Yaşar Öz’ün o günlerini, Londra Anadolu Kulübü’nün sahibi Tahsin Şimşek bakın nasıl anlatıyor:</span></p>

    <p class="duz" xml:lang="tr"><span class="duz">“Bana, Türkiye’de vergi borcu yüzünden kaçak olduğunu ve bu yüzden İngiltere’ye geldiğini söyledi. Geldiğinde pek parası yoktu. Burada üç buçuk yıl kaldı. Sonra bir konfeksiyon fabrikasını 30 bin sterline sattı. Eline geçen para benim on yedi yılda elime geçmedi. Kahve açtı, 100 bin sterlin masraf yaptı. Adam kaçırma işi yaparken kahvede kuyruklar oluşuyordu. Her getirdiği adam için 3-4 bin sterlin alıyordu. Kendisi bir ara bu iş yüzünden İngiltere’de altı ay cezaevinde yattı. Kendisini ben Bristol’de yattığı cezaevinde de ziyaret ettim. Türkiye’ye iade edildi. Bir ay da Türkiye’de hapis yattı.”</span></p>

    <p class="duz" xml:lang="tr"><span class="duz">Bir başka tanık da, Londra’da suikast girişimine uğrayan Londra Halkevleri Başkanı Nafiz Bostancı:</span></p>

    <p class="duz" xml:lang="tr"><span class="duz">“Bana suikastı kesinlikle MİT yaptı. Yaşar Öz, bana suikast girişiminde bulunmak suçundan yargılananlardan Yılmaz Hasan’la işbirliği yapıyordu. Yaşar Öz sınır dışı edildikten sonra, Yılmaz Hasan’la Kıbrıs ve Türkiye’ye yaklaşık 150 adam kaçırdılar. Yaşar Öz sınır dışı edildikten sonra da yeşil pasaportla İngiltere’ye geldi.</span></p>

    <p class="duz-son-paragraf-2" xml:lang="tr"><span class="duz">Beni vuran silahı da Türkiye’den Tarık Ümit getirdi. Bunlar, Yaşar Öz’ün adamı Yılmaz Hasan’ın polis ifadelerinde var.”</span></p>

    <div class="footnotes">
      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-1-backlink" id="footnote-231-1">1</a>]<span class="dipnot">Eski Ülkücülerden Metin Kaplan, Orta Doğu gazetesine yazdığı yazılarda ve Tempo dergisiyle yaptığı söyleşide bu görüşleri savundu (Tempo, 13 şubat 1997.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-2-backlink" id="footnote-231-2">2</a>]<span class="dipnot">Burhan Kavuncu hapisten çıktıktan sonra Yeryüzü dergisini çıkardı. Dergi, Güneydoğu’da PKK’yla çatışan Hizbullah’ın “İlim” grubunun yayın organıydı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-3-backlink" id="footnote-231-3">3</a>]<span class="dipnot">“Yeşil Kuşak” projesine esas olan fikirler, Türkiye’de üç yıl kalmış olan CİA Ortadoğu İstanbul görevlisi Graham E. Fuller’ın, İan O. Lesser’la birlikte yazdığı kitapta da yer almaktadır: Kuşatılanlar, Sabah Kitapları, çev. Özden Arıkan, aralık 1996.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-4-backlink" id="footnote-231-4">4</a>]<span class="dipnot">Deniz Kuvvetleri eski komutanı Oramiral Güven Erkaya, emekli olduktan sonra katıldığı bir açık oturumda, “Evren sola karşı maalesef dini kullandı. Anayasamız’ın vicdan ve din özgürlüğü maddesine aykırı hareket etti” dedi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-5-backlink" id="footnote-231-5">5</a>]<span class="dipnot">Uğur Mumcu, 12 Eylül Adaleti, um:ag, 19. baskı, s. 17.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-6-backlink" id="footnote-231-6">6</a>]<span class="dipnot">Doğan Yıldırım, Deniz Harp Okulu’ndan siyasî nedenlerle çıkarıldıktan sonra, Yeşilköy Havalimanı’nda gümrük muhafaza memuru oldu. Çeşitli eylemlere karışmaktan tutuklu bulunduğu sırada hapiste Ağca’yla tanıştı. Halen İstanbul’da avukatlık yapmaktadır ve M. Ali Ağca’nın da avukatıdır.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-7-backlink" id="footnote-231-7">7</a>]<span class="dipnot">Uğur Mumcu, Ağca Dosyası, um:ag, 4. baskı, s. 137 vd.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-8-backlink" id="footnote-231-8">8</a>]<span class="dipnot">Mehmet Ali Ağca, 13 mayıs 1981’de, Papa Suikastı sırasında Roma’da Faruk Özgün pasaportuyla tutuklandı. Ömer Ay Hamburg’da 14 şubat 1982’de Galip Yılmaz pasaportuyla, Mehmet Şener ise Durmuş Unutmaz pasaportuyla, 22 şubat 1982’de İsviçre’de. Tarihin garip bir cilvesi olarak, Nevşehir’de düzenlenen sahte pasaportların üçü iki yıl içinde Avrupa’nın çeşitli kentlerinde ele geçiyordu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-9-backlink" id="footnote-231-9">9</a>]<span class="dipnot">Başkasının pasaportuna fotoğraf yapıştırmak suretiyle sahte kimlik düzenlenmesini, Oral Çelik Susurluk Komisyonu’na verdiği ifadede şöyle anlatıyor: “Sahte bir adet pasaport aldık. Normal bir işlem yapılıyor. Biz de birini çağırıyoruz, o müracaat ediyor gibi pasaporta müracaat ediyor; fakat bizim fotoğrafımız ama işlemler öbürünün adına yapılıyor. Benim ilk çıkınca Harun Çelik diye birinin adına çıkmıştı. Akraba değil. Çatlı, Hasan Kurtoğlu adıyla çıkmıştı.”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-10-backlink" id="footnote-231-10">10</a>]<span class="dipnot">Ömer Ay, Hamburg’da 14 şubat 1982’de bir rastlantı sonucu tutuklandığında, bu suçların hepsini inkâr etti. Ne Mehmet Şener’i ne de Mehmet Ali Ağca’yı tanımadığını söyledi. Ama Konya’da tutuklu bulunan suç ortakları askerî hâkimlere her şeyi anlattılar. Ömer Ay’ın pasaportunda adı yazan Galip Yılmaz, “Ömer Ay benden nüfus cüzdanımı yirmi günlüğüne istedi. Yirmi gün sonra geri istediğimde kaybolduğunu söyledi” dedi. Sahte pasaport olayındaki Sinan Çalışkaner’in tanık ifadesi ise şöyleydi: “Ömer Ay bana gelip Galip Yılmaz ve Faruk Özgün adına düzenlenmiş nüfus cüzdanlarını verdi. Bu kimlikler üzerinden pasaport evraklarını düzenlememi söyledi. Ben de imza ve mühür kısımları hariç, evrakları düzenledim.”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-11-backlink" id="footnote-231-11">11</a>]<span class="dipnot">Mehmet Ali Ağca’nın, Musa Serdar Çelebi’yi Sofya Postanesi’nden iki kez aradığı saptandı. Birincisinde “Murat” adını verdi. İkincisinde ise gerçek adıyla konuştu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-12-backlink" id="footnote-231-12">12</a>]<span class="dipnot">Cumhuriyet, 27 eylül 1985.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-13-backlink" id="footnote-231-13">13</a>]<span class="dipnot">1943’te İstanbul’da doğan Mehmet Eymür, 1966’da İstanbul İktisadî ve Ticarî İlimler Yüksek Okulu öğrencisiyken, “takip ve gözetleme memuru” olarak MİT’e girdi. Babası Mazhar Eymür de Millî İstihbarat Teşkilatı (MİT) mensubuydu ve 1965’te MİT İstanbul Bölgesi merkez şefiyken emekli olmuştu. Mehmet Eymür 1975’e kadar İstanbul’da, 1975-1980 arası Ankara’da, 1980-1982 arası Bulgaristan’da, 1982-1983 yıllarında Mardin’de görev yaptı. 1983’ten itibaren Merkez Karargâhı’nda çalıştı. 1987’deki “MİT Raporu” olayından sonra MİT’ten bir süre uzaklaştırıldı. 1993’te Kontrterör Dairesi başkanı olarak geri döndü. Susurluk skandalından sonra Washington’a gönderildi ve ekibinin MİT’ten tasfiye edildiği söylendi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-14-backlink" id="footnote-231-14">14</a>]<span class="dipnot">Öldürülen yüzbaşı, Bora Süerkan’dı. Süerkan’ın ölümüyle ilgili iki iddia var. Birincisi, ASALA öldürdü deniyor. İkincisi, Oflular yanlışlıkla Mehmet Eymür sanıp öldürdüler, iddiası var. Ofluların akrabası Dündar Kılıç ile Mehmet Eymür’ün kavgası hâlâ sürdüğüne göre ikincisi akla daha yakın. Tabiî şunu da eklemek gerekiyor: Dündar Kılıç, Oflu İsmail’in Eymür’ü koruduğunu söylüyor. Oysa bizdeki bilgilere göre Oflular Eymür’ü öldürmek istiyor. Zaten Eymür bunu bildiği için daha sonraki yıllarda Dündar Kılıç’tan bunun hesabını soruyor.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-15-backlink" id="footnote-231-15">15</a>]<span class="dipnot">Atilla Aytek Emniyet Genel Müdürlüğü Kaçakçılık ve İstihbarat Dairesi başkanlığı görevinde bulundu. 1984 yılında gerçekleştirilen “Babalar Operasyonu”nda Mehmet Eymür’le işbirliği yaptılar. O günlerde Oflu İsmail’in Türkiye’ye iadesini önlemek için resmî evrakta sahtekârlık yaptığı iddia edildi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-16-backlink" id="footnote-231-16">16</a>]<span class="dipnot">Mehmet Eymür’ün “MİT raporu olayı”yla ilgili olarak soruşturma ve inceleme yürüten kuruluşlara sunulmak üzere, 8 mart 1988 tarihinde hazırladığı “Etüd”, s. 4-5.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-17-backlink" id="footnote-231-17">17</a>]<span class="dipnot">Altaylı’nın 1976’da Türkeş’e yazdığı ve Dr. Kannapin ile Ruzi Nazar’dan uzun uzun söz ettiği mektuplar, Ankara Sıkıyönetim Savcılığı’nın “MHP ve Ülkücü Kuruluşlar” iddianamesinde de yer almıştır.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-18-backlink" id="footnote-231-18">18</a>]<span class="dipnot">Lokman Kondakçı, dönemin İçişleri bakanı Hasan Fehmi Güneş’e 30 mart 1979’da, Marmara Köşkü’nde yaptığı açıklamalarda, Altaylı-Nazar-Kannapin-Türk Federasyonu ilişkilerine ve Türkeş’in Almanya’daki paralarına ilişkin bilgiler de vermişti. Bu bilgiler “MHP ve Ülkücü Kuruluşlar” iddianamesinde de yer aldı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-19-backlink" id="footnote-231-19">19</a>]<span class="dipnot">Bu olay için bkz. M. A. Ağca,</span> <span class="dipnot-italik">Ben Mesih;</span> <span class="dipnot">Uğur Mumcu,</span> <span class="dipnot-italik">Ağca Dosyası</span> <span class="dipnot">ve J. M. Stoerkel,</span> <span class="dipnot-italik">Saint-Pierre’in Kurtları.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-20-backlink" id="footnote-231-20">20</a>]<span class="dipnot">Ankara Sıkıyönetim Askerî Savcılığı’nın yaptırdığı iki ayrı ekspertiz raporuyla Ağca’nın elinden çıktığı kanıtlanan mektuba, Türkeş şiddetli tepki göstermişti. (Uğur Mumcu,</span> <span class="dipnot-italik">Ağca Dosyası,</span> <span class="dipnot">um:ag, 4. baskı, şubat 1997, s. 113-116.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-21-backlink" id="footnote-231-21">21</a>]<span class="dipnot">Ağca, Papa Suikastı’ndan sonra verdiği ikinci ifadede, bu tabancalarla Viyana’da bir soygun yapıldığını, bu soygundan elde edilen 250 bin şilingin 150 bininin kendisine verildiğini söyledi. (Örsan Öymen,</span> <span class="dipnot-italik">Milliyet,</span> <span class="dipnot">11 temmuz 1982.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-22-backlink" id="footnote-231-22">22</a>]<span class="dipnot">Papa davasının sorgu yargıcı İlario Martella, ocak 1983’te sorguladığı Musa Serdar Çelebi’ye, dosyada bulunan Lufthansa yolcu listelerini gösterdi. Bu listelerde Çelebi’nin adı, 30 mart 1981 Frankfurt-Zürich seferinde gidiş, ertesi sabahın Zürich-Frankfurt seferinde de dönüş olarak yer almaktaydı. Uçak yolcu listeleri, aynı gün Bekir Çelenk’in de Londra’dan Zürich’e gidiş-dönüş yaptığını gösteriyordu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-23-backlink" id="footnote-231-23">23</a>]<span class="dipnot">Bekir Çelenk’in karısı, sinema sanatçısı Hülya Koçyiğit’in kardeşi Nilüfer Koçyiğit’tir.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-24-backlink" id="footnote-231-24">24</a>]<span class="dipnot">Jean-Marie Stoerkel,</span> <span class="dipnot-italik">Saint-Pierre’in Kurtları,</span> <span class="dipnot">s. 117-119.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-25-backlink" id="footnote-231-25">25</a>]<span class="dipnot">Hasan Uysal,</span> <span class="dipnot-italik">Kurtlu Kokteyl,</span> <span class="dipnot">Öteki Yay. 2. baskı, s. 245.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-26-backlink" id="footnote-231-26">26</a>]<span class="dipnot">Uğur Mumcu,</span> <span class="dipnot-italik">Papa, Mafya, Ağca,</span> <span class="dipnot">um:ag, 20. baskı, s. 1-10.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-27-backlink" id="footnote-231-27">27</a>]<span class="dipnot">Örsan Öymen, “Eroin Kaçakçılığı”,</span> <span class="dipnot-italik">Milliyet,</span> <span class="dipnot">19 şubat 1983.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-28-backlink" id="footnote-231-28">28</a>]<span class="dipnot">Henry Arsan’ın yakın “çalışma” arkadaşı Bekir Çelenk’in sonu da onun gibi oldu. 14 ekim 1985’te Ankara’da cezaevindeki hücresinde öldü. Resmî rapora göre kalp krizi geçirmiş, hapishaneden hastaneye kaldırılırken yolda ölmüştü. Çelenk hakkındaki dava, 18 eylülde, Ankara Sıkıyönetim Mahkemesi’nde başlamıştı. Askerî savcının iddianamesi, onu, “İtalyan mafyasıyla ilişki içinde baz morfin ve eroin kaçakçılığı; Türkiye’nin istikrarsızlaştırılması çabalarında ağır basan bir önem taşıyan ölçüde ve Bulgar Kintex firmasının lojistik desteğiyle, silah kaçakçılığı yapmak; MHP’ye maddî yardımda bulunmak ve Papa’yı öldürmesi için Ağaca’ya 3 milyon mark vermekle suçluyordu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-29-backlink" id="footnote-231-29">29</a>]<span class="dipnot">Mark Zepezauer,</span> <span class="dipnot-italik">CİA’nın Büyük Operasyonları,</span> <span class="dipnot">çev. Hasan Bögün, Kaynak Yayınları, ekim 1996.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-30-backlink" id="footnote-231-30">30</a>]<span class="dipnot">Fatih Güllapoğlu,</span> <span class="dipnot-italik">Tanksız Topsuz Harekât,</span> <span class="dipnot">Tekin Yay. 1. baskı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-31-backlink" id="footnote-231-31">31</a>]<span class="dipnot">Yıllardır bu konu üzerinde araştırmalar yapan emekli deniz subayı Erol Mütercimler, “Ergenekon” adını ilk kez Emekli Tümgeneral Memduh Ünlütürk’ten duyduğunu söyledi. Gazeteci Can Dündar ve Celal Kazdağlı, Susurluk konusuyla ilgili olarak televizyonda yayınladıkları “40 Dakika” programlarını bir kitapta topladılar. Turgut Özal’a suikast girişimine kadar varan Ergenekon olayına geniş yer verdiler. (</span><span class="dipnot-italik">Ergenekon, Devlet İçinde Devlet,</span> <span class="dipnot">Can Dündar, Celal Kazdağlı, temmuz 1997.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-32-backlink" id="footnote-231-32">32</a>]<span class="dipnot">Leo A. Müller,</span> <span class="dipnot-italik">Gladio</span> <span class="dipnot">(</span><span class="dipnot-italik">Kontrgerilla</span><span class="dipnot">)</span> <span class="dipnot-italik">Soğuk Savaşın Mirası.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-33-backlink" id="footnote-231-33">33</a>]<span class="dipnot-italik">Milliyet,</span> <span class="dipnot">28 kasım 1990.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-34-backlink" id="footnote-231-34">34</a>]<span class="dipnot">Mehmet Ali Ağca, Ömer Bağcı’yı Ömer Güler, yanındaki iki kişiyi de Vahdet ve Eyüp adlarıyla tanıyordu. Bu kişilerin Ömer Bağcı, Vahdettin Özdemir ve Eyüp Erden oldukları, Abdullah Çatlı’nın şubat 1982’de Zürich’te yakalanıp serbest bırakılmasından sonra anlaşıldı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-35-backlink" id="footnote-231-35">35</a>]<span class="dipnot">M. Ali Ağca,</span> <span class="dipnot-italik">Ben Mesih,</span> <span class="dipnot">s. 67-69.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-36-backlink" id="footnote-231-36">36</a>]<span class="dipnot">Abdullah Çatlı’nın Roma Mahkemesi’ndeki ifadesi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-37-backlink" id="footnote-231-37">37</a>]<span class="dipnot">Duane Clarridge, 1968-1973 yılları arasında Türkiye’de CİA istasyon şefliği yapmıştı, yani bir zamanlar Paul Henze’nin yapmış olduğu işi. 1979’da CİA’nın Avrupa başkan yardımcılığına getirildi. Papa’ya suikast düzenlendiği tarihte Roma’da görevdeydi. 1 ağustos 1981’de ABD’ye geri döndü. 1957-1987 yılları arasını kapsayan aktif CİA ajanlığı dönemini anlatan</span> <span class="dipnot-italik">A Spy For All Seasons</span> <span class="dipnot">(Bütün Mevsimlerin Casusu) adında bir kitap yazan Clarridge’in, İrangate Olayı’nda da adı geçti. 1984-1986 arasında CİA’nın Avrupa bölümünü yönetti. (Doğan Duyar,</span> <span class="dipnot-italik">Aydınlık,</span> <span class="dipnot">4 mayıs 1997.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-38-backlink" id="footnote-231-38">38</a>]<span class="dipnot-italik">L’Evenement du Jeudi,</span> <span class="dipnot">14 ocak 1993.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-39-backlink" id="footnote-231-39">39</a>]<span class="dipnot">Sedat Ergin, 6 ekim 1991,</span> <span class="dipnot-italik">Hürriyet.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-40-backlink" id="footnote-231-40">40</a>]<span class="dipnot">Papa Suikastı’nın mürekkebi kurumadan basın toplantısı yapıp bunları söyleyen aynı Musa Serdar Çelebi, daha sonra suikastın suç ortaklarından biri olarak tutuklandı ve Mehmet Ali Ağca’yı tanıdığını kabul etmek zorunda kaldı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-41-backlink" id="footnote-231-41">41</a>]<span class="dipnot-italik">Tercüman,</span> <span class="dipnot">19 ekim 1983.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-42-backlink" id="footnote-231-42">42</a>]<span class="dipnot-italik">Tempo,</span> <span class="dipnot">5 mayıs 1991.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-43-backlink" id="footnote-231-43">43</a>]<span class="dipnot">Oral Çelik Viyana’dan ayrılışlarını Susurluk Komisyonu’na şöyle açıkladı: “Papa olayı olduğu zaman oradan Fransa’ya gittik. Rolümüz olmadı ama ismimiz geçiyordu basın tarafından.”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-44-backlink" id="footnote-231-44">44</a>]<span class="dipnot">Savcı Marini bu konuyu yıllar sonra gazeteci Tuncay Özkan’a da doğrulamıştır: “Evet o sırada Avusturya’da oldukları yolunda bir bilgi bizde de var. Hatta Abdullah Çatlı ve diğer arkadaşlarıyla kaldıkları evin numarası, sokağı ve telefon numaraları da mevcut. (Tuncay Özkan,</span> <span class="dipnot-italik">Bir Gizli Servisin Tarihi,</span> <span class="dipnot">s. 217.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-45-backlink" id="footnote-231-45">45</a>]<span class="dipnot">Oral Çelik, daha ileriki yıllarda Eyüp Erden’in İtalyan gizli servisinin hesabına çalıştığını söyleyecektir.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-46-backlink" id="footnote-231-46">46</a>]<span class="dipnot">Örsan Öymen, “Belgelerle Ömer Ay Dosyası”,</span> <span class="dipnot-italik">Milliyet,</span> <span class="dipnot">19-22 haziran 1982.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-47-backlink" id="footnote-231-47">47</a>]<span class="dipnot">Oral Çelik, olaydan on iki yıl sonra, 1994’te İtalyan sorgu yargıcı Priore’ye, Zürich’teki serbest bırakılışında İsviçrelilerin ona sahte pasaport, 50 bin İsviçre Frangı verdiklerini ve Fransız sınırından geçirdiklerini söyledi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-48-backlink" id="footnote-231-48">48</a>]<span class="dipnot">Meral Çatlı, bu açıklamalarından sonra Abdullah Çatlı’nın Mehmet Şener’le arasının açıldığını söylüyor.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-49-backlink" id="footnote-231-49">49</a>]<span class="dipnot-italik">Milliyet,</span> <span class="dipnot">“İsviçre’nin Yeraltı Dünyası ve Türkler”, 8 ekim 1990.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-50-backlink" id="footnote-231-50">50</a>]<span class="dipnot">İsviçre İnterpolü’nden 25 şubat 1982 günü saat 20.00’de alınan acele rumuzlu telsiz tercümesi. Çeviren Çetin Olgaç. İnterpol Şube Müdürü. 25 şubat 1982 saat: 21.00. Mühür-imza.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-51-backlink" id="footnote-231-51">51</a>]<span class="dipnot">Gerçek Mehmet Saral, MHP davası sanıklarından birçoğunun avukatıdır.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-52-backlink" id="footnote-231-52">52</a>]<span class="dipnot">Basel Savcılığı’nın iddianamesi, s. 18-19.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-53-backlink" id="footnote-231-53">53</a>]<span class="dipnot">Delle Chiae’nin İsviçre’de “bağladığı” iş, İran’a satılan silahlar karşılığında 4 ton eroinin pazarlanmasıydı. Bu eroinin bir kısmı Türk mafyasının babalarından Bekir Çelenk’in gemileriyle taşınmıştı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-54-backlink" id="footnote-231-54">54</a>]<span class="dipnot">Jean-Marie Stoerkel,</span> <span class="dipnot-italik">Saint-Pierre’in Kurtları,</span> <span class="dipnot">s. 191 ve 279.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-55-backlink" id="footnote-231-55">55</a>]<span class="dipnot">Semih Hiçyılmaz,</span> <span class="dipnot-italik">Susurluk ve Kontgerilla Gerçeği,</span> <span class="dipnot">s. 38.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-56-backlink" id="footnote-231-56">56</a>]<span class="dipnot">Doğan Duyar,</span> <span class="dipnot-italik">Aydınlık,</span> <span class="dipnot">22 aralık 1996.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-57-backlink" id="footnote-231-57">57</a>]<span class="dipnot">Güneri Cıvaoğlu, “Karışık”,</span> <span class="dipnot-italik">Milliyet,</span> <span class="dipnot">3 şubat 1997.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-58-backlink" id="footnote-231-58">58</a>]<span class="dipnot-italik">Zaman,</span> <span class="dipnot">4 şubat 1997.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-59-backlink" id="footnote-231-59">59</a>]<span class="dipnot">Özel Harp Dairesi mensubu Yarbay Korkut Eken, 1987’de kendi isteğiyle ordudan emekli oldu. Hiram Abas ve Mehmet Eymür’ün isteğiyle, onların yardımcısı olarak MİT’e girdi. İleriki bölümlerde kendisini daha yakından tanıyacağız.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-60-backlink" id="footnote-231-60">60</a>]<span class="dipnot">9 aralık 1996 tarihli 32. Gün programında, bazı tanıklar, Hiram Abas’ın 1981 yılında Abdullah Çatlı’yla bir araya geldiğini söylediler.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-61-backlink" id="footnote-231-61">61</a>]<span class="dipnot">Mehmet Eymür,</span> <span class="dipnot-italik">Analiz,</span> <span class="dipnot">s. 135, 136.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-62-backlink" id="footnote-231-62">62</a>]<span class="dipnot">Tuncay Özkan,</span> <span class="dipnot-italik">Bir Gizli Servisin Tarihi,</span> <span class="dipnot">s. 213.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-63-backlink" id="footnote-231-63">63</a>]<span class="dipnot">Ali Ekber Ertürk,</span> <span class="dipnot-italik">Sabah</span> <span class="dipnot">ve</span> <span class="dipnot-italik">Yeni Yüzyıl,</span> <span class="dipnot">30 kasım 1996.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-64-backlink" id="footnote-231-64">64</a>]<span class="dipnot">Tuncay Özkan,</span> <span class="dipnot-italik">Bir Gizli Servisin Tarihi,</span> <span class="dipnot">s. 214.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-65-backlink" id="footnote-231-65">65</a>]<span class="dipnot">Enis Berberoğlu, “Abdullah Çatlı ve CİA Bağlantısı”,</span> <span class="dipnot-italik">Hürriyet</span><span class="dipnot">, 4 şubat 1997.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-66-backlink" id="footnote-231-66">66</a>]<span class="dipnot-italik">Yeni Yüzyıl,</span> <span class="dipnot">12 temmuz 1997.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-67-backlink" id="footnote-231-67">67</a>]<span class="dipnot-italik">Yeni Yüzyıl,</span> <span class="dipnot">12 temmuz 1997.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-68-backlink" id="footnote-231-68">68</a>]<span class="dipnot">Recep Küçükizsiz,</span> <span class="dipnot-italik">Bu Davaya Can Verenler,</span> <span class="dipnot">s. 233.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-69-backlink" id="footnote-231-69">69</a>]<span class="dipnot">Vesim Adıgüzel,</span> <span class="dipnot-italik">Milliyet,</span> <span class="dipnot">1-3 ocak 1988.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-70-backlink" id="footnote-231-70">70</a>]<span class="dipnot">ASALA olayına katılan kaçak Ülkücüler arasında Recep Öztürk ve Ünal Osmanağaoğlu’nun bulunabileceği de belirtildi. (İnci Hekimoğlu,</span> <span class="dipnot-italik">Vatan yahut Susurluk,</span> <span class="dipnot">s. 78.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-71-backlink" id="footnote-231-71">71</a>]<span class="dipnot">Tuncay Özkan,</span> <span class="dipnot-italik">Bir Gizli Servisin Tarihi,</span> <span class="dipnot">s. 215.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-72-backlink" id="footnote-231-72">72</a>]<span class="dipnot">Enis Berberoğlu,</span> <span class="dipnot-italik">Susurluk, 20 Yıllık Domino Oyunu,</span> <span class="dipnot">İletişim Yayınları, eylül 1997, s. 61-62.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-73-backlink" id="footnote-231-73">73</a>]<span class="dipnot">Murat Yetkin,</span> <span class="dipnot-italik">Ateş Hattında Aktif Politika,</span> <span class="dipnot">s. 176.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-74-backlink" id="footnote-231-74">74</a>]<span class="dipnot">Eymür’ün sözünü ettiği Basel savcısının iddianamesinde, Nevzat Bilecen’in MİT adına Abdullah Çatlı, Oral Çelik ve Mehmet Şener’in peşinde olduğu belirtiliyor ve şöyle deniyor: “Özellikle sorgulanması sırasında örgütün kendilerine ulaşılması çok güç olan perde arkasındaki adamları hakkında bilgiler vermiştir.” (İddianame, s. 102.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-75-backlink" id="footnote-231-75">75</a>]<span class="dipnot-italik">Tempo</span> <span class="dipnot">dergisi, 13 şubat 1997.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-76-backlink" id="footnote-231-76">76</a>]<span class="dipnot">Oral Çelik çok sonraları Fransa’da verdiği ifadede şöyle dedi: “Fransızlar başından beri benim Oral Çelik olduğumu biliyorlardı. Önce Yaşar Öz adına hazırlanmış bir öğrenci kimliğiyle Poitiers kentinde yaşamamı sağladılar.”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-77-backlink" id="footnote-231-77">77</a>]<span class="dipnot">Paris’in güneybatısında 80 bin nüfuslu, çok sayıda öğrenci barındıran bir üniversite kenti.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-78-backlink" id="footnote-231-78">78</a>]<span class="dipnot">Hasan Hüseyin Şener’i Ağca’yı hapisten kaçtıktan sonra arabasıyla Ankara’ya götürmesi ve Nevzat Bilecen’e Çatlı’ya götürülmek üzere baklava paketlerine gizlenmiş 1 kilo eroin vermesi olaylarından tanıyoruz.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-79-backlink" id="footnote-231-79">79</a>]<span class="dipnot">Bu kitabın yazarlarından Doğan Yurdakul, 1981-1991 yılları arasında Brüksel, Paris ve Cenevre’de mülteci bürolarında, sosyal yardım kuruluşlarında ve mahkemelerde çevirmenlik yaptı. Yaşanan bu dramların birçoğuna tanık oldu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-80-backlink" id="footnote-231-80">80</a>]<span class="dipnot">Avrupa’daki Ülkücüleri sarsan bu uzunca sürecin ayrıntıları için bkz: Fatih Güllapoğlu,</span> <span class="dipnot-italik">Tanksız Topsuz Harekât</span> <span class="dipnot">ve Tanıl Bora/Kemal Can,</span> <span class="dipnot-italik">Devlet, Ocak, Dergâh.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-81-backlink" id="footnote-231-81">81</a>]<span class="dipnot">Basel Savcılığı’nın iddianamesi, s. 85.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-82-backlink" id="footnote-231-82">82</a>]<span class="dipnot">Nisan 1984’te İsviçre’nin Basel kentinde ortaya çıkarılan bir eroin kaçakçılığı olayında, Türkiye’de aralarında Dündar Kılıç ve Fahrettin Aslan’ın da bulunduğu geniş bir grup gözaltına alındı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-83-backlink" id="footnote-231-83">83</a>]<span class="dipnot">Meral Çatlı, estetik ameliyatından söz ederken bize şunları söyledi: “Kocamın gözü karaydı. Abdullah estetik yaptırmadı. Oral Çelik yaptırdı. Anestezi yaptırmadan, burnunu kıra kıra estetik yaptırdı.”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-84-backlink" id="footnote-231-84">84</a>]<span class="dipnot">Bu ilginç olay, eroin davasında hem Bilecen’in, hem de Benli’nin ifadelerinde birbirlerinden habersiz olarak tekrarlandı. Basel savcısı, bir eroin soruşturmasında böyle küçük bir ayrıntıyı iki sanığın birden hatırlamasını, ifadelerin doğruluğuna kanıt olarak gösterdi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-85-backlink" id="footnote-231-85">85</a>]<span class="dipnot-italik">Hürriyet</span><span class="dipnot">’te, 6 temmuz 1997’de çıkan Reha Erus’un haberi: “On altı yıldır sürmekte olan Papa’ya suikast soruşturması İtalyan Parlamento komisyonunun kararıyla sona erdi ve dosya kapatıldı. Komisyon ‘Hiçbir sonuç çıkmadı bundan sonra da çıkmaz’ görüşüyle, 13 mayıs 1981’den beri süren soruşturmanın kapatılmasını istedi. Savcı Antonio Marini,</span> <span class="dipnot-italik">Hürriyet</span><span class="dipnot">’e yaptığı açıklamada, ‘Tam demirperdenin eski ajanlarını konuşturuyorduk. Ülkücü bağlantısını yakalamıştık. Karar bizim için sürpriz oldu. Birileri gerçek suçluların ortaya çıkmasını istemiyor’ dedi. İtalyan basını ise bu ani kararda Vatikan’ın parmağı olabileceğini, ‘Ağca’nın arkasında eski komünist ülkelerin bulunabileceğini’ yazdı.”</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-86-backlink" id="footnote-231-86">86</a>]<span class="dipnot">Bu pazarlıkta başarı sağlayamayan Yalçın Özbey, tekrar tutuklandı ve temmuz 1997’ye kadar Almanya’da hapiste kaldı. Tahliye edildiği haberini yazmak, Yalçın Özbey’le 1984’te Bochum cezaevinde görüşme yapan Örsan Öymen’den on üç yıl sonra, oğlu Örsan Kunter Öymen’e kısmet oldu. Örsan Kunter Öymen, Türkiye’nin, Özbey’in iadesini istemediği haberini de yakaladı. (“İpekçi sanığını istemedik”,</span> <span class="dipnot-italik">Milliyet,</span> <span class="dipnot">6 temmuz 1997.) Bu konuyla ilgili olarak, CHP İçel Milletvekili Fikri Sağlar, hükûmete soru önergesi yöneltti. Bu soru önergesini, Mesut Yılmaz adına İçişleri Bakanı Murat Başesgioğlu, 19 eylül 1997 tarihinde yanıtladı. Başesgioğlu yanıtında, Yalçın Özbey ile Almanya’da bulunan “Emniyet irtibat görevlisi” Nail Aydın’ın 3-8 şubat 1995 tarihinde görüşmüş olduğunu belirtti. Ancak görüşmenin içeriği hakkında bilgi vermedi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-87-backlink" id="footnote-231-87">87</a>]<span class="dipnot">Yıllar sonra Sarp Kuray ile Mehmet Eymür’ün yakın dost olduklarını görüyoruz. Ne zaman başladığı bilinmeyen bu dostluk, Eymür’ün, Birinci MİT raporundan sonra emekli olduğunda, Antalya’da kurduğu, Polar adlı buz fabrikasıyla ortaya çıktı. Fabrika, Sarp Kuray’ın ortağı Nasrullah Ayan’ın kız kardeşine satıldı. Eymür’ün, Kuray’ın ortak olduğu Trend Menkul Değerler’de 12 milyar parası olduğu iddia edildi.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-88-backlink" id="footnote-231-88">88</a>]<span class="dipnot-italik">Bir Gizli Servisin Tarihi,</span> <span class="dipnot">s. 217-218.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-89-backlink" id="footnote-231-89">89</a>]<span class="dipnot">Jean-Marie Stoerkel,</span> <span class="dipnot-italik">Saint-Pierre’in Kurtları,</span> <span class="dipnot">s. 241.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-90-backlink" id="footnote-231-90">90</a>]<span class="dipnot">Basel Savcılığı’nın iddianamesi, s. 48.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-91-backlink" id="footnote-231-91">91</a>]<span class="dipnot">Daha önce 22 şubat 1982’de tutuklanan Mehmet Şener, 1983 başında serbest bırakılmıştı. Türkiye iadesini istedi. Şener “Kürt” olduğu ve Türkiye’ye dönerse öldürüleceği gerekçesiyle iadenin reddini talep etti. İsviçre adlî makamları, 22 mart 1983’te Türkiye’nin iade talebini reddetti. Şener, 17 eylül 1983’te, 3 kg eroin olayından tekrar tutuklandı. Geçen bölümde sözünü ettiğimiz gazetecilerle sohbet bu ikinci tutukluluğu sırasında oldu. Mehmet Şener, cezasının bitiminden sonra Zürich’te bir market açtı. Halen aynı işi yapıyor.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-92-backlink" id="footnote-231-92">92</a>]<span class="dipnot">Meral Çatlı’nın anlatımında, soyadı “Güler” olarak geçmekle birlikte, resmî yazılarda “Gürel” olarak kaydediliyor.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-93-backlink" id="footnote-231-93">93</a>]<span class="dipnot">Çatlı, hem “örgütlü uyuşturucu kaçakçılığı” sanığı olduğundan, hem de Fransız makamları tarafından “uluslararası terörist” olarak görüldüğünden, “özel işleme tabi tutuklu” olarak hücrede kalıyordu. Duruşmalara da son derece sıkı güvenlik önlemleri altında götürülüyordu.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-94-backlink" id="footnote-231-94">94</a>]<span class="dipnot">Savcı Marini’nin</span> <span class="dipnot-italik">Tempo</span> <span class="dipnot">dergisinin sorularına yanıtları. (</span><span class="dipnot-italik">Tempo,</span> <span class="dipnot">5 mayıs 1991.)</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-95-backlink" id="footnote-231-95">95</a>]<span class="dipnot-italik">Cumhuriyet,</span> <span class="dipnot">27 eylül 1985.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-96-backlink" id="footnote-231-96">96</a>]<span class="dipnot-italik">Saint-Pierre’in Kurtları,</span> <span class="dipnot">s. 265-272.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-97-backlink" id="footnote-231-97">97</a>]<span class="dipnot-italik">Milliyet,</span> <span class="dipnot">2 şubat 1997.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-98-backlink" id="footnote-231-98">98</a>]<span class="dipnot">Tuncay Özkan,</span> <span class="dipnot-italik">Bir Gizli Servisin Tarihi,</span> <span class="dipnot">s. 218.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-99-backlink" id="footnote-231-99">99</a>]<span class="dipnot">Abdullah Çatlı, ölümünden bir süre önce ailesine yazdığı bir mektupta “Avrupa’yı hoplattım” demişti.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-100-backlink" id="footnote-231-100">100</a>]<span class="dipnot">Susurluk Kazası’ndan az önce yazılmış olan başka bir MİT raporu da yine Doğu Perinçek’in başyazarlığını yaptığı</span> <span class="dipnot-italik">Aydınlık</span> <span class="dipnot">dergisinde açıklandı ve yine büyük olay yarattı. 1988’deki “Birinci MİT Raporu” için bkz.</span> <span class="dipnot-italik">MİT Raporu Olayı,</span> <span class="dipnot">Kaynak Yayınları; 1996’daki “İkinci MİT Raporu” için bkz. Doğu Perinçek,</span> <span class="dipnot-italik">Çiller Özel Örgütü,</span> <span class="dipnot">Kaynak Yayınları.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-101-backlink" id="footnote-231-101">101</a>]<span class="dipnot">Mehmet Eymür, “Etüd”, s. 10.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-102-backlink" id="footnote-231-102">102</a>]<span class="dipnot">Saygı Öztürk</span> <span class="dipnot-italik">Yeni Yüzyıl,</span> <span class="dipnot">25 eylül 1997.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-103-backlink" id="footnote-231-103">103</a>]<span class="dipnot">Düzceli Ferda Seven, Lice, Yüksekova gibi belli eroin merkezlerinden çıkan uyuşturucular Avrupa’ya gitmeden önce İzmit, Adapazarı, Düzce’deki çiftliklerinde araç değiş tokuşu yaptırıyordu. Yani Kürtlere lojistik desteği, Abaza Sevenler veriyordu! Bu nedenle Tarık Ümit, Kürt yeraltı dünyasının isimlerinin hemen hepsini tanıyordu. Güneydoğu’daki eroin laboratuvarları fazla göze batınca, bu tür laboratuvarlar zamanla bu bölgeye kaydı.</span></p>
      </div>

      <div class="footnote">
        <p class="dipnotlar" xml:lang="tr">[<a class="footnote-anchor" href="#footnote-231-104-backlink" id="footnote-231-104">104</a>]<span class="dipnot">Yaşar Öz’ün Düzce’den bir başka yakın arkadaşı da Selim Gösterişli. Bu isim kamuoyunun çok yabancısı değil. Bir grup Abaza, Çeçenistan’daki savaşı kınamak amacıyla Avrasya Feribotu’nu kaçırdığında, teröristlerle Türkiye Cumhuriyeti adına konuşan kişi bu Selim Gösterişli’ydi. Gösterişli’nin adı o günlerde MİT’çi diye geçmişti.</span></p>
      </div>
    </div>
  </div>
</body>
</html>
