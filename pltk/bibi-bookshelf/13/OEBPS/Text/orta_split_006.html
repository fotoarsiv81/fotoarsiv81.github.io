<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>orta</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-right: 5pt;
    margin-top: 5pt;
    margin-left: 5pt;
    margin-bottom: 5pt;
    }
</style>
</head>

<body class="calibre">
  <h1 class="h1baslik" id="calibre_toc_4">Giriş</h1>

  <p class="normal1">Bir insanın düşüncesi baskılardan kurtulabilir ve kişiliği serbestçe gelişebilirse, eğilim ve yeteneğine göre eğitim görebilirse erişebileceği bir düzey vardır.</p>

  <p class="normal1">Herkesin o düzeye erişmesine imkân vermeyen bir devlet ve toplum düzeni insanlığa aykırıdır.</p>

  <p class="normal1">Bazı insanların o düzeye erişmelerine imkân verip bazılarını bundan alıkoyan bir devlet ve toplum düzeni ise hem insanlığa hem adalete aykırıdır.</p>

  <p class="ortayazi">*</p>

  <p class="normal1">Bir köy kahvesine gidersiniz… Devlet işlerini nice aydınlardan daha derinliğine eleştirebilen bazı okuma-yazma bilmeyen köylülerle karşılaşırsınız… Bir işçi toplantısına katılırsınız… Bilim adamlarının yazdıklarını şaşılacak bir kavrayışla değerlendiren bazı okul görmemiş işçilere rastlarsınız… Bir yol üstü lokantasına uğrarsanız… Duvarda, belki bir araba boyacısının yaptığı resimde, kimliğini ortaya çıkaramamış, yarım kalmış, olamamış bir büyük sanatçının fırça izlerini görürsünüz…</p>

  <p class="normal1">Böyle durumlar karşısında gösterilen ilk tepki, “Bizde ne köylüler, ne işçiler, ne halk sanatçıları var!” diye şaşırıp övünmek olabilir.</p>

  <p class="normal1">Bazı çok ileri toplumlarda, öyle değerlendirme veya eleştiriler yapabilen köylü veya işçilere bu kadar sık rastlanamayacağını; hemen hiçbir araba boyacısının öyle bir duvar resmi yaratamayacağını bilecek kadar dünya görmüş bir kimse, “Bizim cahil halkımız onlarınkinden daha üstün de biz niçin böyle geri kalmışız?” diye, kendi toplumunun durumunu yadırgayabilir.</p>

  <p class="normal1">Oysa ortada ne övünülecek ne de yadırganacak bir durum vardır. Köy kahvesindeki eleştirisiyle, işçi toplantısındaki sözleriyle, yol üstü lokantasının duvarındaki tablosuyla sizi şaşırtan kimseler, o daha ileri -ama sosyal adalette de daha ileri- toplumlarda bulunsaydılar, belki de karşınıza birer büyük bilgin, devlet adamı veya sanatçı olarak çıkarlardı. Çünkü eğilimleri yönünde ve yetenekleri ölçüsünde eğitilip yetişme imkânını bulmuş olurlardı.</p>

  <p class="solbaslik">Ortanın Solu Tabiatı</p>

  <p class="normal1">Eğer bu imkânı bulamamış olmalarına, hem o kimselerin kendileri hesabına hem de toplum ve insanlık hesabına isyan edebiliyorsanız, bunu insanlık için bir yoksunluk ve haksızlık olarak görebiliyorsanız; toplumda bu yoksunluğu ve haksızlığı doğuran adaletsizlikleri ve tutuklukları gidermek üzere bir şeyler yapma güdüsünü, isteğini duyabiliyorsanız, ortanın solunda bir insansınız demektir.</p>

  <p class="ortayazi">*</p>

  <p class="normal1">Ders çalışacağı saatte veya çocuk için ders kadar gerekli oyun saatinde, omzunda boyundan büyük bir sandıkla ev ev dolaşan ayakkabı boyacısı çocuğun acısını; Anayasa herkes için ilk öğrenimi gerekli ve parasız kıldığı halde, yaşayabilmek ve evindekileri yaşatabilmek için o yaşta çalışmak zorunda kalan ve okula gidemeyen ve birçok yetişkinlerin bile taşıyamayacakları bir hayat yükünü ufacık omuzlarındaki küfede taşıyan; insan olarak erişebileceği düzeye ömrü boyunca erişememeye daha çocukluğunda mahkûm olan bir hamal çocuğun yoksunluklarını, o çocuktan daha çok duyabiliyorsanız ve onun bedenini yükten, kişiliğini zincirlerden kurtarma sorumluluğunu kendinizde görebiliyorsanız, ortanın solu tabiatında bir insansınız demektir.</p>

  <p class="normal1">Yeryüzünde ekecek veya yetecek toprağı olmadığı için yerin yüzlerce metre altında, varlıklı kişilerin bir öğün yemekte verdikleri bahşiş kadar paraya çalışan ve pek azı emeklilik aylığı alabilecek kadar yaşayan maden işçilerinin ıstırabını, sobanıza her kömür atışta duyabiliyor ve -onlar size oy vermeseler de- onların ıstırabını azaltabilmek, onların yaşantısına biraz ışık katabilmek, onları insanca yaşama olanağına kavuşturabilmek için uğraşmaya kendinizi ödevli sayabiliyorsanız, ortanın solu tabiatında bir insansınız demektir.</p>

  <p class="ortayazi">*</p>

  <p class="normal1">Bazı kimseler, böyle duygu ve isteklerin kendilerine yüklediği sorumluluk ve ödevi hayır işleriyle, sosyal yardım çalışmalarıyla yerine getirmeye uğraşırlar.</p>

  <p class="normal1">Bu türlü çalışmalar saygıdeğerdir ve bir ihtiyaçtan doğduğuna göre yararlıdır. Ama asıl gerekli olan o ihtiyacı kaldırmak, bazı insanları hayır derneklerinin ilgisine, sosyal yardıma muhtaç olmaktan kurtarmaktır.</p>

  <p class="normal1">Sosyal yardım, insanca duygulardan doğduğu yerde, asil bir çabadır. Ama asıl gerekli olan, sosyal yardıma ihtiyaç duyurmayacak bir sosyal güvenlik ve sosyal adalet düzeni kurmaktır.</p>

  <p class="normal1">Merhamet; duyarlı insanların, iyi insanların, başkalarını düşünebilen insanların duyabilecekleri bir duygudur.</p>

  <p class="normal1">Ama asıl gerekli olan, toplumda, sosyal açıdan merhamet duyguları uyandıracak durumda insan bırakmamaktır.</p>

  <p class="normal1">Hayır işleri, sosyal yardım, merhamet… Bunlar asil davranışlardır. Ama kurtarmak ve yüceltmek istediğiniz insanların onuruna asıl saygılı davranış, onların dertlerini, sıkıntı ve yoksunluklarını temelinden giderebilecek davranış, onları bu türlü yardım ve ilgilere, kişisel merhametlere ihtiyaç duymayacakları bir toplum düzenine ulaştırmaktır.</p>

  <p class="normal">Ortanın Solu Siyaseti</p>

  <p class="normal1">İşte, ortanın solu tabiatında insanlar, içlerindeki insanlık duygularını ve insanlık bilincini, böyle bir toplum düzeni kurmak için bir siyasal hareket haline geçirdikleri vakit, o siyaset, ortanın solunda bir siyasettir.</p>

  <p class="normal1">Böyle bir siyasetin kesin bir ilkesi, insan düşüncesini baskı altında tutmamaktır.</p>

  <p class="normal1">Çünkü insanın en büyük gücünü, insanı insan yapan gücü, düşünme gücünü baskı altında tutmak, insanlığa karşı en büyük günah ve ihanettir ve insan kişiliğinin gelişmesine, insanlığın ilerleyip yücelmesine en büyük engeldir.</p>

  <p class="normal1">Ortanın solu insanı, özgür insandır.</p>

  <p class="normal1">Özgürlüğünü, insanlığın yararına, insanlığın yücelmesi uğruna kullanan insandır.</p>

  <p class="normal1">Kendi onur ve mutluluğunu bütün insanların onur ve mutluluğunda arayan insandır.</p>

  <p class="normal1">Ortanın solu siyaseti, böyle bir insan ülküsüne yönelir.</p>
</body>
</html>
