<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>orta</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-right: 5pt;
    margin-top: 5pt;
    margin-left: 5pt;
    margin-bottom: 5pt;
    }
</style>
</head>

<body class="calibre">
  <h1 class="h1baslik" id="calibre_toc_11">VII<br class="chapter" />
  TEMEL İLKELER</h1>

  <p class="normal1">İnsan en değerli varlıktır.</p>

  <p class="normal1">Paraydı, mülktü… Mevkiydi, ündü… İnsan olmanın değeri, bütün bu katma değerlerden üstündür.</p>

  <p class="normal1">Eğer bir toplumda bu katma değerler, bazı insanları başka insanlardan üstünmüş gibi gösteriyor, daha güçlü kılıyorsa… eğer bu katma değerlerden aldıkları güçle, bazı insanlar başka insanları ezebiliyor, başkalarının insanlık değerini gölgeleyebiliyorsa… o toplumdaki düzen insanlığın dengi değildir.</p>

  <p class="normal1">Bir toplum düzeni, insan kişiliğinin gelişmesini, insanlarda saklı manevi ve maddi gücün ortaya çıkmasını ve insanlık veya toplum uğruna değerlendirilmesini engelliyorsa, o düzende tutukluk var demektir.</p>

  <p class="normal1">Bu tutukluk, maddi nedenlerden de manevi nedenlerden de olsa giderilmelidir.</p>

  <p class="normal1">Maddi ihtiyaçlarını tatminle yetindiği ve öyle bir maddeci tatmin duygusuyla uyuştuğu için düşünce ve kişiliğini geliştiremeyen insan, maddi ihtiyaçları yeteri kadar karşılanamadığı için düşünce ve kişiliğini geliştiremeyen insan kadar eksik kalmış insandır. Bu eksiklikten kurtarılmak üzere, insan yaşantısı, maddi imkânlarla olduğu kadar, düşünce ve kişiliğin gelişmesine yardım edici manevi imkânlarla da eğitim ve kültürle de zenginleştirilmelidir.</p>

  <p class="normal1">Her insan, insanca yaşayabilmelidir. Her insan, kişiliğini serbestçe geliştirebilmelidir. Her insanın düşüncesi, duyarlığı, bilinci, erişebileceği en yüce ve aydınlık düzeye erişebilmelidir. Her insanın manevi ve maddi gücü, insanlık ve toplum yararına ve insanlığın dengi bir toplum ve dünya düzeni uğruna harekete geçirilebilmelidir.</p>

  <p class="normal1">İnsanlar arasında bu bakımdan imkân eşitsizlikleri varsa, o toplumda adalet yok demektir. Bu adaletsizlik giderilmelidir.</p>

  <p class="normal1">İnsanlar, bu yönde birbirlerini köstekler değil, destekler duruma getirilmelidir.</p>

  <p class="normal1">İnsanları bu yönde engelleyen bağlar varsa, o bağlar koparılmak; baskılar varsa o baskılar kaldırılmak gerekir.</p>

  <p class="normal1">İnsanlar, yaşama ve çalışma şartlarının hakimi değil de tutsağı iseler, o toplumda özgürlük yok demektir. İnsan, yaşama ve çalışma şartlarına yön verecek ve hükmedecek kadar özgür olabilmelidir.</p>

  <p class="ortayazi">*</p>

  <p class="normal1">Ortanın solu, bir bakış açısıdır. Bu açıdan bakanların insanlık anlayışı, toplum ülküsü budur; özgürlük ve adalet ölçüleri, böyle bir anlayış ve ülküye göredir.</p>

  <p class="normal">Özgürlüğün Koşulları</p>

  <p class="normal1">Ortanın solunda bir insanlık anlayışına uygun özgürlük, ancak bazı siyasal, sosyal, ekonomik ve kültürel koşullar bir arada yerine getirilmekle gerçekleştirilmiş olur.</p>

  <p class="normal1">Birbirini tamamlayan bu koşullar şöyle sıralanabilir:</p>

  <p class="normal1">1. Bir toplumdaki insanların özgür olabilmeleri için toplumun kendisi özgür olmalıdır. Bu da ancak ulusal bağımsızlıkla sağlanır.</p>

  <p class="normal1">2. Bir toplumdaki insanların özgür olabilmeleri için ulusal bağımsızlık gereklidir, ama tek başına yeterli değildir. Bir ulus bağımsız olsa da o ulusun bireyleri (fertleri) özgür olmayabilir. Bireylerin de özgür olabilmeleri için temel koşullardan biri, ulus yönetiminin eşit oy hakkıyla ve serbest seçimlerle beliren halk iradesine ve halk egemenliğine dayanmasıdır.</p>

  <p class="normal1">3. Halk iradesinin tam olarak ve serbestçe belirebilmesi için bireylerin iradeleri serbest olmalıdır. Bunu sağlamak üzere insan düşüncesi her türlü siyasal, sosyal, ekonomik veya kültürel baskı ve engellerden kurtarılmalı; insan kişiliği herhangi bir baskı ve engelle kösteklenmeksizin serbestçe gelişebilmelidir.</p>

  <p class="normal1">4. Bu baskılar;</p>

  <p class="normal1">a) Devletten gelebilir,</p>

  <p class="normal1">b) Bazı örgütlerden gelebilir,</p>

  <p class="normal1">c) Bazı zümrelerden gelebilir,</p>

  <p class="normal1">d) Bazı kişilerden gelebilir.</p>

  <p class="normal1">Onun için devlette veya herhangi bir örgütte, herhangi bir zümre veya kimsede, insanları ezebilecek, düşünce özgürlüğünü ve irade serbestliğini engelleyebilecek kadar güç toplanmamalıdır.</p>

  <p class="normal1">Bunu önleyebilmek üzere de;</p>

  <p class="normal1">a) Halkın devlet yönetimine eşit hak ve imkânlarla ve mümkün olan en geniş ölçüde katılması ve yönetimi etkili olarak denetleyebilmesi; demokratik, bağımsız ve özerk kuruluşların iktidarı halk yararına sınırlayabilmesi sağlanmalıdır.</p>

  <p class="normal1">b) Teşebbüs özgürlüğü ve mülkiyet hakkı bulunmalı; ancak gelir veya mülk dağılımı, belirli zümre veya kimselerde dengesiz maddi veya manevi güç toplanmasını imkânsız kılacak kadar âdil olmalıdır.</p>

  <p class="normal1">c) İnsanlar, bütün toplumu kapsayan sosyal güvenlik tedbirleriyle, gelecek kaygısından kurtarılmalıdır.</p>

  <p class="normal1">d) İnsanlar, çalışma hayatının kölesi değil, efendisi olmalıdır; çalışma düzeni insan kişiliğini eritici nitelikte olmamalıdır.</p>

  <p class="normal1">5) Herkes için beden çalışması, insan düşünce ve kişiliğinin gelişmesini kösteklemeyip destekleyecek nitelik ve ölçüde olmalıdır; herkes, insan düşüncesinin ve kişiliğinin gelişmesini güçleştirici maddi sıkıntılardan kurtarılmalıdır.</p>

  <p class="normal1">Bunu sağlamak üzere, ekonomik gelişme hızlandırılmalı, toplumun gücü bu yolda seferber olmalıdır. Ancak ekonomik gelişmeyi hızlandırma uğruna özgürlükten, sosyal adalet ve güvenlikten fedakârlık edilmemeli; gelir ve mülk dağılımında dengesizliklere meydan verilmemelidir.</p>

  <p class="normal1">6. Eğitimde tam imkân eşitliği sağlanmalı; bütün insanların maddi ihtiyaçları kadar, manevi ve kültürel ihtiyaçları da karşılanmalıdır.</p>

  <p class="normal1">7. Sınıf ayrılıklarına dayanan ve para veya mülke, mevki veya üne göre beliren itibar ölçülerinin yerini, emeğe, yararlığa, üreticilik ve yaratıcılığa dayanan itibar ölçüleri almalı; insanlar, bu itibar ölçülerini benimseyecek yönde eğitilip yetiştirilmelidir.</p>

  <p class="ortayazi">*</p>

  <p class="normal1">Ortanın solunda bir insanlık anlayışına uygun özgürlük, siyasal ve sosyal eşitlikle, sosyal ve ekonomik adaletle bağdaşık ve birleşik bir özgürlüktür.</p>

  <p class="normal">Düşünce Özgürlüğü</p>

  <p class="normal1">İnsanın en büyük gücü, düşünme gücüdür.</p>

  <p class="normal1">İnsan, kendi insanlığının bilincine düşünme gücüyle varabilir.</p>

  <p class="normal1">Bu güç ve bu gücü kullanma özgürlüğü; ne bir ülkü uğruna, ne toplum veya devlet uğruna, ne de din adına kısılabilir. Hele bazı insanların çıkarları uğruna hiç kısılamaz.</p>

  <p class="normal1">Bir ülkü uğruna da olsa düşünme gücü ve özgürlüğü kısılmamalıdır. Çünkü insanların düşünme gücü kısılarak varılacak bir ülkü, insanlığa uygun olamaz.</p>

  <p class="normal1">Toplum veya devlet uğruna da olsa düşünme gücü ve özgürlüğü kısılmamalıdır. Çünkü insanlar, topluma veya devlete en çok düşünme güçleriyle yardım edebilirler.</p>

  <p class="normal1">Din adına da olsa düşünme gücü ve özgürlüğü kısılmamalıdır. Çünkü insanlar Tanrı’yı ancak düşünme güçleriyle idrak edebilirler. Bu idraki engelleyen bir din tutumu, insanları Tanrı’ya yakınlaştıramaz.</p>

  <p class="normal1">Düşünme gücü, hele bazı insanların çıkarları uğruna hiç kısılmamalıdır. Çünkü bu, insanlığın en büyük gücünü bir kaç insana feda etmek olur.</p>

  <p class="normal1">Onun için ortanın solunda bir insanlık ve özgürlük anlayışı, en geniş anlam ve ölçüde düşünce özgürlüğünü gerektirir.</p>

  <p class="normal1">Siyasal düzen, sosyal ve ekonomik düzen ve eğitim siyaseti, bütün insanlar için bu anlam ve ölçüde düşünce özgürlüğünü sağlayacak nitelikte olmalıdır.</p>

  <p class="normal">Tutum ve Davranış Kuralı</p>

  <p class="normal1">İnsanca ülkülere, insanca yollardan erişilir.</p>

  <p class="normal1">Ortanın solu ülküsü ne kadar insanca ise bu ülküye ulaşmak üzere izlenecek tutum ve davranış da o kadar insanca olmalıdır.</p>

  <p class="normal1">Ortanın solunda bir tutum ve davranış, bu kurala uymalıdır.</p>

  <p class="ortayazi">*</p>

  <p class="normal1">Ortanın solunda tutum ve davranış;</p>

  <p class="normal1">• İnsanlar üzerinde her türlü baskıyı reddettiği, insanları kendi yaşama ve çalışma şartlarının hakimi kılmak istediği için demokratiktir,</p>

  <p class="normal1">• İnsanları, imkân eşitsizliğinden ve yaşama şartlarında adaletsizlikten kurtarmak istediği için sosyal adaletçidir,</p>

  <p class="normal1">• İnsanlarda saklı bütün manevi ve maddi gücü harekete geçirmek, insanları, yaşama ve çalışma şartlarına yön verici duruma getirmek istediği için de devrimcidir.</p>

  <p class="normal">Sağdan Ayrımlar</p>

  <p class="normal1">Ortanın solunda tutum ve davranış, sağındaki akımlardan ayrıdır. Çünkü ortanın solunun devrimciliğine karşılık, aşırı sağ gericidir; sağ, tutucudur; orta, durucu veya evrimcidir.</p>

  <p class="normal1">Ortanın solunda tutum ve davranış, sosyal adaletçiliği ile de sağındaki akımlardan ayrılır. Çünkü bu akımlar, bazı insanların, para veya mülkten, mevki veya ünden aldıkları güçle, başka insanları ezip sömürmelerine, başka insanlardan üstünmüş gibi görünmelerine imkân verirler.</p>

  <p class="normal1">Ortanın solunda tutum ve davranış, demokrasiye bağlılığı ile de sağındaki akımlardan ayrılır. Çünkü bu akımlar, biçimsel bir demokrasiyi benimsedikleri zaman bile insan düşünce ve iradesini baskı altında tutan, düşünce özgürlüğünü kısan, ekonomik veya sosyal, kişisel veya dinsel güçlere dayanırlar.</p>

  <p class="normal">Aşırı Soldan Ayrım</p>

  <p class="normal1">Ortanın solunda tutum ve davranış, aşırı soldan da bazı keskin çizgilerle ayrılır ve sağındaki bütün akımların olduğu kadar, aşırı solun da karşısındadır.</p>

  <p class="normal1">Üstelik toplumun aşırı sola kaymasını önlemede, sağındaki bütün akımlardan daha etkilidir.</p>

  <p class="ortayazi">*</p>

  <p class="normal1">Ortanın solunu, aşırı soldan, komünizmden ayıran başlıca unsur, demokratik oluşudur.</p>

  <p class="normal1">Demokrasinin siyasal unsurları arasında yer alan düşünce özgürlüğü olmaksızın, seçim serbestliği olmaksızın, halkın ve özerk kurumların iktidarı sınırlama yetkisi ve gücü olmaksızın, insanlar özgür sayılamazlar ve insan kişiliği serbestçe gelişemez.</p>

  <p class="normal1">Aşırı solda bu unsurlar yoktur. Ortanın solunda bir siyasal düzen ise bu unsurlara en geniş ölçüde yer verir.</p>

  <p class="ortayazi">*</p>

  <p class="normal1">Aşırı sol, gelecek kuşakların mutluluğu ve özgürlüğü gerekçesiyle yaşayan kuşakların mutluluğunu ve özgürlüğünü erteler. Bu gerekçeyle devlete, bir süre için de olsa (o süre henüz hiçbir komünist ülkede sona ermemiştir ve sona erecek gibi de görünmemektedir), halkı ezme, halkı köle gibi çalıştırma yetkisini tanır.</p>

  <p class="normal1">Ortanın solunda bir devlet anlayışına göre ise devlet, yaşayan insanları da gelecek kuşaklar kadar gözetir ve sayar.</p>

  <p class="normal1">Aşırı solda, devletin; ortanın solunda ise halkın egemenliği vardır.</p>

  <p class="normal1">Ortanın solu anlayışına uygun devlet, gerçek bir halk devletidir.</p>

  <p class="normal1">Böyle bir devlette halk, devletin yönetimine ve denetimine en geniş ölçüde katılır ve demokrasi kuralları çalışma hayatının bütün kesimlerine uygulanır.</p>

  <p class="ortayazi">*</p>

  <p class="normal1">Demokrasiye bağlılık, siyasal alanda olduğu gibi ekonomik ve sosyal alanda da aşırı soldan ayrı bir tutum gerektirir.</p>

  <p class="normal1">Demokrasiyi yaşatabilmek için devletin insanları ezebilecek, özgür düşüncelileri çalışma serbestliğinden veya yaşama hakkından yoksun bırakabilecek kadar güç kazanması önlenmelidir.</p>

  <p class="normal1">Bunu önlemenin çarelerinden biri, aşırı soldan farklı olarak, teşebbüs özgürlüğüne ve özel mülkiyete yer vermektir.</p>

  <p class="normal1">Fakat teşebbüs özgürlüğü ve mülkiyet hakkı olan yerlerde mutlaka demokrasi olmaz.</p>

  <p class="normal1">Ortanın solunda bir insanlık anlayışı, insanın devlete de belirli ellerde toplanacak servete de köle olmasını kabul etmez.</p>

  <p class="normal1">Ortanın solunda tutum ve davranış, teşebbüs özgürlüğü ve mülkiyet hakkı uğrunda demokrasiye bağlı değil; fakat demokrasi uğrunda teşebbüs özgürlüğüne ve mülkiyet hakkına saygılıdır ve bu saygı, sosyal adalet ve toplum yararı ile insanlık onuru ve demokrasi ile bağdaşabilecek ölçüler içindedir.</p>

  <p class="normal1">Ama bu ölçüler içinde sürekli ve kesindir.</p>

  <p class="ortayazi">*</p>

  <p class="normal1">Teşebbüs özgürlüğünün ve mülkiyet hakkının bu ölçülere uygun olabilmesi için;</p>

  <p class="normal1">• Çalışanların hakları ve güvenliği korunmalıdır,</p>

  <p class="normal1">• Çalışanlar, kendi tasarruflarıyla toplu yatırımlara yöneltilmeli ve bu yatırımlarla kurulacak halk teşebbüsleri, özel kesimin hakim unsuru olmalıdır,</p>

  <p class="normal1">• Üreticiler, kendileriyle halk ve esnaf arasında aracı zümrelere ihtiyaç kalmayacak biçimde örgütlenmelidir,</p>

  <p class="normal1">• Vergi ve kredi siyasetiyle ve bağlayıcı bir plânla, özel teşebbüs kamu yararına yönlendirilip denetlenmelidir,</p>

  <p class="normal1">• Devlet kesimi, halkçı bir ekonomik ve sosyal politikaya önderlik edebilecek ve kalkınmanın hızlanması için gerekebilecek ölçüde güçlü olmalıdır,</p>

  <p class="normal1">• Tabiatın sınırladığı ve çalışan halk topluluklarının geçimlerinin bağlı bulunduğu toprakta ve suda, mülkiyet ve tasarruf hakkı belirli ellerde toplanmamalı; dengeli ve âdil olarak, o halk toplulukları arasında dağılmalıdır,</p>

  <p class="normal1">• Toplum için önem taşıyan tabii kaynaklarda, mülkiyet ve tasarruf hakkı, halk adına devlette olmalıdır.</p>

  <p class="normal">Sınıf Görüşü</p>

  <p class="normal1">Ortanın solunda bir insanlık anlayışı, sağındaki bütün akımlardan ve aşırı soldan, sınıf konusunda da ayrılır.</p>

  <p class="normal1">Ortanın solunda bir ekonomik ve sosyal siyasetle;</p>

  <p class="normal1">• Gelirler arasında dengesiz ve adaletsiz ölçülere varan büyük farklılaşmalar giderileceği ve önleneceği için sınıflar arası duvarlar alçalır,</p>

  <p class="normal1">• Çalışanlar aynı zamanda toplu yatırımlar yapacakları için bu duvarlar aşılarak, sınıflar arası kaynaşma sağlanır,</p>

  <p class="normal1">• Her insanın emeği, insanlığa ve topluma yararlığı ile ve kendisine yüklediği maddi veya manevi yükle orantılı olarak değerlendirileceği için sınıf kavramından doğan ve insanlık onuruyla bağdaşmayan itibar ölçülerinin yerini emeğe, yararlığa, üreticilik ve yaratıcılığa dayanan itibar ölçüleri alır.</p>

  <p class="ortayazi">*</p>

  <p class="normal1">Ortanın solunda bir insanlık anlayışının; sınıf ayrılıklarını, demokratik, barışçı ve halkçı yollardan böylece eritmek ve toplum yapısını, sınıf ayrılıklarından daha sağlam, daha birleştirici ve daha insanca bir temele dayandırmak istemesine karşılık; aşırı sol, bir sınıfın başka sınıfları yıkıp yok ederek hakim duruma gelmesini sağlamaya çalışır.</p>

  <p class="normal1">Sağdaki akımlar, sınıflaşmaya ve sınıflar arası sürtüşmeye imkân ve hız vermedikleri için aşırı solun istediği sınıf çatışmasına zemin hazırlamış, yol açmış olurlar.</p>

  <p class="normal1">Ortanın solu ise bu yolu kapatır.</p>

  <p class="normal1">Onun için dünyanın her yerinde, aşırı soldakiler ortanın solunu, kendilerine en büyük engel olarak, bir “oyunbozan” olarak görürler.</p>

  <p class="normal">Sonuç</p>

  <p class="normal1">Ortanın solu, insana en üstün değeri veren; insan kişiliğinin gelişmesini her türlü baskı ve engellerden kurtarmak isteyen; insanların manevi ve maddi gücünü imkân eşitliği içinde harekete geçirmeyi sağlayan; insanlık onuruyla, özgürlükle, sosyal adaletle bağdaşamayacak etkenleri ve yöntemleri reddeden ve maddi yoksulluğun da manevi yoksunluğun da herkes için sona ereceği, insanca bir toplum düzenini insanca usûllerle kurmaya çalışan bir tutum ve davranıştır.</p>
</body>
</html>
