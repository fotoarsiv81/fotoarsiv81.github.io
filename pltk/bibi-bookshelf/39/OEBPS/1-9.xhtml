<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>1-9</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:8295e422-e45b-43b4-871e-ec0a3a091f9a"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-8">ALTINCI BÖLÜM : YENİ AŞKIN DEVLET  </p>
			<p class="ort">I  </p>
			<p class="paragraf">Türkiye’de 1980 askerî müdahalesini ortaya çıkaran kriz çok yönlü bir olgu idi diğer hususlar meyanında ekonomik çöküşü, toplumda yaygın şiddeti ve Atatürkçü düşüncenin temel ilkelerinden sekülarizme karşı açıkça meydan okumayı içermekteydi. Müdahale, Milli Selamet Partisi tarafından örgütlenen ve katılımcılarının önemli bir bölümünün İstiklal Marşı’nın çalınışı sırasında saygı duruşunda bulunmayı reddettikleri son derece provokatif bir siyasal toplantının hemen ardından yapıldı. Fakat ordunun gözünde, krizin tüm bu boyutları bir temel sorunda düğümlenmekteydi: Siyasetin keskin uçlarını giderecek “aracı yapı”ların bulunmaması ve üstelik aşkın devletin neredeyse bütünüyle aşınmış olması.  </p>
			<p class="paragraf">Kendi içinde kilitlenmiş Parlamento, altı ay boyunca Cumhurbaşkanı seçmeyi başaramamıştı. Üç yıl boyunca Büyük Millet Meclisi’nde iki büyük siyasal parti, kabul edilemez siyasal oyunlar ile hükümette kalmayı başarmıştı. Cumhuriyet Halk Partisi’nin Başkanı Bülent Ecevit, Ocak 1978’de Adalet Partisi’nden ayırmayı başardığı bir düzine milletvekilinin her birine yeni oluşturulmuş bir bakanlık vererek hükümeti kurmuştu. Fakat, bir buçuk yıl sonra ayrılıkçı gruptan bazıları, CHP’den ayrılınca bu defa Ecevit hükümeti düşmüştü. Daha sonra, Adalet Partisi lideri Süleyman Demirel, parlamentoya hesap verme durumunda olmayan bir azınlık hükümeti kurmuş ve hattâ, diğer yasama işlerinin yürütülmesini engellemek amacıyla cumhurbaşkanlığı konusundaki kararsızlığı uzatmaya çalışırmış izlenimini uyandımıştı.  </p>
			<p class="paragraf">12 Eylül 1980’den önce bir yıl boyunca generaller, siyasetçileri kamu düzeninin ve kanun hâkimiyetinin sağlanması ve ekonominin yıkıntıdan kurtulabilmesi için görüş farklılıklarını bir tarafa bırakıp, birlikte çaba göstermeleri konusunda tekrar tekrar uyardılar.<span class="dipp"><a class="_idFootnoteLink" href="#footnote-225-564" id="footnote-225-564-backlink">564</a></span>Her defasında iki büyük siyasal partinin birbirleri ile rekabetlerini aşamadıkları, üstelik Demirel ve Ecevit’in birbirlerine karşı derin bir güvensizlik içinde oldukları ve dolayısıyla milli bir koalisyon kuramadıkları görüldü. Nitekim ordu müdahale edince Dodd’un değerlendirmesi şu olmuştur: “Ordu müdahalede bulunduğu için eleştirilemez... Şiddet kolaylıkla daha da denetlenemez hale gelebilir ve şiddete yol açacak nedenler giderek artabilirdi. Birilerinin bu gidişata dur demesi gerekiyordu... Ordu, siyasetçilerin bu sorunlara son vermek için hiçbir adım atamayacakları ve aynı zamanda atmayacakları sonucuna vardıysa bundan dolayı eleştirilmeleri haksızlık olur.”<span class="dipp"><a class="_idFootnoteLink" href="#footnote-225-565" id="footnote-225-565-backlink">565</a></span>Gerçekten Generaller, mevcut siyasal çerçeve içerisinde hiç umut kalmadığına karar verdiler ve harekete geçtiler.  </p>
			<p class="paragraf">Generallere göre, sivil hükümetlerin kararlı bir şekilde sorunların üzerine gidebilmelerini engelleyen iki neden vardı. Bunlardan biri, 1961 Anayasası’nın siyasal sürece getirdiği bir takım sınırlamalar idi. Ordu, 1971 müdahalesi sonrasında bir dizi anayasal değişikliği yapılmasına önayak olurken, söz konusu Anayasanın “özellikle” liberal ilkelerinden memnun olmadığını dile getirmişti. 1980 askerî müdahalesinden sonra, 1971 değişikliklerinin de gerekli hükümet otoritesini sağlamakta yetersiz kaldığı ve bu defa niteliksel bazı değişikliklerin zaruri olduğu sonucuna varıldı. Orduya göre, hükümetin kararlı biçimde hareket etmesini engelleyen ikinci faktör daha açıktı. Bu da, siyasal partilerin çalışabilir bir koalisyon hükümeti kurmada gösterdikleri yetersizlikleriydi.<span class="dipp"><a class="_idFootnoteLink" href="#footnote-225-566" id="footnote-225-566-backlink">566</a></span>  </p>
			<p class="paragraf">1960’lar ve 1970’ler boyunca eski bürokratik merkezin öğelerinden biri olan ordu, yeni siyasal seçkinler karşısında özerkliğini ve egemenliğini koruyabilmişti.<span class="dipp"><a class="_idFootnoteLink" href="#footnote-225-567" id="footnote-225-567-backlink">567</a></span>Geçmişte tamamen etkisiz olan “çevre” kıpırdanmaya başlamış ancak sonuç, etkin bir sivil toplum olmamış, çevreyi oluşturan her kesimin neredeyse yalnızca kendi özgün çıkarlarının peşinde koştuğu toplumsal bir yapı olmuştu. Siyasal partiler de, ülkenin refahından ziyade, özgün çıkarlara cevap vermeye daha fazla önem verir olmuşlardı. Bu gelişmeler karşısında ordu, giderek sadece kendisinin genel çıkarı gözetebileceğini düşünmeye başlamıştı.  </p>
			<p class="paragraf">Nitekim 1980 müdahalesinden yaklaşık bir buçuk ay sonra, Genel Kurmay Başkanı ve ülkeyi yönetmek üzere kurulan Milli Güvenlik Konseyi Başkanı Kenan Evren, ordunun kendisini en vatansever kurum ve subayların da kendilerini Atatürk’ün ideallerinin en hararetli savunucusu ve koruyucu olarak gördüklerini ifade etti: “Türk Silahlı Kuvvetleri’nin Atatürk’ten miras aldıkları Türkiye Cumhuriyeti’ni vatan hainlerinin eline bırakılmasına asla izin vermeyeceğini belirttim. Hiç kimsenin ordunun bu konudaki azmini gözardı etmemesini ve ordudan kötü amaçları için faydalanmaya kalkışmamalarını ifade ettim. Fakat beni anlamadılar. Aksine, Silahlı Kuvvetlere sızabileceklerini, orduyu bölebileceklerini ve böylece iğrenç amaçlarını gerçekleştirebileceklerini düşünme hatasına düştüler. Onlara göre, en önemli şey milletin bir bütün olarak refahı değil, siyasal partilerinin özgün çıkarları idi. Türk Silahlı Kuvvetleri’nin yegâne varoluş nedeni, ülkeyi bölünmez bir bütün olarak hem iç hem de dış düşmanlara karşı korumak, ülkenin daima güvende ve vatandaşlarının mutlu olmasını ve refah içinde tutulmalarını sağlamaktır.”<span class="dipp"><a class="_idFootnoteLink" href="#footnote-225-568" id="footnote-225-568-backlink">568</a></span>  </p>
			<p class="paragraf">Evren’e göre, müdahale sonrasında Türk Silahlı Kuvvetleri’ nin kendisi için uygun gördükleri rol, siyasetin üstünde ve dışında kalmak ve Türk devletini hem iç hem de dış düşmanlarına karşı korumaktı. Silahlı Kuvvetler içerisinde siyasallaşma ve hizipleşme her ne pahasına olursa olsun engellenmeliydi. Bu, ordunun devlet işleri ile ilgilenmeyeceği anlamına gelmiyordu. Nitekim 1982 Anayasası, eski duruma oranla, ordunun siyasal hayatta daha etkin bir rol oynamasını mümkün kılacaktı. 1971 Muhtırasından önce, Milli Güvenlik Kurulu, Bakanlar Kurulu’ na “bilgi sunma” ile mükellefti. Kurul’un yetki alanı, 1971 Muhtırası’ndan sonra Bakanlar Kurulu’na “tavsiyede bulunmak” şeklinde genişletildi. 1982 Anayasası’nın 118. maddesine göre ise, Bakanlar Kurulu’na, “Milli Güvenlik Kurulu’nun Devletin varlığı ve bağımsızlığı, ülkenin bölünmez bütünlüğü ve toplumun huzur ve güvenliğinin korunması için gerekli önlemlerin alınmasına dair kararlarını öncelikle” göz önüne almak zorunluluğu getirildi.  </p>
			<p class="paragraf">1980-1983 arası Evren, bir çok defa, ordunun Türkiye’deki siyasal yapılanmadaki rolü hakkındaki görüşlerini daha da ayrıntılı biçimde dile getirdi. Çok partili dönemde, üçüncü defa ordunun müdahalede bulunmaktan başka seçeneğinin kalmadığını belirtti. Fakat ordunun kışlasında kalması önerisine, özellikle de bu öneri demokrasinin yozlaşması ve Türkiye’yi yok olmanın eşiğine getirmekle suçlanan kişilerden geliyor ise, hiç de sıcak bakmadığını ifade etti. Devletin ve toplumun bir koruyucudan mahrum olmadığını, ayrıca, ordunun, Anayasanın ve Türk milletinin kaderini ve geleceğini bu ülkenin düşmanlarının insafına bırakamayacağını belirtti.  </p>
			<p class="paragraf">Bu yorumlar, Dodd’un Türkiye’de ordunun geleneksel rolü ile ilgili görüşünü haklı çıkarmaktadır. Dodd’a göre Türkiye’de ordunun ayırıcı özelliği “... devlet işlerini gün be gün yönetme arzusundan ziyade devlete yakınlık”tır.<span class="dipp"><a class="_idFootnoteLink" href="#footnote-225-569" id="footnote-225-569-backlink">569</a></span>Bu gelenek, 19081918 İttihat ve Terakki dönemine kadar geri gider. İttihat ve Terakki döneminde, sürekli olarak orduyu siyasetin dışında tutma çabaları olmuştu. Ordu da, hükümetin bütçesini denetlemesine ve dolayısıyla orduyu kontrol etmesine karşı direnmişti. Ordunun amacı, hem bağımsızlığını korumak hem de siyaset ile arasına bir mesafe koymaktı. Siyasette daha aktif ama dolaylı rol oynamayı tercih ettiği zaman ise, bunu partiler üstü Bakanlar Kurulları kurulmasını sağlayarak gerçekleştirmeye çalışmıştı.<span class="dipp"><a class="_idFootnoteLink" href="#footnote-225-570" id="footnote-225-570-backlink">570</a></span>  </p>
			<p class="paragraf">Daha önce değinildiği gibi, tek partili dönemde, ordu, Atatürk ve İnönü tarafından bir kez daha dikkatli bir biçimde siyaset dışında tutuldu. Fakat her ikisi de son kertede her zaman orduyu “göreve” çağırabileceklerini biliyorlardı. Aslında bir söylentiye göre, Cumhuriyet Halk Partisi 1950 yılındaki genel seçimleri kaybettiğinde ordunun üst kademeleri İsmet İnönü’ ye, eğer iktidarı yeni seçkinlere devretmek istemezse emrinde olduklarını söylemişti.  </p>
			<p class="paragraf">Çok partili dönem boyunca, Türkiye’nin siyasal hayatı aşırı araçsallığa kaydıkça ordunun siyasetteki rolü yavaş yavaş artmasına rağmen, ordu ve siyaset arasındaki hassas dengeyi koruma geleneği yine de devam etti. Bir yandan, yukarıda Dördüncü Bölümde belirtildiği üzere, ordu “ülkenin gerçek çıkarları zorunlu kılmadıkça” siyasete müdahale etmeye istekli değildi. Diğer yandan, Dodd’un da gözlemlediği gibi, 1961’den beri Türkiye’nin siyasal hayatı “her zaman ordunun gözetimi altında olmuş; özerk bir liberal demokrasi gelişememişti. Bu, özellikle 1971’den beri böyleydi.”<span class="dipp"><a class="_idFootnoteLink" href="#footnote-225-571" id="footnote-225-571-backlink">571</a></span>Gerçekten de, bazı önemli kararlar sürekli olarak yalnızca orduya danışılarak değil fakat aslında ordu ile uzlaşılarak alınmaktaydı. Örneğin, 1964 yılındaki Kıbrıs müdahalesi gibi savaş ve barış konuları ve yabancı ülkeler ile yapılan temel ittifaklar ordunun onayı olmadan sonuçlanamazdı.<span class="dipp"><a class="_idFootnoteLink" href="#footnote-225-572" id="footnote-225-572-backlink">572</a></span>Diğer yandan ordu, partiler üstü kalmayı tercih etti. Örneğin, 1979 Ağustos’unda o dönemin Başbakanı olan Cumhuriyet Halk Partisi lideri Bülent Ecevit’in, Silahlı Kuvvetlerin başına Cumhuriyet Halk Partisi’ni destekleyen ya da ideolojisini benimseyenleri getirmeyi umduğu bildirilmişti. Fakat terfiler ve atamalar için nihai tavsiyeleri yapan Askerî Şura, üst düzey rütbeler için tarafsız olduğu bilinen subayları terfi ettirdi. Dolayısıyla ordu, diğer bütün kamu kurumlarından farklı olarak siyasallaşmadı ve bölünmedi.<span class="dipp"><a class="_idFootnoteLink" href="#footnote-225-573" id="footnote-225-573-backlink">573</a></span>  </p>
			<p class="paragraf">Diğer kurumlar ile karşılaştırıldığında, Türkiye’de ordunun ayırt edici yanı, çok erken ve çok kapsamlı bir değişim geçirmesine rağmen, yine de kendine has tarihsel sürekliliğini ve kolektif kimliğini koruyabilmesidir.<span class="dipp"><a class="_idFootnoteLink" href="#footnote-225-574" id="footnote-225-574-backlink">574</a></span>Ordunun 1960’lar ve 1970’ lerde ideolojik kutuplaşma ve siyasal bölünmeden etkilenmesi kaçınılmazdı. Buna rağmen, kendine has eğitim geleneği<span class="dipp"><a class="_idFootnoteLink" href="#footnote-225-575" id="footnote-225-575-backlink">575</a></span> ve süregelen “kurum ruhu” (esprit de corps) sayesinde üyelerinin birbirlerine güçlü bir biçimde kenetlendiği ve birbirine son derece bağlı olduğu bir kurum olarak kaldı ve siyasete temelde “rasyonel” yaklaşımını korumaya devam etti.<span class="dipp"><a class="_idFootnoteLink" href="#footnote-225-576" id="footnote-225-576-backlink">576</a></span>  </p>
			<p class="paragraf">Dodd da daha sonraki bir çalışmasında, ordunun bu kendine has yönelimine gönderme yaptı ve bu yaklaşımın kökeninin Atatürkçü düşüncenin rasyonalist versiyonu olduğunu belirtti: “Ordu demokrasiyi korumaya devam etmiştir çünkü ordu hiç değilse yakın zamana kadar, liberal ve demokratik sistemin en azından rasyonalite ve âlicenaplık boyutlarına vurgu yapan on dokuzuncu yüzyıl demokrasi anlayışına sahipti.”<span class="dipp"><a class="_idFootnoteLink" href="#footnote-225-577" id="footnote-225-577-backlink">577</a></span>  </p>
			<p class="paragraf">Dodd, ayrıca ordunun sosyo-ekonomik konulara rasyonel ve partizan olmayan yaklaşımından da söz etmiştir: “Anti-komünist değiller, çünkü olabilecek en gerçek anlamda burjuvalar. Açıkçası [1970’lerden 1980’lerin ortasına kadar], ordunun serbest piyasa ekonomisinden çıkarı var, kendi fonlarıyla ekonominin önemli bir kısmına yatırım yaptılar. Fakat bu da rasyonel bir karardır; özel girişime duyulan tutkulu bir inançtan kaynaklanmamaktadır.”<span class="dipp"><a class="_idFootnoteLink" href="#footnote-225-578" id="footnote-225-578-backlink">578</a></span>Dodd’un burada sözünü ettiği, Ordu Yardımlaşma Kurumu (OYAK), Türkiye’nin siyasal hayatı üzerine çalışanlardan bazılarının ileri sürdüğü gibi,<span class="dipp"><a class="_idFootnoteLink" href="#footnote-225-579" id="footnote-225-579-backlink">579</a></span> “ordu ve burjuvazi arasındaki “organik bağlar” olduğunu kanıtlamaktan daha çok ordunun, başka kurumlara bağımlılığını azaltmak için sürdürdüğü çabaların bir parçası olarak görülmelidir. Ordu, 1980’de üçüncü defa müdahalede bulunduğunda, bu eylemi kendini koruyucusu atadığı devlet ile olan uzun tarihsel ilişkisinin bilinci içinde gerçekleştirdi.  </p>
			<p class="paragraf">Türkiye’nin siyasal hayatı üzerine çalışanların bir bölümü, bu son konuda hemfikirdir. Harris, 1980 askerî müdahalesini incelediği çalışmasında, 1980 öncesinde ordunun birkaç defa partiler-üstü siyaset çağrısı yaptığını belirtmiştir. Harris, “1980 öncesinde siyasal partilerin sergilediği birçok sorumsuzluk örneğini” sıralar, fakat sonuç itibariyle, parti rekabeti ve seçimlerin Türkiye’de siyasal meşruiyetin ayrılmaz bir parçası olduğunu söyler. Dolayısıyla, ordu ancak sivil yönetimlerin önemli siyasal problemler ile başa çıkamadıklarına dair yaygın bir kamuoyu oluştuğu zaman müdahale edebilir ve edecektir.<span class="dipp"><a class="_idFootnoteLink" href="#footnote-225-580" id="footnote-225-580-backlink">580</a></span>Generaller, 1980 müdahalesinin demokrasiyi yıkmak değil yeniden kurmak için bir hareket olduğunu ifade ettiklerinde pek çok bilimci, Türkiye’de kamuoyunun geniş bir kesiminin bu sözlerin doğruluğuna inandığını öne sürmüştür.<span class="dipp"><a class="_idFootnoteLink" href="#footnote-225-581" id="footnote-225-581-backlink">581</a></span>Dodd’a göre, temelde ordu, “itidalsiz, kendi çıkarları peşinde koşan ve ileriyi göremeyen siyasetçilerin bıraktığı karmaşıklığı” temizlemek için müdahalede bulunmuştur.”<span class="dipp"><a class="_idFootnoteLink" href="#footnote-225-582" id="footnote-225-582-backlink">582</a></span>Sunar ve Sayarı da, 1980 sonrası askerî yönetim ile Eski Roma’da rastlanmış olan “olağanüstü hal yönetimi”nin arasında benzerlik görmüşler, Türkiye’deki 1980 sonrası askerî rejiminin Güney Amerika’da görülen bürokratik-otoriteryanizmin eşdeğeri olmadığını düşünmüşlerdir. Eski Roma’da en yüksek mertebedeki bir yönetici, olağanüstü şartlar ortaya çıktığında acil sorunlar ile ilgilenmek üzere kısa bir süre için yönetime getirilebilirdi. Söz konusu yönetici, önceki yönetim biçiminde bazı değişiklikler yapabilirdi ancak önceki yönetim biçimini toptan değiştirmeleri beklenmezdi. Benzer şekilde, Sunar ve Sayarı, Türkiye’nin demokrasinin pekiştirilmesi konusunda bir kriz yaşadığını ancak rejimin tamamen ortadan kaldırılması gibi bir durum ile karşı karşıya kalınmadığı sonucuna varmışlardır.<span class="dipp"><a class="_idFootnoteLink" href="#footnote-225-583" id="footnote-225-583-backlink">583</a></span>  </p>
			<p class="paragraf">  </p>
			<p class="ort">II  </p>
			<p class="paragraf">Aşağıda daha ayrıntılı bir şekilde açıklanacağı gibi, 1980-1983 askerî rejimi, önceki yönetim biçimini değiştirdi. Hemen belirtmek gerekir ki, zaman zaman ileri sürülenin aksine, ne daha öncekilerin ne de 1980-1983 askerî rejiminin Güney Amerika tipi bürokratik-otoriteryanizm ile uzaktan yakından bir benzerliği yoktur. Ordu, gerçekten “itidalsiz, kendi çıkarları peşinde koşan ve ileriyi göremeyen siyasetçilerin yarattığı karmaşayı” temizlemeyi amaçlamıştı. Nihai amaç, kısmen de aşkın devlet idi. Ordu’nun Türkiye’de kurmaya çalıştığı siyasal rejim ayrıca kısmen-araçsal olarak da adlandırılabilir. Bu özgün durumu açıklayan başka alternatif terimler olmadığı için burada bu muğlak terimleri kullanmak zorunda kalınmıştır. Bu kitapta kullanılan siyasal sistemler tipolojisi açısından, Türkiye’de 1980 sonrası askerî rejimin karma bir sistem kurmaya çalıştığı ileri sürülebilir.  </p>
			<p class="paragraf">Karma bir sistem olgusunun ortaya çıkışı, 1970’lerde aşırı araçsallığa dönüşen siyasal hayatın yerine ordunun ılımlı bir araçsal sistem yaratma amacından kaynaklanmaktaydı. Bu açıdan bakılırsa, Sunar’ın ve Sayarı’nın yaşananın, “bir rejimin çöküşü değil demokrasinin pekiştirilmesi” girişimi olduğu gözlemleri isabetlidir.<span class="dipp"><a class="_idFootnoteLink" href="#footnote-225-584" id="footnote-225-584-backlink">584</a></span>1980-1983’te ordu, Atatürkçü düşüncenin bürokratikleştirilmiş yorumu ile değil, orijinal haline uygun biçimde hareket etmiş görünmektedir. Daha önceki iki askerî müdahalede, özellikle 1960 müdahalesinde, Atatürkçü düşüncenin bürokratikleştirilmiş yorumu yönlendirici bir rol oynamıştı.  </p>
			<p class="paragraf">Ordu, 1980 müdahalesinden önce Türkiye’nin siyasal hayatının, ılımlı araçsalcılığın olmazsa olmaz koşulu olarak gördüğü, herhangi bir ihtilaf durumunda arabuluculuk rolü oynayan, ara yapılardan yoksun olduğu sonucuna vardı. 1980’e giden yıllarda Türkiye’de bu rolü oynayacak ne sivil toplumsal yapılar, ne de bürokratik yapılar kalmıştı. Dolayısıyla, ordu, ara yapıların yokluğunun yarattığı boşluğu kendisinin doldurabileceği sonucuna vardı. Ordu’nun meydana getirmeye çalıştığı rejimin aşkın olan yanı, sivil olmayan bir kurumun, sözde-aracı yapı kisvesi altında olsa bile, kendisini topluma empoze etmesiydi. Rejimin, aynı zamanda, araçsalcı özellikleri de vardı. Özellikle iktisadi konularda, ordu, Atatürkçü düşüncenin bürokratikleşmiş yorumunu bu defa benimsememiş ve Atatürkçülüğü bir düşünce olarak değil fakat bir düşünce biçimi olarak benimseme eğilimi göstermişti. Şimdi bu genellemelerin daha ayrıntılı bir biçimde tartışılması gerekmektedir.  </p>
			<p class="paragraf">1980 askerî müdahalesi ile, sivil toplumsal olmayan bir kurumun siyasal yapılanmaya tekrar hâkim olmaya başlaması sonucu aşkın devlet, Türkiye’nin siyasal hayatında yeniden sahne alıyordu.<span class="dipp"><a class="_idFootnoteLink" href="#footnote-225-585" id="footnote-225-585-backlink">585</a></span>Orduyu harekete geçmeye sevkeden belli başlı unsurlar, müdahale sabahında yayımlanan ilk bildirgede şu şekilde özetlenmişti: “Ülkenin bütünlüğünü korumak, milli birliği ve kardeşliği sağlamak, iç savaşa ve kardeş kavgasına son vermek ve savaşın yeniden başgöstermesini önlemek, devletin varlığını ve otoritesini yeniden tesis etmek ve demokratik düzenin düzgün işleyişini engelleyen faktörleri ortadan kaldırmak.”  </p>
			<p class="paragraf">Bildirge, ayrıca, devletin prestijinin yıpratılmasına izin verilmiş olduğunu belirtmişti. Hem bu bildirge hem de yukarıdaki alıntıda devletin “varlığı” ve “otoritesi” arasındaki yapılan ayırım, aşkın devlet istemini açıkça ortaya koymuştu. Bu özlem pek çok kamu açıklamalarında, özellikle General Evren’in Ekim 1981’de Danışma Meclisi’nin açılış konuşmasında daha da net bir biçimde ortaya çıktı: “İnsan hakları ve özgürlükleri korumaya ve genişletilmeye çalışılırken, devletin de belirli hakları ve yükümlülükleri olduğu unutulmamalıdır. Devleti güçsüz ve etkisiz bir konuma getirmeye hakkımız yoktur. Devlet, yalnızca toplumsal güçlerin tercihlerine göre işleyen, yani aciz, bir duruma düşürülemez...Vatandaşlar, düşünce ve vicdan özgürlüğüne sahip olduklarını bilmelilerdir. Fakat, bu özgürlüklerin sınırları vardır; ayrıca, bireyler bir kolektivite oluştururlar ve bu sıfatları ile bir devlet kurmuşlardır. Söz konusu devlet, bireyleri korur. Bu devletin de kendi iradesi ve egemenliği vardır. Bireysel özgürlükler devletin iradesi ve egemenliği var olduğu müddetçe korunabilir. Eğer devletin iradesi ve egemenliği baltalanırsa, o zaman bireysel özgürlükleri garanti altına alacak olan tek varlık ortadan kalkmış olur.”  </p>
			<p class="paragraf">Ordu tarafından altı çizilen ikinci önemli nokta, milli birlik idi. Aracı bir yapı olarak hareket edecek olan ordunun temel işlevi millî birliği korumak olacaktı. Bu konuda yapılan bir çok beyanatın bir örneği, Evren tarafından yukarıda alıntısı yapılan konuşmadan altı gün sonra, Cumhuriyet’in elli sekizinci yıldönümü kutlamalarında yaptığı şu konuşmadır: “Türkiye Cumhuriyeti’nin temelinde yatan şey, ... ‘Ne mutlu Türküm diyene’ özdeyişinin sahibi Atatürk’ün ulvi felsefesidir. Bu felsefe, inanç, ırk ve din farklarını gözönüne almaksızın, kendisini Türk kabul eden herkesi Türkiye Cumhuriyeti devletinin vatandaşı olarak kabul eder. Toprak ve ulus bütünlüğü gerçek ifadesini ve anlamını bu sözlerde bulur. bu felsefe, demokratik rejim ile mükemmel bir ahenk içindedir ve sağlıklı bir ulus inşasına katkıda bulunur... [Dolayısıyla], demokratik rejim, bölücü değil birleştirici bir unsurdur.”  </p>
			<p class="paragraf">Ordu, 12 Eylül 1980 öncesinde varolan demokrasinin, Türkiye’nin siyasal hayatını ve geleneksel olarak o hayatın önemli bir boyutu olarak görülen bürokratik merkezi un ufak ettiğini düşünüyordu. Dolayısıyla, yeniden genel çıkarların “küçük partizan siyasete feda edildiği” bir siyasal rejime dönülmesini istemedi. Ordu, bundan böyle ülkenin bölünmez bütünlüğünün korunacağından ve genel çıkarın gözardı edilmeyeceğinden emin olmak istiyordu. Bu nedenden dolayı, Sunar’ın ve Sayarı’nın söz konusu ettikleri “demokrasinin pekiştirilmesi”, hem 1980 öncesinin aşırı araçsalcı rejiminden ve hem de Atatürk-sonrası seçkinlerin bürokratik aşkıncılığından farklı olmalı idi.  </p>
			<p class="paragraf">Bu yeni rejimin, Türkiye’nin 1970’lerdeki demokrasisini yeniden canlandırmayacağı, Evren’in 22 Mayıs 1981’de bir BBC muhabirinin sorusuna verdiği cevapta oldukça net bir biçimde ifade edilmiş. Evren şöyle demişti: “Demokrasinin restorasyonundan bahsetmeyeceğim. Bunun yerine ‘demokrasinin yeniden inşâsı’ ibaresini kullanıyorum. Demokrasinin tamir edilmesi, 12 Eylül öncesindeki demokrasiye geri dönüş anlamına gelir.” Aynı husus Danışma Meclisi’nin Kuruluşu Hakkındaki Kanun’un Gerekçe bölümünde de işaret edilmişti: “11 Eylül 1980 günkü mevcut şartlar ve bu şartların altında yatan nedenler gözönüne alındığında, 12 Eylül 1980 operasyonunun amacı ‘demokrasiye dönüş’ değil, sağlıklı ve çalışabilir bir demokratik düzeni yeniden kurmaktır.”  </p>
			<p class="paragraf">Kısacası, ordu Eylül 1980 öncesinde Türkiye’de varolan demokrasiyi kabul edilmez bir durum olarak görmüş ve bu husus ile siyasal partileri ve özellikle liderlerini doğrudan sorumlu tutmuştu. Her ne kadar en önemli iki siyasal lider, Ecevit ve De-mirel, tutuklandıktan bir ay sonra serbest bırakılmışlarsa da bu iki liderin şartlı tahliye kararı her iki liderin de aktif siyasal faaliyetten uzak kalmasına bağlı idi. Bu karardan bir yıl sonra, Danışma Meclisi’nin toplandığı gün, Türkiye’nin siyasal hayatında ağırlıklı bir yeri olmuş olan Cumhuriyet Halk Partisi de dâhil olmak üzere, mevcut siyasal partilerin hepsi kapatılmış ve mallarına el konulmuştu.  </p>
			<p class="paragraf">Bu hayli sert karar, ordunun, müdahale öncesinde siyasal partilerin devleti zayıflatmış (belki de devleti yıkıma götürmüş) olduğu, vatandaşlar arasındaki birliğin kaybolmuş bulunduğu ve siyasal partilerin kendi aralarındaki düşmanlığı körüklediği çizgisindeki görüşünün sonucunda alınmış olmalıydı. Bu nedenle, partiler arası rekabet de artık meşru sayılamazdı. Çünkü siyasal partiler, “kamu yararı ve genel refah’ın geliştirilmesi yolunda önemli hiçbir katkıda bulunmamışlardı.” Dolayısıyla, ılımlı araçsalcılığa katkıda bulunabilecek yeni ve değişik bir parti sistemi tesis etmek gerekliydi. Bu tür bir parti sistemi, isabetsiz bir demokrasi anlayışının sonucu olarak ortaya çıkabilecek derin toplumsal bölünmelerin üstesinden gelinebilmesi için zaruri idi.  </p>
			<p class="paragraf">Atatürkçü düşüncenin rasyonalist boyutunun bir yansıması olarak, Evren, siyasal partilerin oligarşik gruplar tarafından yönetildiğini ve bu grupların gerektiğinde durumun gerektirdiği inisiyatifi gösteremediklerini ileri sürdü. Evren’e göre, siyasal partiler daha “demokratik” bir biçimde örgütlenmeliydi; daha fazla katılım daha iyi, yani, daha rasyonel kararlar ile sonuçlanacaktı.  </p>
			<p class="paragraf">Evren, ayrıca, ülkenin geçmişten ders alabilecek yeni siyasal liderlere ihtiyacı olduğunu belirtti. Örneğin, 1980 öncesi siyasal partilerin, 1980 müdahalesinden sonra meydana getirilen Danışma Meclisini olumsuz etkilememesi gerekli idi. Böyle davranan partilerin yerine bölücülük yapmayacak, aksine Atatürk’ün çizgisinde hareket edecek yeni partiler getirilmeliydi. Olumsuz etkiyi ortadan kaldırmak için, eski partiler kapatılmalı, yıkıcı ideolojilere bağlı kalınmadan kurulacak olan yeni partiler, kendilerine ilham kaynağı olarak Atatürkçü düşünceyi model almalı idi.  </p>
			<p class="paragraf">Evren, bu konuyu Danışma Meclisi’nin açılış konuşmasında tekrar ele alarak, yeni seçim kanununun bizzat Anayasa kadar önemli olduğuna işaret etti. Siyasal partiler, 1961 Anayasası’ nın hükümlerini kendi amaçlarına uygun biçimde yorumlamışlardı. Evren bunu onaylamıyordu. Evren, büyük partilerin iktidarda kalmak uğruna küçük partilere sürekli ödün verdiklerini gözlediğini ve bu nedenden küçük partilerin oynadığı rolü tasvip etmediğini belirtti.  </p>
			<p class="paragraf">Sonuç itibariyle, ordu, müdahale öncesi ortaya çıkan siyasal krizden büyük ölçüde siyasi partileri ve onların liderlerini sorumlu tuttu.<span class="dipp"><a class="_idFootnoteLink" href="#footnote-225-586" id="footnote-225-586-backlink">586</a></span> 1980’de, ordunun gazabı iki küçük partinin, Milliyetçi Hareket Partisi ve Milli Selamet Partisi’nin üzerinde yoğunlaştı. Göstergeler, Milliyetçi Hareket Partisi’nin, örgütlü şiddete yoğun biçimde karıştığı yolundaydı. Bu nedenle, partinin lideri ve çok sayıda üyesi değişik iddialar ile yargılandılar, hattâ haklarında ölüm cezaları bile istendi. Milli Selamet Partisi ise Türkiye Cumhuriyeti’nin seküler niteliğini yasadışı yollarla değiştirmeye çalışmaktan suçlandı. Partinin liderleri mahkemeye verildi, fakat bu liderler hakkında ölüm cezası istenmedi. Partinin eski lideri Necmettin Erbakan’ın tutuksuz yargılanmasına karar verildi. Bu anlaşılabilir bir durumdu; milliyetçiliği düstur olarak kullanan Alparslan Türkeş’in Milliyetçi Hareket Partisi, ordunun bütünlüğüne karşı daha ciddi bir tehdit olarak algılanabilirdi. Milli Selamet Partisi’nin antiseküler yaklaşımı, bu ciddi tehditle karşılaştırıldığında daha az önemli bulunmuş olmalıydı. Ayrıca, aşağıda ayrıntılı olarak ele alınacağı üzere, ordu, dinin siyasal amaçlar için kullanılmasına kesinlikle karşı olmasına rağmen, Atatürk sonrası bürokratik seçkinlere oranla dinin toplumda oynadığı role daha anlayışla bakmaktaydı.  </p>
			<p class="paragraf">Ordunun tercihi, iki merkez partinin ülke yönetimini ele geçirmek için “sorumlu” bir biçimde yarışacakları bir siyasal rejimdi. Bu tavrın bir yansıması, 1981 sonlarında toplanan Danışma Meclisi’nin kompozisyonuydu. Meclis üyelerinin tamamı ordu tarafından belirlenmişti. Bu Mecliste, Cumhuriyet Halk Partisi’ninkiler dâhil daha önceki politikacılar da bulunmaktaydı. Fakat Danışma Meclisine atanan siyasetçilerin tanımlayıcı özelliği, 1970’lerde meydana gelen siyasal bölünme ve kutuplaşma sürecinden uzun zaman önce partilerinden ayrılmış olmalarıydı. Bu siyasetçilerin, siyasi yelpaze içinde “ılımlıdan muhafazakâra” kadar uzanan yaklaşımı temsil ettiği düşünülmüştü. Meclisin üyelerinin yüzde on dördü emekli subaylardan oluşmaktaydı. Bu oran, 1950’den sonra parlamentolara seçilmiş olan eski subayların sayısının üç katından fazlaydı.<span class="dipp"><a class="_idFootnoteLink" href="#footnote-225-587" id="footnote-225-587-backlink">587</a></span>Dodd’ un gözlemine göre ordu, “önyargısız, makul ve siyasal görüşleri bakımından ılımlı kişiler” tarafından hazırlanacak bir anayasa beklediğini belli etmişti.<span class="dipp"><a class="_idFootnoteLink" href="#footnote-225-588" id="footnote-225-588-backlink">588</a></span>  </p>
			<p class="paragraf">Ordu, hem yeni partilerin kurucularını bireysel olarak hem de bütün parti örgütlerini veto hakkını saklı tutmuştu. Bu “hakkını” kullanarak, pek çok partiyi siyasal yarışın dışına itti. Tek tek adayların da seçime katılabilmek için Milli Güvenlik Konseyi tarafından onaylanması gerekiyordu. Konsey, parlamento seçimlerine katılmak isteyen 883 kişinin yarıdan fazlasını veto etti. Bunların çoğu bağımsız adaylardı fakat 1980 öncesinde aktif siyasette yer almışlardı. Bkz. Frank Tachau, Turkey: Authority, Democracy and Development (New York: Praeger, 1984). s. 57.  </p>
			<p class="paragraf">Danışma Meclisi Anayasa taslağını hazırladıktan ve Evren ile Kara, Deniz, Hava ve Jandarama Kuvvet Komutanlarından oluşan Milli Güvenlik Konseyi bu taslağa son şeklini verdikten sonra Evren, ülkeyi dolaştı ve anayasanın referanduma sunulmasından önce, halka, Anayasayı açıklayan radyo ve televizyon konuşmaları yaptı. Bu konuşmalarında Evren şu noktalar üzerinde durdu: Siyasal partiler, demokratik hayat tarzının olmazsa olmaz unsurlarıdır. Ancak demokrasi, siyasi partilerden ibaret değildir. Eğer ülkenin kaderi ve milyonların siyasal hakları ve özgürlükleri bir kaç parti lideri ve altmış-yetmiş kadar etkin parti üyesine bırakılırsa, bu demokrasinin sonunu da hazırlayabilir. Burada Evren dolaylı olarak siyasal partilerin yanı sıra, aracı bir yapının ya da yapıların da gerekli olduğuna işaret ediyordu.  </p>
			<p class="paragraf">Evren, siyasal partiler ile ilgili olarak bir başka noktanın daha altını çizdi. Siyasal partiler, her vatandaşa eşit düzeyde hizmet etmeliydi. Siyasal partiler sorumluluklarını, sadece bir bölge ya da halkın belirli bir tabakası ile sınırlı tutamazlardı. Eğer öyle olurlarsa siyasal parti değil fakat dernek olurlardı. Burada Evren’in “halk” terimini “millet” anlamında kullandığı ortaya çıkıyordu. Fakat, aşağıda tekrar ele alınacağı gibi, bu kullanım, farklı çıkarlardan meydana gelen heterojen bir toplumsal oluşum olarak “halk” kavramının reddi anlamına gelmiyordu; genel çıkarın gözardı edilmemesi gerektiği anlamına geliyordu.  </p>
			<p class="paragraf">1980’lerin başlarında ordu, Atatürk’ün Türkler’de bulunduğunu varsaydığı ilerleme potansiyelinin gerçekleştirdiğini düşünmekteydi. Evren, Türk ulusunun geçmiş deneyimlerden ders aldığını ve bu değerli dersleri bir kuşaktan diğerine aktardığını ifade ediyordu. Böylece halk, ortak bir sağduyuyu paylaşmaya başlamıştı. Bu ortak sağduyu, aşkın devlet ve en uygun siyasal sistem olarak cumhuriyet nosyonunu da içermekteydi. Öte taraftan ordu, hukuka ve özgür bir demokratik yaşam tarzına saygı duyan bir siyasal rejimin en iyi rejim olduğu sonucuna varmıştı. Evren, 1960’ların ve 1970’lerin siyasal kargaşasına tepki olarak halkın, karma bir anayasa istediğini ima ediyordu. 1970’lerin kargaşa ortamında, seçmenlerin büyük bir çoğunluğu, merkez siyasal partilere oy vermişti. Bu partilerin liderleri kriz anında sağ ve sol görüşleri temsil eden radikal partilerle iş birliği yapmakta tereddüt etmemiş olmalarına rağmen, seçmen oy verme örüntüsünü değiştirmemişti.  </p>
			<p class="paragraf">Bu noktadan hareket eden General Evren, 1960’ları ve 1970’leri şöyle yorumladı: 1961 Anayasası, ilk on yıl boyunca hak ve özgürlüklerin alanını genişlettiği halde, 1924 Anayasası ile karşılaştırıldığında, haklar ve özgürlükler ile sorumluluklar arasında bir denge kurmamıştı. Bu dengesizlik saşırtıcı değildi, çünkü söz konusu anayasa çeşitli sivil toplum gruplarının katkısı ile yapılmış bir anayasa değildi. Söz konusu Anayasa, Atatürk sonrası bürokratik seçkinlerin kendilerini “seçmen çoğunluğunun saldırısından” korumak için giriştiği son çabanın ürünü idi. Anayasa, vatandaşlara çok geniş haklar ve özgürlükler sağlamaştı. Ancak Cumhuriyet ve Devlet’e kendilerini koruyabilecekleri vasıtaları temin etmemişti. Bürokratik seçkinler, ne “çevre”nin, ne de kendi saflarından ayrılan bazı kişilerin bu hakları ve özgürlükleri kendilerine karşı etkin biçimde kullanabileceklerini düşünemeyerek geçmişteki hatalarını tekrarlamışlardı.  </p>
			<p class="paragraf">Evren, 1960’lar ve 1970’ler ile ilgili değerlendirmelerine şöyle devam etmişti. 1961 Anayasası, hukukun üstünlüğü (rule of law) ve refah devleti ilkelerini getirmişti. Fakat bazıları “refah devletini”, sosyalist devlet şeklinde yorumlamışlar ve bireysel hak ve özgürlükleri rafa kaldırma eğilimi göstermişlerdi.<span class="dipp"><a class="_idFootnoteLink" href="#footnote-225-589" id="footnote-225-589-backlink">589</a></span>Diğerleri, hukukun üstünlüğü kurumunu yanlış anlamışlar, hukukun üstünlüğünü hukuk devletinin (l’etat de droit) ya da Rechtsstaat anlamına geldiğini düşünmüşlerdi. Böylece bürokratik seçkinler, bu ilkeyi kendilerine siper yapmaya çalışarak, kendilerini çoğunluğun müdahalelerinden korumayı hedeflemişlerdi.<span class="dipp"><a class="_idFootnoteLink" href="#footnote-225-590" id="footnote-225-590-backlink">590</a></span>Sonuç olarak, bürokratik seçkinler demokrasiyi kendilerine karşı kullanılan bir protesto hareketi olarak yorumlamışlardı.  </p>
			<p class="paragraf">Bu düşüncelerden hareketle Evren, şu neticelere varmıştı: Ana hatlarını özetlediği durmun sonucu olarak, siyasal hayatta “işbölümü” ve “işbirliği” gereği unutulmuş, devlet ve siyasal iktidarlar kendilerini bir yetki çekişmesi içinde bulmuşlardı. Bazı kurumlara kanun tarafından verilen özerklik, devlet olarak bilinen mutlak bir otoriteye sahip kurumun varlığı fikrinin reddine yol açmıştı. Gelirleri vergilerden gelen ve faaliyetleri kanun ve yönetmelikler ile net olarak belirlenmiş bulunan adı geçen özerk kurumların yöneticileri, kullanacakları kamu otoritesini kendi kişisel nüfuz alanları olarak düşünüp o doğrultuda hareket etmişlerdi. Evren bu bağlamda, özellikle 1960’larda ve 1970’lerde bilimsel çalışmanın, bazı ödünç ideolojilerin propagandasından ibaret olduğunu düşünen, bu ideolojiler çerçevesinde etrafa nizam vermeye çalışan ve bu tavırları ve faaliyetleri sorgulandığında akademik özgürlük zırhına sığınmaya çalışan üniversite öğretim üyelerinin bulunduğundan söz ediyordu.  </p>
			<p class="paragraf">  </p>
			<p class="ort">III  </p>
			<p class="paragraf">Evren’in açıklamalarından 1980’de, ordunun gözünde bürokratik seçkinlerin hiç bir itibarı kalmadığı açık seçik belli oluyordu.<span class="dipp"><a class="_idFootnoteLink" href="#footnote-225-591" id="footnote-225-591-backlink">591</a></span>Müdahalenin yapıldığı tarih olan 12 Eylül 1980’de Evren, diğer bazı gruplar gibi, bürokratik kadroların da uzun süredir “gerici fikirler” ve “sapkın ideolojilere” saplanıp kaldığını ileri sürdü. 15 ve 16 Ocak 1981’de Konya ve Adana’da halka hitaben yaptığı konuşmalarda da kamuda çalışanları yeni rejime sadakatle hizmet etmeleri ve mevcut siyasal parti liderlerinden taktik almaya kalkışmamaları konusunda uyardı.<span class="dipp"><a class="_idFootnoteLink" href="#footnote-225-592" id="footnote-225-592-backlink">592</a></span>Son hususa, askerî rejim tarafından kurulan hükümetin 27 Eylül 1980’de Meclis’e sunulan programında dolaylı olarak değinilmişti.  </p>
			<p class="paragraf">Başlangıçta, askerî rejim sadece “cezalandırılabilir suç” sınıfına giren eylemlerde bulunmuş olan kamu çalışanlarına karşı harekete geçmeyi tercih etti. Müdahalenin ilk haftasında, siyasal yelpazenin sadece “aşırı” uçlarındaki görüşleri taşıyan valiler ve belediye başkanları görevlerinden uzaklaştırıldılar ve yerlerine emekli subaylar veya ılımlı görüşlere sahip siviller atandı. Polis teşkilatı içinde de hizipleşmeyi önlemek için tedbirler alındı. Daha sonra, başvurulan önlemlerden etkilenen kamu çalışanlarının sayısı şaşırtıcı oranlara yükseldi. 12 Eylül 1980 ile 12 Eylül 1981 arasında toplam 18.000 kamu çalışanı gözaltına alındı, tutuklandı veya hüküm giydi.  </p>
			<p class="paragraf">Genelde askerî rejim, önceleri herhangi bir yasal soruşturmaya tâbi olmayanlar memurlar ile çalışmayı denedi. Fakat 1981’in sonlarına doğru geniş çaplı tasviyelerin yapılacağına dair işaretler ortaya çıktı. Müdahaleden önce yapılan bazı atamaların hem sol hem de sağ görüşlerden etkilendiği düşünülmeye başlanmıştı. Nitekim bir sonraki adım, mümkün olduğu kadar çok kamu çalışanının emekliye sevk edilmesi oldu. Memurlara gönüllü emekli olmaları için bir takım teşvikler sunuldu; emekli olmak istemeyenler emekliliğe zorlandı. Bu gelişmelere paralel olarak, Savunma Bakanlığı hariç, değişik yönetim kadrolarında çalışan 71 genel müdürün kadrosu fesh edildi. Ayrıca, özel bir hükümet kararnamesi ile pek çok üst düzey bürokrat görevden alındı.  </p>
			<p class="paragraf">Askerî rejim ayrıca, Danıştay ve üniversitelere karşı da harekete geçti. Artık üç veya daha fazla bakan tarafından imzalanmış kararnamelerin iptali için Danıştay’a başvurulmayacaktı. 1961 Anayasası, her idari işleme karşı o işlemden etkilenen memurlara Danıştay’a başvurma hakkı tanımıştı. Yürütme’ye hiçbir konuda mutlak takdir yetkisinin verilmediği, aksine Yü-rütme’nin her tasarrufunu hukuki bir zemine oturtması gerektiği bir İdare Hukuku sisteminde, Danıştay kamu çalışanları tarafından siyasetçilere karşı, özellikle siyasetçiler memurları başka görevlere tayin etmeye çalıştığında, siper olarak kullanılabilirdi ve kullanılmaktaydı.<span class="dipp"><a class="_idFootnoteLink" href="#footnote-225-593" id="footnote-225-593-backlink">593</a></span>Ordu, Danıştay’ın sadece genel yetki alanına değil, ayrıca iç özerkliğine de sınırlamalar getirdi. Cumhurbaşkanına, Danıştay’ın bütün önemli üyelerini atama yetkisi verildi. Danıştay’a karşı getirilen bu sınırlamaların nedeni, 1980 öncesinde Danıştay’ın da siyasallaşmış olduğu konusundaki kanı olmalıydı.  </p>
			<p class="paragraf">Üniversitelere getirilen disiplin de aynı düşünceden etkilenmişti. Ordu, yeni kurulan Yüksek Öğretim Kurulu (YÖK) yoluyla sadece atama ve terfileri değil, üniversitelerin gündelik işleyişlerini de denetlemeyi planladı. YÖK, sekizi cumhurbaşkanı, sekizi hükümet, biri Genel Kurmay başkanlığı ve sekizi üniversiteler tarafından seçilen üyelerden oluşturuldu. Üniversitelerin rektörlerini atama yetkisi cumhurbaşkanına verildi. Rektörler, dekanlıklar için aday gösterecek ve atamalar YÖK tarafından yapılacaktı. Üniversitede görevli öğretim üyelerinin siyasal partilere üye olması ve hattâ herhangi bir şekilde parti faaliyetlerinde bulunmaları yasaklandı.  </p>
			<p class="paragraf">Evren’in bürokrasi ile ilgili suçlamalarındaki temel neden açıkça dile getirilmemiştir. Ordunun sivil bürokrasiyi denetim altında alma çabası, elbette, bürokratik seçkinlerin müdahale öncesinde yirmi yıl boyunca solda ve daha az olmak üzere sağdaki katı ideolojiler etrafında kutuplaşmasına karşı bir tepki olarak düşünülmelidir. Askerî rejim tarafından kurulan sivil hükümet, 1982’nin ilk aylarında, sivil bürokrasiyi kalkınma çabalarında daha işlevsel hale getirebilmek için gerekli yetkilerin bir hükümet kararnamesiyle kendisine verilmesini talep etti. Hükümet programını 27 Eylül 1980’de Milli Güvenlik Konseyi’ne sunmuş ve bu programda, sivil bürokrasinin iktisadî kalkınmanın önünde engel oluşturduğu belirtilmişti.  </p>
			<p class="paragraf">Askerî rejimin sivil bürokrasiye karşı tutumunu iki paralel tavır belirlemekteydi. Bir yandan, sivil bürokratların ideolojik tavırlarının hayati öneme sahip olduğu düşünüldü. Dolayısıyla, öncelik siyasal kutuplaşma konusuna verildi. Cumhurbaşkanlığına bağlı olarak bir Devlet Denetleme Kurulu ihdas edildi. Bu Kurul, bürokraside siyasal kutuplaşma konusuna odaklanacaktı. Dahası, ordunun bu tutumu, kendi algıladığı biçimde Atatürkçü düşüncenin bürokratik seçkinlere aşılanması çabalarının dışa vuran bir yansımasıydı; bu çabalar eğitim sisteminin yeniden elden geçirilmesi ile sonuçlandı. Rejimin konuya bu biçimde yaklaşımı ve aldığı tedbirler, yeni rejimin aşkıncı boyutlarının göstergeleri idi. Amaç artık, aşkıncı devletin yapılanabileceği bir kurum olamayacağı belli olan sivil bürokrasiyi sıkı bir bir denetim altına almak idi.  </p>
			<p class="paragraf">Bu yıllarda, sivil bürokrasiyi “hukuksal-rasyonel” bir kuruma dönüştürme çabalarına da rastlanır. Hükümetin, sivil bürokrasiyi kalkınma çabalarında işlevsel hale getirebilmek için talep ettiğı yetki bu açıdan değerlendirilmelidir. Daha önce de belirtildiği gibi, ordunun tercihi, ekonomik konulardaki sorumluluğun sivil toplum temsilcilerine bırakılacağı bir siyasal rejim idi. Rejimin bu arzu edilen araçsal yönü, yukarıda sözü edilen aşkıncı niteliğinin üzerine monte edildi. Siyaset düzeyinde sözü edilen devlet ile toplum (Cumhurbaşkanı ile hükümet) arasındaki işbölümü, benzer bir düzenlemenin yapılmış olduğu Weimar Cumhuriyeti’nde olduğu gibi, sorun yaratabilirdi, ya da yaratmayabilirdi.<span class="dipp"><a class="_idFootnoteLink" href="#footnote-225-594" id="footnote-225-594-backlink">594</a></span>Fakat sivil bürokrasiye, biri makina modeli diğeri Weberyen hukuksal-rasyonalite modeli olmak üzere iki farklı modeli aynı zamanda giydirmeye çalışmak, doğal olarak problem yaratacaktı. Burada Atatürk’ün de 1920’lerde ve 1930’larda aynı ikilem ile karşı karşıya kaldığı hatırlanmalıdır. Bu sorunun üzerinden gelinip gelinemeyeceği ileri dönemlerde görülecektir.  </p>
			<p class="paragraf">  </p>
			<p class="ort">IV  </p>
			<p class="paragraf">Şimdi 6 Kasım 1983 genel seçimleri ile başlayan yeni sivil dönem için ordunun tasavvur ettiği kısmen aşkın devletin kurumsallaşmasına ve fiiliyatta ortaya çıkan niteliğine biraz daha ayrıntılı bakmak yerinde olacaktır. 1980-1983 düzenlemelerinin arkasında yatan temel düşüncenin, ordunun Cumhuriyet’in nihaî koruyucusu olduğu daha önce belirtilmişti. Evren bu konuda şöyle demişti: “Türk Silahlı Kuvvetlerinin temel var olma nedeni, bu büyük ülkeyi hem iç hem de dış düşmanlara karşı bölünmez bir bütün olarak savunmak, ülkenin daima güvende olmasını temin etmek ve vatandaşlarının mutlu ve refah içinde yaşamasını sağlamaktır.” Yine daha önce değinildiği gibi, ordu şimdi Milli Güvenlik Kurulu kanalı ile Türkiye’nin siyasal hayatında daha aktif bir rol oynayacaktı. Bu nedenden dolayı Kurul şimdi daha güçlü kılınmıştı.  </p>
			<p class="paragraf">Ayrıca hatırlanmalıdır ki, bu yeni dönemde Cumhurbaşkanlığı makamı, 1923 sonrası fiili konumuna benzer biçimde fakat bu defa Anayasa ile devletin yapılandırılmaya çalışıldığı nihaî kurum mevkii haline gelmişti. Evren’in bu konuda, “Devleti... Dernekler Kanunu’na tâbi önemsiz kurum konumuna indirgeyemeyiz. Devlet Başkanlığı, sembolik bir konuma dönüştürelemez” beyanı dikkat çekicidir. Bu nedenle 1982 Anayasası’nın 105. Maddesi ile Cumhurbaşkanının resmen imzaladığı kararlar ve emirler aleyhine Anayasa Mahkemesi dâhil, yargı merciilerine başvurulamayacağı hükme bağlanmıştır. Söz konusu Anayasa, cumhurbaşkanına parlamenter rejimlerde rastlanmayan yetkiler verdi. Anayasa’nın, 103. maddesi gereğince, cumhurbaşkanı, ülkenin güvenliğinden ve bağımsızlığından, vatan ve milletin bölünmez bütünlüğünden, milletin kayıtsız şartsız egemenliğinden, hukukun üstünlüğünden, demokrasiden, lâik Cumhuriyet’in Atatürk ilkeleri ve inkılâpları rehberliğindeki yönetiminden, ve insan hakları ve kamu refahından sorumlu tutuldu. Cumhurbaşkanına, ayrıca, yasama ve yürütma alanında bazı geniş yetkiler verildi. Cumhurbaşkanı şimdi, Türkiye Büyük Millet Meclisin’den geçen yasaları veto edebilir, Meclis’ in önerdiği anayasa değişikliklerini referanduma sunabilir ve Anayasa Mahkemesi’ne başvurmak suretiyle, Meclis’in kabul ettiği kanunların, Bakanlar Kurulu’nun kabul ettiği karanamelerin, hattâ Meclis’in iç yönetmeliklerinin Anayasa’ya uygun olup olmadığını sorgulayabilirdi. Anayasanın 104. maddesi gereğince, cumhurbaşkanı, Türkiye Büyük Millet Meclisi seçimlerinin yenilenmesini isteyebilirdi. Başbakanı atardı. Hem Bakanlar Kurulunu hem de Milli Güvenlik Kurulunu toplantıya çağırabilirdi. Ayrıca, Genel Kurmay Başkanını ve çeşitli yüksek mahkemelerin üyeleri dâhil olmak üzere üst düzey bürokratları atama yetkisi vardı. Anayasanın 108. maddesi gereğince, cumhurbaşkanı tarafından atananlar arasında, daha önce adı geçen Devlet Denetleme Kurulu başkanı ve üyeleri de bulunmaktaydı. Bu Kurul, cumhurbaşkanının isteği üzerine, tüm kamu kurum ve kuruluşlarının ve sermayesinin yarısından fazlasına bu kurum ve kuruluşların katıldığı her türlü kuruluşun, kamu kurumu niteliğinde olan meslek kuruluşlarının, her düzeydeki işçi ve iş veren kuruluşlarının ve hayır amacıyla kurulmuş dernek ve vakıfların çalışmalarını inceleme, araştırma ve denetleme yetkisine sahipti.<span class="dipp"><a class="_idFootnoteLink" href="#footnote-225-595" id="footnote-225-595-backlink">595</a></span>  </p>
			<p class="paragraf">1982 Anayasası ile cumhurbaşkanına tanınan geniş yetkiler, devlet ile siyaset arasında mevcut olması gereken işbölümü açısından nasıl değerlendirilebilir? Bu konu ile ilgili olarak Fransız ve Türk deneyimleri arasındaki farka değinmek gereklidir. 1958 Fransız Anayasası da, devleti cumhurbaşkanlığı makamında yapılandırmıştır. Fakat Fransa’da cumhurbaşkanı bir siyasal parti adayıdır ve bu sıfatla seçilir. Dolayısıyla, Fransa’da cumhurbaşkanlığını güçlü kılmanın arkasında yatan rasyonel, karar verme mekanizmasındaki kilitlenmeyi (immobilisme) önleyerek parti siyasetinin uygulanmasını kolaylaştırmaktır. Türkiye’de ise cumhurbaşkanının tarafsız bir konumu vardır. Bu tarafsız cumhurbaşkanı, diğer sorumlulukları meyanında, ülke için hayati öneme sahip Atatürk ilke ve inkılâplarını korumak ile yükümlüdür. Bu yükümlülüğünü yerine getirirken bir siyasi parti ile değil, yalnız başına hareket etmek zorundadır. 1982 Anayasası ile cumhurbaşkanına tanınan yetkileri bu düşüncelerin ürünü olarak görmek gerekir.  </p>
			<p class="paragraf">Burada, cumhurbaşkanının tarafsızlığından bu yeni dönemde ne anlaşıldığı konusu ile ilgili olarak bir noktanın daha altının çizilmesi yararlı olacaktır. 1983 sonrasında cumhurbaşkanının, özellikle iktisadi konularda, kesinlikle partiler-üstü olması beklenmekteydi. Evren bir keresinde, ordunun hiçbir zaman “işçilerine” karşı olmadığını söylemişti. Evren’e göre ordu işçi kesimine karşı olamazdı çünkü kendileri de mütevazı toplum kesimlerinden gelmekteydi. Dolayısıyla işçilerin karşılaştıkları zorlukları biliyorlardı. Fakat dürüst olunması koşuluyla çok para kazananlara da karşı değillerdi. Çok para kazanabilmek için, onlar da çok çalışmış olmalıydılar ve tabiî bu da takdire değerdi. Çok para kazananlar da, ya kendi işlerini kurmuşlar ya da babalarından bir işi devralmışlar ve şimdi bu ülkenin ihtiyaçlarını karşılamak için çalışıyorlardı. Servete karşı düşmanlık beslenmemeliydi, çünkü o zaman rejim başka bir yöne doğru sürüklenirdi.<span class="dipp"><a class="_idFootnoteLink" href="#footnote-225-596" id="footnote-225-596-backlink">596</a></span>Evren’in, özel girişimler aleyhine ve kamu teşebbüsleri lehine de bir önyargısı yoktu. Özel girişimleri dürüst, çalışkan ve vatansever olmaları konusunda uyarıyor, öte taraftan özel girişimlerin daha verimli çalıştığını teslim ediyordu. Bir keresinde Evren, kamu teşebbüsleri tarafından işletilen bir dükkâna girildiğinde kimsenin kişiye ilgi göstermediğini, ama özel bir işletmeye girildiğinde kişinin kapıda karşılandığı gözlemini aktarmıştı.  </p>
			<p class="paragraf">1983 Kasım’ında yeniden çok partili hayata geçildikten sonra yeni rejimin cumhurbaşkanı ile başbakan arasında tesis ettiği işbölümü uygulanabilecek miydi? İki olay bunun mümkün olabileceğini gösterdi. Mayıs 1984’te Cumhurbaşkanı Evren, “bizi ilgilendiren belirli konular var ama bunlar ekonomik konular değil” dedi. Aynı yılın yazında, daha fazla özgürlük talep eden “aydınlar dilekçesi”, Başbakan Özal’a sunulduğunda, Özal “adres yanlış” dedi. Gerek Evren’in gerekse Özal’ın o tarihteki bu davranış örüntüleri, o yılların önceliklerine uygundu. Şimdi Devlet’in yapılandırıldığı cumhurbaşkanı (ve ordu) için birinci derecede önemli olan konu iktisadi politikalar değil, ülkenin birlik ve beraberliğini ilgilendiren konularda özel çıkarların ülkenin genel menfaatine galebe çalmamasıydı. Burada hatırlanmalı ki, ordu, 1980 müdahalesi öncesinde Adalet Partisi’nin ekonomiden sorumlu Başbakan Yardımcısı Turgut Özal’ın mimarlığında geliştirilen monetarist iktisadi politikalarını benimsemiş ve müdahaleden sonra da bir süre ekonomiyi Özal’a teslim etmişti.  </p>
			<p class="paragraf">Dolayısıyla yeni dönemde ortaya çıkan devlet-toplum bölünmesi, daha önceki merkez-çevre bölünmesinden farklı idi. 1980’lerde devlet seçkinleri, her konuyu en iyi kendilerinin bildiklerini düşünmemekteydiler. Bu nedenle yeni devlet seçkinleri, örneğin, iktisadi politikaların şekillendirilmesini siyasetçilere bırakabilmişlerdi. Eğer bu politikalar toplumun bazı kesimlerinin talepleri ya da çıkarları ile örtüşürse sırf bu nedenden yeni devlet seçkinleri bu politikalara karşı çıkmıyorlardı. Diğer bir deyişle, artık bürokratik anlamı ile Atatürkçülük tüm kamu politikalarının zorunlu ölçütü olarak algılanmıyordu. Şimdi Atatürkçü düşünce, hem soldaki hem de sağdaki radikal ideolojilerin reddedilmesinin gerekçesi olarak kullanılacaktı. Bu durumun ötesinde yeni devlet seçkinleri, Atatürkçü düşünceye, ne yapılması sorusuna cevap aradıkları zaman değil ne yapılmasına nasıl karar verilmeli sorusuna yanıt aradıkları zaman başvuruyorlardı. Bu açıdan bakıldığında yeni devlet seçkinleri, kendilerini Atatürkçü ilân eden 1938-1980 bürokratik seçkinlerinden daha Atatürkçü idiler.  </p>
			<p class="paragraf">1980’lerin başında Kazancıgil, “Kemalistler devletin inşâsında, Osmanlı reformcularının algılamakta dahi zorlandıkları çok önemli bir hususta başarılıydılar. Bu husus, siyasal merkez ile çevre arasındaki mesafeyi azaltmak ve modern devletin kuruluşunda toplumsal kaynakları harekete geçirmekti” gözleminde bulunarak önemli bir noktaya parmak basmıştı.<span class="dipp"><a class="_idFootnoteLink" href="#footnote-225-597" id="footnote-225-597-backlink">597</a></span>1980 sonrasında ise Kemalistlerin, önemli bir adım daha atarak, belli alanlarda karar verici konumundan belli alanlardaki etkinlikleri denetçi konumuna geçtikleri söylenebilir.  </p>
			<p class="paragraf">Toplum ve onların temsilcileri, artık bir rakip olarak görülmediklerinden ve dolayısıyla onlara ikincil bir konum atfedilmediğinden yeni devlet seçkinleri, girişimci gruplar dâhil, farklı sektörlerden gruplara ve onların ihtiyaçlarına daha sempati ile bakmaya başladılar. Bu nedenle, sivil bürokrasinin keyfilikten uzak ve verimli çalışan bir kuruma dönüştürülmesi gereği vurgulanmaya başlandı. 1950’den beri idari reform bütün hükümetlerin gündemindeydi. Fakat, bu konuda daha önce hiçbir hükümet 1980-1983 askerî yönetimi dönemindeki kadar bu konuya odaklanmamıştı.<span class="dipp"><a class="_idFootnoteLink" href="#footnote-225-598" id="footnote-225-598-backlink">598</a></span>  </p>
			<p class="paragraf">Buraya kadar değinilen hususların ışığında, Türkiye’deki yeni devlet seçkinlerinin kendilerine biçtikleri iki temel işlev olduğu görülmektedir. Birinci işlev, devletin bölünmez bütünlüğünün korunmasıdır. Bu husus 1982 Anayasası’nda dolaylı olarak şöyle ifade edilmişti: “Anayasa’da yer alan hak ve hürriyetlerden hiçbiri, Devletin ülkesi ve milletiyle bölünmez bütünlüğünü bozmak, Türk Devleti’nin ve Cumhuriyetin varlığını tehlikeye düşürmek, temel hak ve hürriyetleri yok etmek, Devletin bir kişi veya zümre tarafından yönetilmesini veya sosyal bir sınıfın diğer sosyal sınıflar üzerinde egemenliğini sağlamak veya dil, ırk, din ve mezhep ayırımı yaratmak veya başka herhangi bir yoldan bu kavram ve görüşlere dayanan bir devlet düzenini kurmak amacıyla kullanılamazlar” (Madde 14).  </p>
			<p class="paragraf">Devlet seçkinleri aynı Anayasanın 2. maddesi gereğince, Türkiye Cumhuriyeti’nin “Atatürk milliyetçiliğine” dayanan niteliğini korumaktan sorumlu olacaklardı. Evren de, çeşitli konuşma ve beyanlarında yeni siyasal yapılanma içinde “faşizme”, “Marksizme” ve “teokrasiye” hiçbir surette yer olmadığını ve Türkler için tek rehberin “Atatürkçülük” olacağını açıkça belirtmişti. Atatürkçü düşünce, daha önce ifade edildiği gibi, farklı biçimler ve tonlamalardaki katı ve yumuşak ideolojilerin panzehiri olarak kullanılacaktı.  </p>
			<p class="paragraf">Tachau, yeni devlet seçkinlerinin tasarladıkları siyasal yapılanmayı bir ölçüde ütopik bulmuştur: “1982 Anayasası’nı yapanlar, Türk toplumunun 1960’lardaki ve 1970’lerdeki aşırı siyasallaşmasına tepki göstermişlerdir. Dolayısıyla, bu Anayasa ile ideal olarak iki takımın birbiriyle rekabet ettiği ve biri kazanırken diğerinin yenildiği centilmence bir spor müsabakasına benzeyen ideal bir siyaset biçimi için hukuki çerçeve çizmeyi amaçladılar. Siyasetin, dürüstçe oynanan temiz bir spor olarak düşünüldüğü kuşkusuzdur. Anayasa yapımcılarını böyle bir modelden hareket etmeye sevkeden Türkiye’nin yakın tarihinde karşılaşılan siyasi krizler olmalıdır.”<span class="dipp"><a class="_idFootnoteLink" href="#footnote-225-599" id="footnote-225-599-backlink">599</a></span>Aynı nedenden dolayı, Türk seçmeni, temelde ordu tarafından kendilerine referandum ile sunulan Anayasa’yı büyük oranda onayladı.<span class="dipp"><a class="_idFootnoteLink" href="#footnote-225-600" id="footnote-225-600-backlink">600</a></span>  </p>
			<p class="paragraf">Son tahlilde ordu, Türk siyasetine daha büyük dozda ‘rasyonalite’ şırınga etmeye çalışmış ve bunun siyasallaşmanın azaltılması ile mümkün olacağını düşünmüştür. Örneğin, Büyük Millet Meclisi üyeliği için aranan bireysel niteliklerde yapılan bazı değişiklikler ile bu amacın bir ölçüde de olsa gerçekleştirilebileceği düşünülmüştür: Önceki kanunlara göre sadece okuryazar olmaları gereken miletvekilleri şimdi en azından ilkokul mezunu olmak durumunda idiler. Belirli bürokratlar, özellikle hakimler ve Cumhuriyet savcıları, üniversite öğretim üyeleri, subaylar ve işçi statüsünün üzerindeki memurlar görevlerinden istifa etmedikleri müddetçe seçimlerde aday olamayacaklardı. Evren, derneklerin sadece kendi konuları ile meşgul olacaklarını ve siyasetle ilgilenemeyeceklerini; siyasetten sadece siyasal partilerin sorumlu olacağını belirtiyordu. Kurumsal özerklik siyasetle ilgilenmek için bir bahane olamayacaktı.  </p>
			<p class="paragraf">Bu tedbirleri zaruri görmüş olan askerî rejim demokrasiye karşı değildi; onun peşinde olduğu “temiz siyaset” idi. Ordu, demokrasiye samimiyetle inanmaktaydı. Ordu Atatürkçü’dür. Atatürkçü düşüncenin önemli boyutlarından biri, çağdaş uygarlığı yakalamanın ve hattâ geçmenin gerekliliğine duyulan inançtır. Demokrasi ise bu çağdaş uygarlığın önemli bir boyutudur. Ordunun oluşturduğu Danışma Meclisi’nde Anayasa Komisyonu’nun Başkanlığını yapmış olan Profesör Orhan Aldıkaçtı, Evren’in kendisine ve Komisyonun diğer üyelerine, “Bu ülkede demokratik bir hükümet biçiminin kurumsallaşması için elinizden gelen herşeyi yapın” dediğini söylemiştir.<span class="dipp"><a class="_idFootnoteLink" href="#footnote-225-601" id="footnote-225-601-backlink">601</a></span>  </p>
			<p class="paragraf">Ordunun demokrasiyi aşırı değil ılımlı araçsalcılık olarak gördüğünü bir kere daha yineleyelim. General Evren’in Profesör Aldıkaçtı’ya ilettiği talep, ordunun genel eğilimi olarak yorumlanmalıdır. Bu genel eğilim, Türkiye’nin siyasal hayatının toplumsal ihtilafları, orduya gerek kalmadan, kendi kendine çözümleyebilecek şekilde kurumsallaşmasıdır.  </p>
			<p class="paragraf">Bu nokta bizi Türkiye’deki yeni devlet seçkinlerinin kendilerine biçtikleri ikinci işlevine getirir. Bu ikinci işlev, orijinal Atatürkçü düşünce ile aynı çizgidedir ve dolayısıyla bir açıdan o düşünce biçimine benzerlik gösterir. Fakat bir başka açıdan yeni ve farklı bir boyutu gündeme getirir. 1982 Anayasası’nın Başlangıç bölümünde belirtildiği üzere, Anayasa’nın kapsadığı temel fikirler, inançlar ve çözümlerin özü olarak şu noktaların altı çizilir:  </p>
			<p class="paragraf">-”Her Türk vatandaşının... millî kültür, medeniyet ve hukuk düzeni içinde onurlu bir hayat sürdürme ve maddî ve manevî varlığını bu yönde geliştirme hak ve yetkisine doğuştan sahip olduğu”;  </p>
			<p class="paragraf">-”Hiçbir faaliyetin Türklüğün tarihî ve manevî değerlerinin... karşısında koruma göremeyeceği.”  </p>
			<p class="paragraf">Burada aşina olan, orijinal Atatürkçü düşüncenin bir yönü olan devletin ilerlemeyi temin ve devam ettirmesine dair işlevinin tekrar vurgulanmasıdır. Yeni ve farklı olan ise “tarihsel ve manevî Türk değerlerine” yapılan atıftır. Daha önce belirtildiği gibi, orijinal Atatürkçü düşünceye göre, millet kendi amaçlarını ve değerlerini kendisi oluşturacaktır fakat bu ancak halkın belirli bir ilerleme seviyesine ulaştığında mümkün olacaktır. Halk söz konusu seviyeye gelinceye kadar adı geçen amaçların ve değerlerin kaynağı ne olacaktır sorusu ‘bilim’ olarak cevaplanmıştı. Bu hususu Mardin’in şu gözlemi de desteklemektedir: “Mustafa Kemal [Atatürk] daha önce varolmayan, farazi bir varlığı, Türk milletini, alıp ona hayat verdi. Varolmayan bir şey için varmış gibi çalışmak ve onu var etme becerisi, bize onun başlattığı projenin gerçek boyutlarını gösterir ve düşüncesinin ütopik niteliğini ortaya çıkarır. [Mustafa Kemal] bu projesi üzerinde çalışmaya başladığı zaman ne ‘genel irade’nin, ne de milli kimliğin kaynağı olarak bir Türk milleti mevcuttu . Ne zaman ki [Mustafa Kemal’in] projesinin rasyonel açıklaması gerekmiştir, o zaman ‘çağdaş uygarlığın gereklilikleri’nden söz edilmiştir. Yeni Türklerin bilinci . Atatürk’ün bütün geçerli bilgi ve davranışın kaynağı olarak tekrar tekrar atfettiği ...bilimde temellenecekti.’<span class="dipp"><a class="_idFootnoteLink" href="#footnote-225-602" id="footnote-225-602-backlink">602</a></span>  </p>
			<p class="paragraf">Orijinal Atatürkçü düşüncenin konu ile ilgili bu yaklaşımına karşın, 1982 Anayasası’nda “Türklüğün tarihi ve manevî değerlerine” atfedilen önem, “Atatürkçülüğün” geleneksel Osmanlı-Türk toplumunun omurgasını oluşturmuş bulunan İslâm’ın yerini tutacak bir alternatifi olrak ortaya çıkamamış olmasından kaynaklanmış görünmektedir. Atatürkçüklük, niteliği gereği, Türk insanının kişilik yapısının gelişmesinde bir etkin bir rol oynayamazdı.<span class="dipp"><a class="_idFootnoteLink" href="#footnote-225-603" id="footnote-225-603-backlink">603</a></span>Sonuç, Mardin’e göre, “anlamsız, duygusal fakat merhamet duygusundan yoksun bir insan ilişkileri örüntüsü” idi.<span class="dipp"><a class="_idFootnoteLink" href="#footnote-225-604" id="footnote-225-604-backlink">604</a></span>Nitekim, bu ilişki biçiminin sonucu olarak, İslâm Türkiye’de Durkheimcı ve metafiziksel işlevler kazanmıştır.<span class="dipp"><a class="_idFootnoteLink" href="#footnote-225-605" id="footnote-225-605-backlink">605</a></span>  </p>
			<p class="paragraf">Öte taraftan 1980 sonrası askerî rejim, “Türklüğün tarihî ve manevî değerlerini” gün ışığına çıkarmak için bir kez daha Atatürkçü düşünceye başvurdu. Genel Kurmay Başkanlığınca 1983’de yayınlanan Atatürkçülük: Kitap Üç başlıklı bir kitapta Atatürk’ten, kişiler arası ilişkiler, aile hayatı, gençlik, hoşgörü, iş bölümü ve iş dayanışması gibi konularda da çok sayıda alıntı yer aldı. Ebeveynlere çocuklarını yetiştirme konusunda belli sorumluluklar yüklenmek istendi. Örneğin çocuklar, kendi düşüncelerini özgürce ifade edebilecek ve aynı zamanda başkalarının düşüncelerine saygı gösterecek şekilde yetiştirilmeliydi. Ebeveynler, ayrıca çocuklarının “millet”, “vatandaşlık” gibi olgularla ilgilenmelerini sağlamalıydı.  </p>
			<p class="paragraf">Öte taraftan 1980 sonrası askerî rejiminin ülkede yaygınlaştırmaya çalıştığı etik sistemin iki amacı olduğu görülmektedir. Birinci amaç, siyasal hayatta “tebaa” değil “vatandaş” rolü oynayabilecek yeni kuşaklar yetiştirmektir. Bu kuşaklar, etkin bir şekilde siyasal hayata katılabilecekler ve aynı zamanında başkalarının düşüncelerine karşı hoşgörülü olacaklardır. İkinci amaç ise, aşkın devlete daha az ihtiyaç duyulmasını sağlamak için, ılımsal araçsallığın kurumsallaşmasına katkıda bulunacak bir siyasal yaklaşım ve kültür geliştirmek idi. Bu çizgide, “Anavatan” düşüncesi etrafında dayanışma fikri vurgulandı. Dayanışma, hem toplumsal ve bireysel hem de ulusal düzeyde gelişmeliydi. Gençliğe toplumsallaşmaları sürecinde, hem siyasal katılım ve diğerlerinin düşüncelerine karşı hoşgörülü olma, hem de milletin bütünlüğü ile çatışan dış öğelere karşı durmanın gerekliliği düşünceleri aşılanmalıydı.<span class="dipp"><a class="_idFootnoteLink" href="#footnote-225-606" id="footnote-225-606-backlink">606</a></span>  </p>
			<p class="paragraf">Atatürk ilerleme taraftarı idi ve Türklerin çağdaş uygarlığı yakalama konusundaki yeteneklerine sarsılmaz bir inancı vardı. Atatürk’ün üzerinde durmadığı bir husus, ilerlemeye giden yolun her zaman düz bir çizgi izlemediği, üstelik sadece geçici duraksamalar değil aynı zamanda geri dönüşlerin de olabileceği idi. Atatürk, bir dünya görüşü üzerinde temellenecek ılımlı bir aşkın devlet yaratmaya çalışmış ve bu siyasal yapının giderek ılımlı araçsal bir siyasal yapıya dönüşeceğini düşünmek istemişti. Oysa, Atatürk’ün ılımlı aşkın devleti, ılımlı araçsal bir yapıya dönüşemedi. Atatürk sonrası bürokratik seçkinler, neredeyse devraldıkları ılımlı aşkın devleti aşırı aşkın devlete dönüştürmeye çalıştılar ve sonunda ne devletin aşkınlığı kaldı ne de ortaya çıkan araçsal siyasal yapı ılımlı özellikler gösterebildi. 1980 sonrası askerî rejimi de Atatürk gibi, aşkın devleti geçici bir formül olarak düşündü. Üstelik Atatürkün aşkın devletine oranla daha az aşkın bir devlet modelini tercih etti ve ılımlı araçsal bir siyasal sistemin siyasal kültür alt yapısını hazırlamak için bazı çalışmlar yaptı, projeler üretti. İlginçtir, askerî rejimin son çizgideki çabaları hemen hiç farkedilmedi. O tür çabalar ile meydana getirilmeye çalışılan ılımlı araçsal siyasal hayatın altyapısı, Batı ülkelerinde toplum kesimleri tarafından kendi aralarındaki uzun demokrasi mücadelelerinden dersler çıkarılarak öğrenilmiş ve benimsenmişti. Türkiye’de demokrasi, Batı ülkerindeki gibi aşağıdan yukarı değil, aksine yukarıdan aşağı tesis edilmeye çalışıldı. Bu yüzden meselelere daha pragmatik bakan toplum kesimleri değil, daha ideolojik bakan seçkinler karşı karşıya geldi. Seçkinler, ideolojilerinden hattâ dünya görüşlerinden ödün vermekte ve belirli konularda görüş birliğine ulaşmakta zorlandılar. Sonunda asker, kalıcı demokrasinin yerleşebilmesi için bazı çözümler üretmeye çalıştı. Oysa asker, seçkinlerin büyük bölümünün gözünde diğer “can düşmanlarından” da daha az sempatiye sahipti. O yüzden olsa gerek, askerin çözüm üretme çabalarına dikkat edilmedi. Doğal olarak bu hercümerç içinde, ılımlı araçsal siyasal bir yapının gelişmesi ve kalıcı olması için birilerinin diğerlerine bunu öğretmesinin mi yoksa o başkalarının olaylardan ders çıkararak öğrenmesinin mi daha etkili olacağı hususu hiç gündeme gelmedi.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-564-backlink" id="footnote-225-564">564</a>	O dönemde enflasyon yıllık %100’lük bir orana fırlamıştı, işgücünün beşte biri işsizdi ve yüksek döviz borcu yüzünden petrol gibi hayati malların bile ithali yapılamamaktaydı.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-565-backlink" id="footnote-225-565">565</a>	C.H. Dodd, The Crisis of Turkish Democracy (Beverley, England: The Eothen Press, 1983), s. 29. Parti liderleri arasındaki kişisel düşmanlık konusunda ayrıca bkz. George S. Harris, “Challenge and Response in Turkish Politics: the 1980 Military Takeover”, Symposium on Modern Turkey: The Legacy of Turkey, Pittsburgh, Pennsylvania, 8-10 Kasım 1981’de sunulan tebliğ.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-566-backlink" id="footnote-225-566">566</a>	Ordunun bu yönelimi aşağıda daha ayrıntılı olarak ele alınmaktadır.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-567-backlink" id="footnote-225-567">567</a>	Metin Heper, “Bureaucrats, Politicians, and Officers in Turkey: Di-lemmas of a New Political Paradigm”, Modern Turkey: Continuity and Change’in içinde, ed. Ahmet Evin (Opladen: Leske und Budrich, 1984), s. 77.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-568-backlink" id="footnote-225-568">568</a>	Frank Tachau ve Metin Heper, ‘The State, Politics, and the Military in Turkey’, Comparative Politics, 16 (1983), s. 29.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-569-backlink" id="footnote-225-569">569</a>	Dodd, The Crisis of Turkish Democracy, p. 4.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-570-backlink" id="footnote-225-570">570</a>	Stanford J. Shaw ve Ezel Kural Shaw, History of the Ottoman Empire and Modern Turkey, Vol. II, Reform, Revolution and Republic, The Rise of Modern Turkey, 1808-1975 (Cambridge: Cambridge University Press, 1977), s. 238-291.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-571-backlink" id="footnote-225-571">571</a>	Dodd, The Crisis of Turkish Democracy, s. 23.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-572-backlink" id="footnote-225-572">572</a>	Kemal H. Karpat, “The Military and its Relations to the State and Democracy,” Die Türkische Krise’in içinde (Bonn: Friedrich Ebert Stiftung, 1981), s. 108.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-573-backlink" id="footnote-225-573">573</a>	A.g.e., s. 129. 1950’lerin sonlarında, Demokrat Parti orduyu kendi amaçları için kullanmak istemişti; sonunda, iyi bilindiği gibi, ordu Demokratları iktidardan uzaklaştırdı.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-574-backlink" id="footnote-225-574">574</a>	A.g.e., s. 111.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-575-backlink" id="footnote-225-575">575</a>	Türkiye’de ordu her zaman dış ideolojik etkenlere karşı kapılarını büyük ölçüde kapamayı bilmiştir. Ayrıca burada önemli olan özellikle İkinci Dünya Savaşı sonrasındaki profesyonelleşmedir. Türkiye’de askerî eğitimin yüksek niteliği için bkz. Walter F. Weiker, The Modernization of Turkey: From Atatürk to the Present Day (New York: Holmes and Meier Publishers, inc., 1981), s. 40.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-576-backlink" id="footnote-225-576">576</a>	İlter Turan, ‘Cyclical Democracy: The Turkish Case’. Annual Meetings of the Midwest Political Science Association, Chicago, 11-14 Nisan 1984’de sunulan tebliğ.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-577-backlink" id="footnote-225-577">577</a>	Dodd, The Crisis of Turkish Democracy, s. 25.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-578-backlink" id="footnote-225-578">578</a>	A.g.e.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-579-backlink" id="footnote-225-579">579</a>	Örnek olarak bkz. Berch Berberoğlu, Turkey in Crisis: From State Capitalism to Neo-Capitalism (Westport, CT: Lawrence Hill, 1982).</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-580-backlink" id="footnote-225-580">580</a>	Harris, “Challenge and Response in Turkish Politics: The 1980 Military Takeover”, passim.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-581-backlink" id="footnote-225-581">581</a>	Dankwart A. Rustow, ‘Do the Turks Have a Democratic Future?’ Newsday 9 Eylül 1981, s. 43; Nicholas S. Ludington ve James W. Spain, “Dateline Turkey: The Case for Patience”, Foreign Policy no. 50 (Bahar 1983), s. 157</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-582-backlink" id="footnote-225-582">582</a>	Dodd; The Crisis of Turkish Democracy, s. 6.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-583-backlink" id="footnote-225-583">583</a>	İlkay Sunar ve Sabri Sayarı, “Turkish Democracy: Changing and Persistent Problems and Prospects.” European Consortium for Political Research Workshop on “Late Democratization in Southern Europe”, Aarhus, Danimarka, 29 Mart-3 Nisan, 1982’de sunulan tebliğ, s. 2-3.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-584-backlink" id="footnote-225-584">584</a>	Bu nedenden dolayı, 1980-1983 rejiminde ordu, 1961 Anayasasını yapanlardan uzak durdu, yeni anayasa taslağını hazırlayan Danışma Meclisi’ne hiçbirini atamadı ve 1960 müdahalesini kutlayan 27 Mayıs Ulusal Bayramını kaldırdı.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-585-backlink" id="footnote-225-585">585</a>	Burada ve aşağıda Tachau ve Heper, “The State, Politics, and the Military in Turkey”den faydalanılmıştır. Aşağıda çoğunlukla “ordu” ve “askerî rejim” ile “General Evren” eşanlamlı kullanılmaktadır. Çünkü 1980 askerî müdahalesi, “askerî hiyerarşi ve komuta zinciri çerçevesinde” yapılmıştı ve Eylül 1980’i takip eden yıllarda orduda kayda değer bir hizipleşme emaresi görülmemiştir.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-586-backlink" id="footnote-225-586">586</a>	1982 Anayasası, müdahale öncesi Parlamentonun bütün üyelerine, özellikle de partilerin liderlik kadrolarına kısıtlamalar getirmiş ve bu politikacıları beş yıldan on yıla kadar aktif siyasetten men etmişti.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-587-backlink" id="footnote-225-587">587</a>	Frank Tachau, ‘The Anatomy of Political and Social Change: Turkish Parties, Parliaments and Elections,’ Comparative Politics 5 (1973), s. 551-573.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-588-backlink" id="footnote-225-588">588</a>	Dodd, The Crisis of Turkish Democracy, s. 23-24.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-589-backlink" id="footnote-225-589">589</a>	Ordu, emeğin örgütlenme ve kolektif pazarlık hakkını teslim etse de, sol eğilimlilere sert davrandı. En büyük işçi konfederasyonunun (Türk-Iş) yaşamasına izin verildi fakat solcu DİSK işçi konfederasyonu dağıtıldı. Ardından, DİSK’in 52 lideri ölüm cezası talebi ile mahkemeye verildi.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-590-backlink" id="footnote-225-590">590</a>	Evren, anarşi, terörizm ve bölücü faaaliyetlerin ortaya çıkmasından sonra dahi bazı “anayasal kurumların” partizanlıktan sıyrılıp adil davranamadığını, hattâ Anayasa ihlal edildiğinde bile seslerini çıkarmadıklarından şikâyet ediyordu.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-591-backlink" id="footnote-225-591">591</a>	Ordunun sivil bürokrasiye karşı tutumu ve aldığı önlemlere hakkında bkz. Heper, “Bureaucrats, Politicians, and Officers in Turkey: Dilemmas of a New Political Paradigm”, s. 66 vd.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-592-backlink" id="footnote-225-592">592</a>	O dönemde siyasi partilerin faaliyetleri durdurulmuştu, daha sonra, daha önce belirtildiği gibi, siyasi parti faaliyetleri tamamen yasaklandı.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-593-backlink" id="footnote-225-593">593</a>	Sait Güran, Memur Hukukunda Kayırma ve Liyakat Sistemleri (İstanbul: Fakülteler Matbaası, 1980).</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-594-backlink" id="footnote-225-594">594</a>	Bu konuda şu tahminde bulunabilir: Eğer cumhurbaşkanı kendi otoriteryen eğilimlerini sınırlayabilir ve başbakan ve Parlamento’yu göreceli olarak serbest bırakırsa ve başbakan ve Parlamento da sorumlu davranmayı becerebilirlerse yeni rejim başarılı bir şekilde çalışabilir. Aşağıda bu konudaki ilk iki olumlu gelişmeye değinilecektir.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-595-backlink" id="footnote-225-595">595</a>	Tamkoç, 1982 Anayasası’nın getirdiği rejimi şöyle yorumlar: “...otoriter bir başkanlık sistemi hükümeti... (Anayasa) belirli bir nostaljiyi —Atatürk’ün güzel günlerine dönüşü ve dolayısıyla Türk siyasal kültürüne daha uygun bir siyasal sistem kurma girişimini— yansıtır .yeni anayasa ideolojik bir belgedir ve bu haliyle Türkiye’ nin kendisine özgü ideolojisine —yani Atatürkçülüğe dayanır.” Bkz. Metin Tamkoç, Inconsistency Between Form and Essence of the Turkish Political System (Salt Lake City: Middle East Center University of Utah, 1983, Research Monograph No.8), s. 19. Bu ifadedeki “Başkanlık sistemi” ibaresi ve “ideoloji” terimi isabetli değildir, fakat değerlendirme bir bütün olarak yerindedir.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-596-backlink" id="footnote-225-596">596</a>	Dodd, The Crisis of Turkish Democracy, s. 43, 47 ve 53.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-597-backlink" id="footnote-225-597">597</a>	Ali Kazancıgil, “The Ottoman-Turkish State and Kemalism”, Atatürk: Founder of a Modern State’in içinde, ed. idem ve Ergun Özbudun (London: C. Hurst and Company, 1981), s. 48-49.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-598-backlink" id="footnote-225-598">598</a>	Bu konuda daha önceki hükümetlerin kesin tavırlar almadığı hakkında bkz. A. Ümit Berkman, “Administrative Reforms in Pakistan and Turkey: A Comparative Analysis”, Journal of South Asian and Middle Eastern Studies, 2 (1979), s. 317.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-599-backlink" id="footnote-225-599">599</a>	Tachau, Turkey: Authority, Democracy and Development, s. 47.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-600-backlink" id="footnote-225-600">600</a>	Aslında halk açısından bu bir “anayasa oylaması” idi. 6 kasım 1983 genel seçimlerinde aynı halk döndü ve “siyasal oylama” yaparak o dönemde en ordu-karşıtı siyasal parti olarak düşünülen Turgut Özal’ın Anavatan Partisi’ne oy verdi.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-601-backlink" id="footnote-225-601">601</a>	Orhan Aldıkaçtı, “The 1982 Constitution”, Boğaziçi Üniversitesi, İstanbul, 15 Mayıs 1984 tarihinde yapılan konuşma.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-602-backlink" id="footnote-225-602">602</a>	Şerif Mardin, “Religion and Secularism in Turkey”, Atatürk: Founder of a Modern State’in içinde, s. 208-209.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-603-backlink" id="footnote-225-603">603</a>	Şerif Mardin, Din ve ideoloji (Ankara: Ankara Üniversitesi Siyasal Bilgiler Fakültesi Yayını, 1969), s. 210.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-604-backlink" id="footnote-225-604">604</a>	Şerif Mardin, “Religion in Modern Turkey”, International Social Science Journal, 24 (1977), s. 279.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-605-backlink" id="footnote-225-605">605</a>	Metin Heper, “Islam, Polity and Society in Turkey: A Middle Eastern Perspective”, Middle East Journal, 35 (1981), s. 345-363.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-606-backlink" id="footnote-225-606">606</a>	Atatürkçü düşüncenin yeni yorumu ile ülkede yeni bir siyasal kültür geliştirme çabalarına paralel olarak Evren, halka hitaben yaptığı konuşmalarda düşüncelerini İslâm’ın iyi bilinen bazı öğretileri ile desteklemeye çalışmıştı.</p>
				</div>
			</div>
		</div>
	</body>
</html>