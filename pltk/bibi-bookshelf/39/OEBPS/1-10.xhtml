<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>1-10</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:8295e422-e45b-43b4-871e-ec0a3a091f9a"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-9">YEDİNCİ BÖLÜM : SONUÇ - GÖZLEMLER  </p>
			<p class="paragraf">Bu çalışmadaki amaç, aşkın devlet geleneğinin etkisi altındaki bir ortamda siyasetin karşılaştığı güçlükleri ortaya çıkarmaktır. Bu çerçevede, yakın dönemlere kadar Fransız devletinin aşkın devletin en iyi örneği olduğu yolundaki yaygın kanaatin doğru olmadığı, bu konuda en iyi örneğin Osmanlı-Türk devleti olduğu ileri sürülmüştür. Osmanlı-Türk örneğinde, siyaseti etkileme gücü olan bir aristokrasinin ve girişimci orta sınıfın gelişmesine izin verilmemiş, din kurumu da denetim altında tutulmuştur. Osmanlı İmparatorluğu’nun ve Türkiye Cumhuriyeti’ nin siyasal hayatında temel bölünme, hâkim bir merkez ve bölünmüş, tikelci (particularistic) ve kendi içinde parçalı (segmented) bir görünüme sahip çevre arasında olmuştur.  </p>
			<p class="paragraf">Türkiye’de çok partili siyasi hayata geçiş, bu şartlar altında gerçekleşmiştir. Söz konusu siyasi hayatın temel aktörleri, çevrenin “kötücül maksatlarından” daima şüphe duyan merkez ve her zaman sindirilmiş ve bu durumun sonucu olarak mümkün olan her durumda aşırı muhalefet ve sorumsuz bir davranış sergileyen çevre olmuştur. Osmanlı-Türk siyasal hayatı, çatışmaların çözümlenmesinin bir biçimi olarak iyi niyetle ve karşı tarafa saygılı bir şekilde sürdürülen tartışmalar geleneğinden, yani doğru anlamı ile “siyaset” sürecinden, yoksun olduğundan, gerektiğinde ödün vererek uzlaşmaya varmak her zaman için güç olmuştur. ödün vermek küçültücü bir davranış olarak görülmüştür. Bu durum, dinamik uzlaşmanın -her sorunu kendi içinde düşünülüp, gizli gündemlerle ilişkilendirilmeyip ve daha önceki öfkelere feda edilmeyip çözümlenmesi geleneğinin- ortaya çıkışını imkânsız hale getirmiştir. Osmanlı-Türk siyasal hayatında, çatışmaları hukuk yoluyla çözme (Standes-taat) geleneği de gelişememişti. Yani, feodal “toplumsal sözleşme” olgusu da bulunmamaktaydı. Kaldı ki, Türkiye’de “feodal” teriminin yalnız Marksist anlamı ve önemi bilindiğinden, bu terim aşağılayıcı bir anlama sahip olmuştur. Sonuç olarak, siyaset veya hukuk yoluyla çözümlenmesi gereken konular bir yönetim konusu olarak algılanmış, bu durumun neticesi olarak da siyaset sahnesinin aktörlerinin keyfi ve sorumsuz hareket etmeleri olağan hale gelmiştir.  </p>
			<p class="paragraf">Beklenebileceği gibi, Osmanlı-Türk ve Batı Avrupa deneyimleri arasındaki bu nitel fark -bir yanda kişisel yönetim ya da en iyisinden patrimonyalizm, diğer yanda (Standestaat) geleneğinin bulunması- bu iki ortamda demokrasinin farklı özellikler sergilemesine yol açmıştır. Kimi Batı Avrupa ülkelerinde, demokrasi sadece bazı üstesinden gelinebilecek sorunlar ile karşılaşmış iken, Türkiye’de demokrasinin pekiştirilmesi ve özellikle derinleştirilmesinde büyük güçlüklerle karşılaşılmıştır. Türkiye, devlet olgusunun bir taraftan milli birlik ve beraberliği temin etmenin hattâ bir ideal olarak da olsa demokrasinin olmazsa olmaz bir siyasal rejim olarak benimsenmesinin, diğer taraftan ise siyasal istikrarsızlığa neden olmanın ve dolayısıyla demokrasinin yerleşmesinin bir sorun haline gelmesinin uçsal örneğini temsil eder.  </p>
			<p class="paragraf">Bunun bir nedeni de, Türkiye’de siyasal partilerin Partein-staat geleneğini, yani siyasal partilerin hem halkın beklentilerine duyarlı hem de toplumun uzun süreli menfaatlerini gözardı etmeden davranmaları geleneğini benimseyememiş olmalarıdır. Bu durum, bir çok siyasal partinin popülizm için duydukları hevesten de öte Türkiye’de siyasal partilerin temelde seçkin çatışmasının birer aracı olmalarının sonucudur. uzun zaman iktisadi açıdan önemli toplum kesimlerinden özerk bir halde etkinlik gösteren söz konusu siyasal partiler, “işlevsel” (yani sosyo-ekonomik konulara ait olan) bölünmeler değilse ziyade “kültürel” (uygarlık biçimi, laiklik, etnisite vb. konulardaki) bölünmelerin egemen olduğu bir siyaset sahnesinde faaliyet göstermek durumunda kalmışlardır. Bu koşullar altında, karşılıklı ödün vererek uzlaşmak mümkün olamamıştır.  </p>
			<p class="paragraf">Türkiye’de devlet-merkezli siyasal hayatın alternatifi parti-merkezli siyasal hayat olmuştur. Bu husus, Anglo-Amerikan kökenli bir siyaset bilimcisine paradoks gibi gelebilir. Ancak, şu husus da hatırda tutulmalıdır: Türkiye devlet-merkezli siyasal hayat deneyimi yaşarken varolan demokrasi tökezlemiş; parti-merkezli bir siyasal hayat deneyimi yaşarkenvar olan demokrasi ise çökmenin eşiğine gelmiştir. Bunun nedeni şudur: Devlet olgusunun siyasal hayata egemen olduğu durumlarda sivil veya asker devlet seçkinleri, Türkiye’de mevcut olmayan etkin aracı kurumların -arstokrasinin ve girişimci orta sınıfları- rolünü oynayarak çatışmaları ılımlaştırmaya çalışmışlardır. Partilerin öne çıktıkları durumlarda ise devlet seçkinleri bu tür bir aracı rol oynayamadıkları ve gerçek aracı kurumlar da bulunmadığı için, merkez karşıtı bir siyasal partinin siyasal gücü elinde tuttuğu durumlarda siyasal sistem aşırı aşkın bir rejime sürüklenmiş, hiç bir siyasal partinin tek başına etkin bir rol oynayamadığı durumlarda ise siyasal sistem aşırı araçsal (popülist) bir kisveye bürünmüştür.  </p>
			<p class="paragraf">Devlet seçkinlerinin çatışmaların ılımlılaştırılmasının gerekli olduğu sonucuna vardıkları ve bu çizgide hareket ettikleri zaman, bu durum da siyasal istikrarsızlık yaratabilmiştir. çünkü devlet seçkinleri genel olarak ve özellikle Türkiye’de rasyonalist demokrasi taraftarı olmuşlar ve özel çıkarlara “ödün” verilmesini onaylamamışlardır. Öte taraftan 1980-sonrasında ordu, Türkiye’nin siyasal hayatını Atatürk-sonrası sivil-bürokratik entelijansiyanın benimsediği -dikkatli bir şekilde formüle edilmiş kapsamlı- bir düşünce sisteminin kıskacına almaya çalışmamıştır. Bunun da nedeni, Türkiye’de ordunun özellikle 1980 sonrası dönemde bürokratik seçkinler gibi değişime kapalı bir yaklaşımı benimsememiş olmasıdır.  </p>
			<p class="paragraf">Türkiye’nin siyasal hayatının belki de en az anlaşılmış olan yönü, ordunun siyasal hayatta oynadığı roldür. Türkiye’nin siyasal hayatı üzerinde çalışma yapan bazı bilimcilerin Türk ordusunun Latin Amerika, Ortadoğu ve diğer bölgelerdeki ordulardan daha farklı olduğunu ve temelde “demokrasi”yi desteklediklerini kabul ettikleri doğrudur. Fakat ordu müdahale eder etmez, askerin kışlasına geri dönmesi konusunda, genellikle bu bilimciler de dâhil hep bir ağızdan talepler yükselmekte ve rejimin kesintiye uğramasından dolayı ardı arkası gelmeyen şikâyetler dile getirilmektedir. Diğer bilimciler için ise ordu da temelde bir özel çıkar grubudur ve dolayısıyla askerler sadece kendi bencil ve dar menfaatlerini için müdahale eder.  </p>
			<p class="paragraf">Her iki yaklaşım sahipleri de, ordunun devlet ile olan özgün ilişkisi görmezden gelmektedirler. Bu kitabın daha önceki bölümlerinde dolaylı olarak ifade edildiği gibi, özellikle 1980’lerin ilk yarısından itibaren ordu, sivil devlet seçkinleri ve politikacılardan daha çok siyasal hayatın ılımlı araçsallık sergilemesi taraftarı olmuştur. Türkiye’de askerî müdahaleler demokrasinin ortadan kaldırılması için değil, siyasal hayata bir miktar daha rasyonalite enjekte edilmeye çalışılıp demokrasinin işleyebilir hale getirilmesi için yapılmıştır. Ordu ayrıca, belirtildiği gibi, öğrenen bir kurum olduğunu göstermiştir. Önceleri ordu da siyasal hayata statik bir uzlaşmayı -Atatürkçü düşüncenin bürokratik versiyonunu- empoze etmeye çalışmış, ancak 1980’den itibaren daha az aşkın devlet eğilimli olmuş ve hattâ toplum kesimlerinin ve onların siyasal temsilcilerinin aralarındaki çatışmaları dinamik bir uzlaşma ile çözebilecekleri bir kültür örüntüsü ve kamusal alan meydana getirme çabası içinde olmuştur. 1980-sonrasında ordu, Türkiye’nin ihtiyacının “kendi ölçülerine göre dikilmiş bir demokrasi” olduğunda ısrar ederken, Atatürk-sonrası bürokratik entelijansiya çizgisinde değil, orijinal Atatürkçü çizgide hareket etmekteydi. Bir başka deyişle, ordu ılımlı araçsalcılığa geçişi mümkün kılabilecek geçici aşkın devlet arayışında idi.  </p>
			<p class="paragraf">Bu demektir ki, Türkiye’de 1980-sonrasında ordu, siyasal hayatta ılımlı araçsalcılığın ne anlama gelmesi konusuna, Atatürk-sonrası bürokratik entelijansiyadan daha demokratik bir şekilde yaklaşmıştır. Ordu, sivil bürokratik seçkinlerin aksine “aklıselim sahibi bir toplumun ancak Atatürkçü düşüncenin bürokratik versiyonu çizgisinde hareket eden bir toplum olacağı” varsayımından vazgeçebilmiştir. Örneğin devletçilik konusunda ısrarcı olmamış, Atatürkçü modernleşmeyi sağlayabilmek için, dini dahi bu projeyi meşrulaştırmak için bir araç olarak kullanma konusunda tereddüt etmemiştir. Ordu, sivil devlet seçkinlerinin aksine, halkın sağduyusu ile hareket edebileceğini düşünmüş ve dolayısıyla kendi projelerini doğrudan halka anlatmaya çalışmış, hattâ halkın desteğinin kendisinin tek ve hakiki meşruiyet kaynağı olduğunu düşünmüştür.  </p>
			<p class="paragraf">Türkiye’deki seçmen kitlesi de, hızlı öğrenen bir diğer siyasal aktör kategorisi olarak ortaya çıkmıştır. çok partili hayata geçtikten sonraki oy verme davranışları seçmenin de fikir değiştirebilme yeteneğini kazandığını göstermiştir. Onları küçümseyen siyasetçiler ve “aydınlar” çok kereler aynı performansı gösterememişlerdir. Seçmen kitlesi, “anayasal” ve “siyasal oy verme” arasında da ayırım yapabilecek olgunluğu göstermiştir: 1982 yılında, ordunun eseri olan 1982 Anayasası’nı büyük bir çoğunluk ile onaylamış, ancak 1983 genel seçimlerinde ordu tarafından seçimlere girmesine izin verilen üç parti arasından en ordu-karşıtı kabul edilen siyasal partiye (Turgut Özal’ın Anavatan partisi) oy vermiştir. Türkiye’de pek çok siyasetçi ve “aydın” iki oy verme biçimi arasındaki ayırımı bilmedikerinden, söz konusu referandum ve seçim sonuçları arasındaki fark onlar için çözemedikleri bir bilmece olarak kalmıştır. Bazıları, 1982 referandumunu izah edebilmek için referandumda oyların içine konduğu zarfların transparan olduğu ve dolayısıyla halkın oyunu gerçek tercihleri istikametinde kullanamadığı gibi iddialar ile ortaya çıkmışlar, halkın kargaşa istemediğini, bu nedenden orduya ve dolayısıyla onun anayasasına sempati duyduğunu, öte taraftan kargaşa ortamının bulunmadığı durumlarda halkın kendilerine siyasal partilerin daha iyi hizmet edeceğini düşündüğünü farkedememişlerdir.  </p>
			<p class="paragraf">Ordunun, 1983 genel seçimlerine katılabilecek üç partiyi kendisinin belirlemesi, Türkiye’nin siyasal hayatının bir başka ilginç yönünü gözler önüne sermiştir. 1980-sonrasında ordu, her ne kadar halkın sağduyusuna inansa da ve dolayısıyla halka kapalı bir düşünce sistemini dayatmayı istemese de, yine de 1980’lerde, Cumhuriyet tarihinde hiç olmadığı kadar, devlete yakın durmuştur. Bu durum kısmen ordunun 1970’lerin sonuna doğru Türkiye’nin siyasal hayatında devletin aşınmasının yarattığı boşluğu doldurabilecek kurumlar görememesinin sonucu olarak ortaya çıkmıştır. 1970’lerin son yıllarında ordunun gözünde, daha önceleri devlet seçkini rolünü oynayan bazı siyaset kadroları (Cumhuriyet Halk Partisi) ve bürokratik seçkinler de bu konuda artık kendilerine güvenilmeyecek kadrolar ve kişiler haline gelmişlerdi. Dolayısıyla, ordu “ülkenin bölünmez bütünlüğünün” korunması sorumluluğunu başka hiçbir seçkin kategorisine bırakamazdı. Ancak ordunun giderek devlet ile özdeşleşmesinin daha önemli sebebi, onun bu defa Türkiye’nin siyasal hayatını büyük ölçüde yeniden yapılandırmak ve siyasal rejimi ılımlı araçsal bir rejime dönüştürme görevi gibi büyük bir işi üstlenmek istemesi idi.  </p>
			<p class="paragraf">Daha önce de belirtildiği gibi, ordunun 1980’lerin başında üstlendiği bu misyonun, topluma ve özellikle siyasetçi zümresine yeni bir siyasal kültür enjekte edilmeye çalışılarak, başarı ile yerine getirilip getirilemeyeceğini kestirmek güçtür. Elbette, daha genel bir soru, demokrasinin masa başında öğrenilip öğrenilemeyeceği ve temel normlarının ancak belli koşulların sağlanmış olması durumunda içselleştirilip içselleştirilemeyeceği sorusudur? Bu konu ile ilgili olarak, Atatürk sonrası siyasal gelişmeleri ve özellikle 1970’lerde Türkiye’nin içine düştüğü anarşiyi göz önünde tutan ordunun, kendisinin yönlendirmesi olmadan ne Atatürk sonrası bürokratik seçkinlerin ne de siyasetçilerin Türkiye’nin siyasal hayatını ılımlı araçsalcılık istikametinde geliştirebilecekleri hususunda ümidini kesmiş olduğu ileri sürülebilir.  </p>
			<p class="paragraf">Bu noktadan hareketle, 1980 askerî müdahalesi sonrasında “tekrar demokrasiye geçiş” denemesinin demokrasinin 1960 ve 1971 müdahaleleri sonrasındaki “tekrar demokrasiye geçiş” denemelerinden hayli farklı olduğu söylenebilir ki literatürde bu husus üzerinde de pek durulmamıştır. 1980 sonrasında, söz konusu olan, kalıcı ılımlı araçsal bir siyasal sisteme -işleyen ve dolayısıyla yerleşmiş demokrasiye geçişi- mümkün kılacak bir geçici ılımlı aşkın devlete geçiştir. 1960’da ve 1971’de ise geçici olmayan bir aşkın devlet amaçlanmıştır. Öte taraftan 1960’da ve 1971’de ordu söz konusu amacın ötesinde bir misyonu gerçekleştirmek peşinde olmamış ve kışlasına 1980’lerde olduğundan daha kısa sürede dönmüştür. Ordu, kışlasına çekildikten sonra ise siyasetçiler yeniden işlemeyen demokrasilerine dönmüşlerdir. 1980 sonrasında ise ordu, geçici aşkın devlet inşa etmeye ek olarak ılımlı araçsal siyasal sistemin kültürel alt yapısını kurma misyonunu gerçekleştirmek için bazı girişimlerde bulunmuştur. Ülkedeki “aydınlar” ın pek çoğu, Türkiye’nin bir başka “demokrasiye geçiş süreci” denemesi yaşadığının farkına varmamışlar, ordunun kışlasına dönmesinin, 1960 ve 1971’e nazaran uzamasını, ordunun otoriterliğine bağlamışlardır.  </p>
			<p class="paragraf">Osmanlı-Türk siyasal kültüründe, devletin siyasal hayatta özerk bir kurum olarak mevcudiyetini devam ettirmesini ve önde gelen bir rol oynamasını onaylayan bir geleneğin olduğuna daha önce işaret edildi. Halkın böyle bir devletin farkında olduğuna ve işlevinin ne olduğunun bildiğine de değinildi. Fakat 1980’lere kadar, Türkiye’nin siyasal hayatı ile ilgili literatürde söz konusu devlet olgusu üzerinde durulmamış ve dolayısıyla bu olgunun ülkenin siyasal hayatı ve kültürü üzerindeki etkileri etraflı olarak incelenmemiştir. Yukarıda, Dahrendorf’un, Almanlar için toplumlarının bir bilinmez olarak kaldığı çizgisindeki gözleminden söz edilmiş ve aynı durumun Türkiye için de doğru olabileceği ileri sürülmüştü. Bu anlayıştan hareketle, bu kitapta Türkiye’nin siyasal gelişimindeki önemli kilometre taşlarının yeniden yorumlanmasına çalışılmıştır.  </p>
			<p class="paragraf">Bu yeniden yorumlama çabalarının bir sonucu olarak, Atatürk’ün geçici aşkın devlet taraftarı olduğu; devletin önce Türkiye Büyük Millet Meclisi’nde, daha sonra da Cumhurbaşkanlığı makamında yapılandırılmaya çalışıldığı ve bu aşamada sivil bürokrasinin ikincil konumda bırakıldığı belirtilmiştir. Atatürk’ ün hem kısa dönemli hem de uzun dönemli amaçları vardı. O önce seçkinleri, sonra halkı eğitmeyi tercih etti. Türkiye’nin siyasal hayatına kapalı bir düşünce sistemini empoze etmek istemedi. Atatürk’e göre demokrasi, genel çıkarın gözetilmesini sağlaması gereken bir rejimdi. Dolayısıyla, Türkiye’nin siyasal rejimi, ne tek bir liderin kişisel amaçlarına hizmet edecek keyfi bir yönetim demek olan diktatörlük olabilirdi ne de toplum kesimlerinin özel çıkarlarını ön planda tutan popülist demokrasi.  </p>
			<p class="paragraf">Atatürk sonrası bürokratik entelijansiya, aksini iddia etmelerine rağmen, Atatürkçü düşüncenin temel öğelerini korumadılar; aksine onları işlerine geldikleri çizgide çarpıttılar. Atatürkçü düşünceyi siyasal bir manifestoya dönüştürerek, Atatürk’ten daha çok seçkincilik sergilediler. “Siyasal demokrasi” nin savunucuları olarak kendilerini sunmalarına rağmen, tüm çabalarını Cumhuriyetin Osmanlı’dan miras aldığı Rechtsstaat geleneğini korumaya yönelttiler. Bunu yaparken, sadece kendilerinin neyin en iyi olduğunu bileceklerini düşündüler ve “çoğunluğun mutlakiyeti”nin önüne geçilmesi gerektiğini savundular.  </p>
			<p class="paragraf">Diğer yandan, uzun süre ikinci plana itilmiş ve sıkı denetim altında tutulmuş çevrenin temsilcileri, bu durumun sonucu olsa gerek, genellikle mümkün olan her durumda devlet olgusuna karşı aşırı direnen ve siyasal gücün ellerine geçtiği durumlarda sorumsuz davranan bir grup olarak siyaset sahnesinde yerlerini aldılar. Her iki taraf da benimsedikleri söz konusu politikalar ile diğer tarafın kendileri hakkında beslediği önyargıların üzerine tuz biber ektiler. Türkiye’nin siyasal hayatı bu kısır döngüden olumsuz etkilendi; bir siyasal kriz diğerini takip etti.  </p>
			<p class="paragraf">Ancak 1980’lerin başlarında, Türkiye’nin siyasal hayatına damgasını vurmuş olan bu kısır döngünün yavaş yavaş da olsa kırılabileceğine dair işaretler görülmeye başlandı. Bir tarafta devleti temsil eden asker, artık bilgelik ve gerçeklik tekeline sahip olduğunu iddia etmiyordu. Diğer yanda ise, giderek daha siyasal olgunluğa erişen ve ülkenin siyasal realitelerini daha iyi kavrayan bir halk bulunuyordu. Türkiye’nin siyasal hayatının bu iki özelliği, Türkiye’de ılımlı araçsallığın kurumsallaşmasını, yani siyasal temsil ile siyasal sorumluluk arasında sağlıklı bir dengeye ulaşılmasını kolaylaştırabilir. 1980’li yılların ortasında şu sorular ehemmiyet kazanmıştı: 1982 Anayasası’nın getirdiği yeni düzenlemeler işleyecek mi, yani, yeni devlet seçkinleri ile yeni siyasetçiler arasında uyumlu bir ilişki kurulabilecek mi? Yeni siyasetçiler öncekilerden ne kadar farklı olacaklar? Ordu, siyasal hayatta siyasal temsil ile siyasal sorumluluk arasında bir dengenin kurulduğuna kanaat getirirse şimdi üstlendiği sorumluluklardan kendini hangi zaman diliminde ve nasıl sıyıracak? Daha genel terimler ile ifade etmek gerekirse, yeni devlet seçkinleri, ortaya çıkışlarında 1938-1980 dönemine özgü devlet geleneğinin de rolü bulunan, Türkiye’nin siyasal hayatının sorunları ile başedebilecekler mi?  </p>
		</div>
	</body>
</html>