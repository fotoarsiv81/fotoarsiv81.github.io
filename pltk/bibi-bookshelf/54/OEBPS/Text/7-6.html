<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-6.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x7-6.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1 para-style-override-8"><span class="char-style-override-16">BÖLÜM 3 EK</span></p>

      <p class="anabaslik para-style-override-12" id="toc_marker-5"><span>KLASİK EMPERYALİZM TEORİLERİ</span></p>

      <p class="paragraf-1 para-style-override-22"><span>19. yüzyılın sonunda emperyalizmin yükselişi, kapitalizmin yeryüzünün bütününe el atması, Batı Avrupa uygarlığıyla Avrupa dışı uygarlıkların karşı karşıya gelişi, bütün bu gelişmelerin temelinde yatan, kapitalizmin kendi iç yapısındaki değişim ve dönüşümler, işçi sınıfı hareketinin içinde farklı düşünce ve tavırların gelişmesine yol açtı. O dönemde uluslararası çapta sosyalistler II. Enternasyonal’in (kuruluşu 1889) bağrında birleşik bir mücadele veriyorlardı. Bütün partiler kendilerini “sosyal demokrat” veya sosyalist olarak anıyorlardı. Ne var ki, yüzyıl sonuna doğru II. Enternasyonal’de devrimci kanat (Lenin, Trotskiy, Rosa Luxemburg, Liebknecht vd.) ile revizyonist kanat (Bernstein, daha sonra Kautsky</span><span class="dip"><a class="footnote-link" href="#footnote-225-42" id="footnote-225-42-backlink">42</a></span> <span>vd.) arasında çok ciddi bir siyasi farklılaşma ortaya çıkmaya başlamıştı. Uluslararası sosyal demokrat hareketin içten içe yaşadığı değişim kendini emperyalizme karşı takınılacak tutum konusunda da ortaya</span> <span>koyuyordu.</span></p>

      <p class="paragraf-1 para-style-override-23"><span>20. yüzyılın başından itibaren II. Enternasyonal içinde, en ileri teorik ifadesini Eduard Bernstein’in “revizyonist” görüşlerinde bulan sağ kanat, sömürgeciliği olumlu bir gelişme olarak yorumluyordu. Batı toplumunun uygarlık yolunda atmış olduğu dev adımların “geri” ve “barbar” toplumlara aktarılmasının bir aracıydı sömürgecilik. Bundan dolayı, sosyal demokrasinin sağ kanadı (ve merkezin bir bölümü) emperyalist hükümetlerin yayılmacı siyasetine karşı kararlı bir mücadeleden uzak durmayı savunuyor, sadece sömürge halklarına uygulanan şiddetin “aşırılığı”nı eleştirmekle yetiniyordu. Sağ kanat sömürgeciliğe ilişkin tutumuna paralel biçimde, büyük emperyalist güçlerin militarist siyasetine de ciddi bir eleştiri yöneltmiyor, “ulusal savunma” gerekçesiyle yürütülen silahlanma ve saldırgan propagandaya etkili ve kararlı bir şekilde karşı konulmasını savunmuyordu. Hatta bu kanat, II. Enternasyonal’in 1907 Stuttgart Kongresi’nin gündemine, “sosyal demokrasinin, sosyalist bir rejim elinde uygarlaştırıcı işlev görebilecek olan sömürge politikasına ilkesel olarak karşı çıkmaması gerektiği” yolunda bir önerge sunmuştu. Sömürgecilik karşısında daha açık bir tavır alan “merkez”in simgesi sayılan Kautsky ise, emperyalizmi kapitalizmin gelişmesinin bir sonucu, bir evresi olarak değil, feodal mutlakıyetçi bir gelenek olarak, reel politikanın alanına hapsediyordu. Elbette bu yaklaşım içinde, emperyalizmin kapitalist sistemde gerçekleştirdiği değişimlerin, yol açtığı süreçlerin kavranması imkânsızdı.</span><span class="dip"><a class="footnote-link" href="#footnote-225-43" id="footnote-225-43-backlink">43</a></span></p>

      <p class="paragraf-1 para-style-override-23"><span>Sağın ve merkezin bir bölümünün bu tavrının karşı kutbunda II. Enternasyonal’in devrimci Marksist sol kanadı yer alıyordu. Bu kanat sömürgeci yayılma siyasetine ve militarizme şiddetle karşı çıkıyordu. Bu konularda devrimci kanadın önerdiği, sınıf mücadelesinin derinleştirilmesi ve kapitalizmle birlikte emperyalizmin de yeryüzünden silinmesiydi.</span></p>

      <p class="paragraf-1 para-style-override-23">İşte yüzyıl başında uluslararası işçi sınıfı hareketinin içinde geçen bu tartışmalar (ve bunların savaşla birlikte alacağı yeni biçim), dönemin emperyalizm teorilerinin dolaysız arka planını oluşturur.</p>

      <p class="paragraf-1 para-style-override-23"><span>Emperyalizm teorisi denince akla ilk gelen Lenin’in ünlü</span> <span class="char-style-override-2">Emperyalizm. Kapitalizmin En Yüksek Aşaması</span> <span>kitabında sergilediği görüşlerdir. Oysa, Marksist bir teorik çerçeveden hareketle geliştirilen emperyalizm teorileri Lenin’in katkısı ile sınırlı değildir. Sadece yüzyıl başı düşünüldüğünde bile birçok farklı teorinin varlığından söz etmek gerekir. Biz bu Ek’te okuyucunun bu teorilerle bir ilk düzeyde aşinalık oluşturmasını sağlamaya çalışacağız. İkinci Dünya Savaşı sonrası emperyalizm teorileri esas olarak “azgelişmişlik” ve “kalkınma” sorunsalı çevresinde geliştirilmiş olduğu için, bunlara aşağıda bu sorunu ele aldığımız bölümde (Bölüm 14) gireceğiz. Burada ele aldığımız 20. yüzyıl başı emperyalizm teorilerini kitap boyunca</span> <span class="char-style-override-15">klasik emperyalizm teorileri</span> <span>olarak anacağız.</span></p>

      <p class="paragraf-1 para-style-override-23"><span>Bu teoriler temel olarak ikiye ayrılır. Bir yanda barışçıl, demokratik, istikrarlı bir emperyalizmi tasvir eden teoriler; öte yanda dünyanın yeniden bölüşümü için verilen mücadelelere, savaşlara, bunalımlara gebe bir emperyalizm tablosunun çizildiği teoriler.</span></p>

      <p class="paragraf-1 para-style-override-23"><span>Ama bu basit sınıflandırmayı karmaşıklaştıran birçok etken var. Bir kez, bazı düşünürler siyasal yaşamlarının değişik evrelerinde bu iki kamp arasında yer değiştiriyor: Kautsky ve Hilferding için durum böyle.</span></p>

      <p class="paragraf-1 para-style-override-23"><span>İkincisi, her bir kampın kendi içinde de ayrışmalar var. Özellikle, emperyalizme yıkıcı ve savaşçı bir güç olarak bakan devrimci kampta Rosa Luxemburg ile ötekiler arasında daha çok teoriye ilişkin önemli farklılıklar söz konusu. Bu kampta yer alan öteki düşünürler arasında belirli bir süreklilikten söz edilebilir: Birinci Dünya Savaşı öncesi çalışmasıyla Hilferding ve savaş sırasında yayınladığı kitapla Buharin, Lenin’in veya Leninist emperyalizm teorisinin inşasına</span> <span>katkıda bulunmuşlardır. Luxemburg ise başlangıçtan itibaren emperyalizme karşı uzlaşmaz siyasal sonuçları açısından Leninist teoriyle ortaklık taşıyan, ama emperyalizm olgusuna farklı bir teorik açıklama getiren bir yaklaşıma sahip olmuştur.</span></p>

      <p class="paragraf-1 para-style-override-23"><span>Nihayet, Lenin ve Luxemburg’la emperyalizme karşı aynı siyasal tavrı paylaşan Trotskiy, emperyalizmi temel olarak Avrupa dışı, kapitalizm öncesi, azgelişmiş toplumlar üzerindeki etkileri açısından incelemesi dolayısıyla devrimci kamptaki öteki düşünürlerden teorik konusu bakımından ayrılır.</span></p>

      <p class="araara para-style-override-24">ROSA LUXEMBURG: PAZAR SORUNLARI</p>

      <p class="paragraf-1 para-style-override-23"><span>Yüzyıl başının en önemli devrimci önderlerinden olan Rosa Luxemburg, Polonya asıllı olmakla birlikte siyasal yaşamının büyük bölümünü Almanya’da geçirdi; savaş öncesinde Alman Sosyal Demokrat Partisi’nde önemli görevler üstlendi; Ekim Devrimi’nin ertesinde ise Alman Komünist Partisi’nin kurucuları ve 1918 Alman Devrimi’nin önderleri arasında yer aldı. Siyasal önder olarak öneminin yanı sıra, Luxemburg, Marksist teorik yazına da katkılarda bulundu. Bunlar arasında en önemlisi</span> <span class="char-style-override-2">Die Akkumulation des Kapitals</span> <span>(Sermaye Birikimi, 1913) başlıklı yapıtında geliştirdiği emperyalizm teorisidir.</span><span class="dip"><a class="footnote-link" href="#footnote-225-44" id="footnote-225-44-backlink">44</a></span> <span>Luxemburg öteki Marksistlerin bu yapıta yönelttiği eleştirilere cevap olarak, savaş yıllarında cezaevinde bir</span> <span class="char-style-override-2">Antikritik</span> <span>(Karşı Eleştiri) de yazdı.</span><span class="dip"><a class="footnote-link" href="#footnote-225-45" id="footnote-225-45-backlink">45</a></span></p>

      <p class="paragraf-1 para-style-override-23"><span>Luxemburg’un emperyalizm teorisinin birkaç hedefi vardı. Temel hedef, yükselen emperyalizme Marksist teorik temellerden hareketle dakik bir açıklama getirmek ve bu yoldan emperyalizmin kapitalizmin kaçınılmaz bir ürünü olduğunu göstermekti. Böylelikle ikinci bir hedef de gerçekleşmiş olacaktı: Emperyalizm ile sermayenin çıkarları arasındaki zorunlu ilişki, II. Enternasyonal içindeki emperyalizm yanlısı görüşlerin sınıf temelinden koptuğunu ortaya koyacaktı. Bunlarla sıkı sıkıya bağlı bir başka hedef ise, Bernstein revizyonizmine karşı mücadeleyi kesin sonuçlarına ulaştırmaktı. Yüzyılın başında Bernstein’ın görüşlerine karşı özellikle</span> <span class="char-style-override-2">Sozialreform oder Revolution</span> <span>(Sosyal Reform ya da Devrim)</span><span class="dip"><a class="footnote-link" href="#footnote-225-46" id="footnote-225-46-backlink">46</a></span> <span>başlıklı kitabında yaptığı polemikte Luxemburg kapitalizmin o sırada yaşamakta olduğu parlak gelişme döneminin mutlaka geçici olacağını ve zorunlu olarak bunalımlarla sona ereceğini henüz kanıtlamamıştı. Emperyalizm, teorisi aynı zamanda revizyonizme karşı polemikte bu teorik temeli sağlamayı amaçlıyordu.</span></p>

      <p class="paragraf-1 para-style-override-23"><span>Luxemburg’un emperyalizm teorisi, karmaşık bir olgular bütünü olan emperyalizmi kapitalist üretim tarzının genel hareket yasalarından, özel olarak sermaye birikiminin yasalarından yola çıkarak açıklama yönünde bir çabadır. Ancak Luxemburg bu açıklamayı Marx’ın kapitalizm tahlilinde öncelik taşıyan üretim alanının çelişkileri temelinde geliştirmek yerine, dolaşım alanına, yani pazar sorunlarının ortaya çıktığı alana yerleştirir.</span></p>

      <p class="paragraf-1 para-style-override-23"><span>Luxemburg’a göre Marx’ın</span> <span class="char-style-override-2">Kapital</span><span>’in ikinci cildinde geliştirdiği genişleyen yeniden üretim tahlili yanlıştır. Marx, kapitalist toplumun ekonomik yeniden üretimini incelerken dış ticareti tahlil alanının dışında bırakmıştır. Oysa Luxemburg’a göre gerçek hayatta sermaye birikimi süreci, kapitalizmin bütün tarihi boyunca dış ticarete yaslanmıştır. Yazara göre bunun temelinde de tek bir ülke veya bölgede üretilen artık değerin o ülke veya bölgede yeterince büyük bir pazar bulmasının olanaksızlığı yatar. Yani Luxemburg’un emperyalizm teorisinin temel dayanağı</span> <span class="char-style-override-2">artık değerin gerçekleşmesi</span> <span>sorunudur.</span></p>

      <p class="paragraf-1 para-style-override-23"><span>Kapitalist ilişkiler çerçevesinde artık değerin bir bölümünün tüketilemeyişi, kapitalist alanın dışından bir</span> <span class="char-style-override-2">ek talebi</span> <span>gerekli kılar. Bu ek talebin iki kaynağı vardır. Birincisi, ülke ve bölge içindeki bağımsız küçük üreticilerin (zanaatkârların, tarımsal küçük üreticilerin) talebidir. Bu talep kaynağı, küçük üreticilerin (geleneksel küçük burjuvazinin) tarihsel süreç içinde eriyip gitmesiyle önemini büyük ölçüde yitirir.</span></p>

      <p class="paragraf-1 para-style-override-23"><span>İkinci ve asıl önemli ek talep kaynağı ise, kapitalizm öncesi üretim tarzlarının hâkim olduğu ülkelerden gelen taleptir. Kapitalist ülkelerdeki toplam ürünün bir bölümünün dış ticaret yoluyla bu ülkelere satılması, kapitalist alandaki pazar sorununun çözüme kavuşturulmasını sağlar. Emperyalist genişleme, işte bu çözüm yolunun gerekli kıldığı bir olgudur.</span></p>

      <p class="paragraf-1 para-style-override-23"><span>Ancak bu çözüm geçicidir. Emperyalizmin bütün dünyaya el atması, azgelişmiş ülkelerde kapitalizm-öncesi ilişkilerin bir tarihsel süreç içinde çözülmesine ve bu ülkelerin de giderek kapitalistleşmesine yol açacaktır. Böylece bütün dünya kapitalistleştikçe gerçekleşme sorunları çözümsüz hale gelecek ve sermaye tarihsel sınırlarına çarpacaktır. Kapitalizmin geçici olarak sıyrıldığı bunalımlara yeniden düşmesi ve bu bunalımların kapitalizmin çöküşü ile sonuçlanması kaçınılmazdır. Ancak, bu tarihsel sınıra erişilmeden önce uluslararası ölçekte</span> <span>proleter devrimi kapitalizmin devrilmesine yol açacaktır.</span></p>

      <p class="paragraf-1 para-style-override-23"><span>Böylece, emperyalizm kapitalizmin zorunlu bir ürünü olarak kavranıyor, II. Enternasyonal’in önemli bir bölümünün hayırhah bir tavırla yaklaştığı sömürgeciliğin azgelişmiş ülke halkları üzerinde sermayenin boyunduruğunu kurduğu ortaya konuluyor, Bernstein’ın tezlerine karşıt olarak kapitalizmin bunalımlarla karşılaşması ve çöküşü kaçınılmaz bir son olarak gösteriliyordu.</span></p>

      <p class="paragraf-1 para-style-override-23"><span>Luxemburg’un emperyalizm teorisi öteki Marksistlerce yer yer sert teorik eleştirilere tâbi tutuldu. Bu eleştirilerin en önemlileri şöyle özetlenebilir: Luxemburg yeniden üretim şemalarını yanlış amaçla kullanmakta, bu yüzden Marx’a yönelttiği eleştiride yanılmaktadır; genişleyen yeniden üretimin (sermaye birikiminin) kapitalist ilişkiler alanı içinde gerçekleşmesinin olanaklılığını reddederken tam da genişleyen yeniden üretimin ayırıcı yanı olan yeni yatırımların yaratacağı</span> <span class="char-style-override-2">ek talebi</span> <span>görmezlikten gelmekte, bu ek talebin kendisinin sözünü ettiği kronik gerçekleşme sorununu ortadan kaldırabileceğini kavrayamamaktadır; zaten böyle bir gerçekleşme sorunu kronik olarak var olsa bile, dış ticaret buna bir çözüm oluşturamaz, çünkü tüketilemeyen fazla ürünün ülke dışına satışıyla elde edilecek para ithalat için kullanılır ve bu kez de ortaya ithal edilen yabancı mallar için bir pazar sorunu çıkar.</span></p>

      <p class="araara para-style-override-24">HİLFERDİNG: FİNANS KAPİTAL</p>

      <p class="paragraf-1 para-style-override-23"><span>Aslen Avusturya kökenli olmakla birlikte, Luxemburg gibi Alman Sosyal Demokrat Partisi’nde</span> <span>önemli görevler üstlenen Rudolf Hilferding, 1910 yılında yayınladığı</span> <span class="char-style-override-2">Das Finanzkapital</span> <span>(Finans Kapital) başlıklı yapıtıyla Leninist emperyalizm teorisi için güçlü bir esin kaynağı oluşturdu.</span><span class="dip"><a class="footnote-link" href="#footnote-225-47" id="footnote-225-47-backlink">47</a></span> <span>Ne var ki, savaş sonrasında Alman devrimi esnasında Luxemburg’u (ve çalışma arkadaşı Karl Liebknecht’i) öldürten sosyal demokrat hükümette maliye bakanı olarak görev yapan Hilferding, 1920’li yıllarda geliştirdiği “örgütlenmiş kapitalizm” teorisiyle Leninist teoriden tümüyle uzaklaşacaktı.</span></p>

      <p class="paragraf-1 para-style-override-23"><span class="char-style-override-2">Finans Kapital</span><span>’in amacı, yüzyıl dönümünde kapitalizmin ekonomik işleyişinde ortaya çıkan</span> <span>önemli dönüşümleri teorik olarak kavramaktır. Hilferding bu dönüşümler arasından birkaçını ön plana çıkarır. Her şeyden önce, tekellerin oluşumu sürecini Marx’ın</span> <span class="char-style-override-2">Kapital</span><span>’de incelediği sermayenin yoğunlaşması ve merkezileşmesi eğilimlerine yaslanarak açıklar. (Marksist literatürde tekel kavramı, akademik iktisattan farklı olarak, bir piyasayı tek bir firmanın ele geçirdiği durumları tanımlamak için değil, birkaç dev şirketin piyasanın işleyişini etkileyebildiği ve başka piyasalara da el attığı bir durumu betimlemek için kullanılır.)</span></p>

      <p class="paragraf-1 para-style-override-23"><span>Kredinin yoğunlaşma ve merkezileşme süreçlerinde taşıdığı ayrıcalıklı konum dolayısıyla, tekelleşme sürecine paralel olarak banka sermayesinin önemi artar. Sanayi sermayesi ile banka sermayesinin, bu sonuncusunun hâkimiyeti altında kaynaşması sonucu ortaya çıkan yeni sermaye dilimine Hilferding finans kapital (ya da mali sermaye) adını verir. Finans kapital, bu dönüşümle birlikte, tekelci sermayenin ana biçimi olarak gelişmiş kapitalist toplumun hâkim gücü haline gelir.</span></p>

      <p class="paragraf-1 para-style-override-23"><span>Kapitalizmin bu yeni yapısı çerçevesinde, kapitalist devletin ekonomi karşısındaki konumu da değişir ve 19. yüzyılın liberal devletinin yerini 20. yüzyılda müdahaleci devlet</span> <span>alır.</span></p>

      <p class="paragraf-1 para-style-override-23"><span>Hilferding,</span> <span class="char-style-override-2">Finans Kapital’</span><span>de kapitalizmin doğasındaki değişimin, bu üretim tarzının temel yasalarını henüz ortadan kaldırmadığını vurgular. Ama kapitalizmin uzun dönemli “tarihsel eğilimi” tek bir kartelin oluşumu temelinde piyasa anarşisinin yerini tekellerin ekonomiyi “düzenlemesi”ne bırakmasıdır. Ayrıca, finans kapital, spekülasyonu engelleyerek parasal bunalımları (borsa çöküşlerini ve banka iflaslarını) önleyebilecek bir konuma artık erişmiştir. (Bundan dolayıdır ki Lenin, bazı tezlerinden yararlandığı Hilferding’in düşüncesini Marksizm ile oportünizmin bir bileşimi olarak niteler.)</span></p>

      <p class="paragraf-1 para-style-override-23"><span>1920’lere varıldığında ise, Hilferding daha önceki ihtiyatlı tutumunu terk ederek kapitalizmin doğasının köklü biçimde yenilenmiş olduğunu ileri sürecektir. 1924-27 arasında kaleme aldığı yazılarında, piyasa anarşisinin ve rekabetin belirleyici olduğu klasik kapitalizmin yerini “örgütlenmiş kapitalizm”e bırakmış olduğunu ileri sürer. Ona göre, “örgütlenmiş kapitalizm”de kapitalist serbest rekabet ilkesinin yerini sosyalist planlı ekonomi ilkesi almıştır. Dolayısıyla, sistemin kaçınılmaz biçimde bunalımlarla karşılaşmasının temelde yatan nedeni olan piyasa anarşisi ortadan kalkmış, kapitalizm istikrarlı bir gelişme çağına girmiştir. Bunalım ve çalkantılar geçmişte kaldığına göre, sosyalizme geçiş reformlar aracılığıyla ve evrimci bir yoldan gerçekleşebilir.</span></p>

      <p class="araara para-style-override-24">KAUTSKY: ÜLTRA-EMPERYALİZM</p>

      <p class="paragraf-1 para-style-override-23"><span>Engels’in ölümünden sonra Alman Sosyal Demokrat</span> <span>Partisi ve II. Enternasyonal içinde tartışılmaz önder konumuna yükselen Karl Kautsky, siyasal çizgisindeki dönüşüme paralel olarak emperyalizm konusunda da 1914 öncesinde ve sonrasında farklı tutumlar benimsedi.</span></p>

      <p class="paragraf-1 para-style-override-23"><span>Birinci emperyalist savaş öncesinde kaleme aldığı yapıtlarında, örneğin 1898 tarihli</span> <span class="char-style-override-2">Alte und Neue Kolonialpolitik</span> <span>(Eski ve Yeni Sömürge Politikası) ve 1908 tarihli</span> <span class="char-style-override-2">Sozializmus und Kolonialpolitik’</span><span>te</span> <span class="char-style-override-2">(</span><span>Sosyalizm ve Sömürge Politikası) Kautsky, emperyalizmi kapitalizmin artık kronikleşmiş olan aşırı-üretim bunalımlarından kurtulmak için başvurduğu saldırgan bir politika olarak ele alır.</span><span class="dip"><a class="footnote-link" href="#footnote-225-48" id="footnote-225-48-backlink">48</a></span> <span>Emperyalist politikanın bu amaçla kullandığı yöntemler tekellerin oluşumu ve hâkimiyeti, korumacılık ve sömürgeci yayılmadır. Bu evrede Kautsky, uluslararası sosyal demokrasi içinde sömürgeciliği hayırhah bir gözle gören sağ kanadın tezlerine karşı çıkar. Özellikle II. Enternasyonal’in 1907 Stuttgart Kongresi’nde sağın (ve merkezin bir bölümünün) sunduğu, demokratik ve insancıl bir retorik altında gizlenmiş biçimde emperyalizmi destekleyen karar tasarısı, ancak Kautsky’nin ağırlığını karşı yönde koymasıyla reddedilir.</span></p>

      <p class="paragraf-1 para-style-override-23"><span>Ne var ki, daha bu aşamada Kautsky’nin emperyalizm teorisinde sonraki dönemde ileri</span> <span>süreceği tezlerin çekirdeklerini bulmak olanaklıdır. Kautsky, sosyal demokrasinin karşı çıkması gerektiğini savunduğu emperyalist politikanın ardında mali sermayenin başını çektiği bir gerici sınıflar blokunun bulunduğunu, sanayi sermayesinin ise devlet müdahalesinden değil serbest ticaretten, savaştan değil barıştan yana olduğunu ileri sürer.</span></p>

      <p class="paragraf-1 para-style-override-23"><span>Savaşın patlak vermesinden sonra Kautsky, bu ayrımı geliştirecek ve saldırgan, savaş-yanlısı emperyalist politikanın burjuvazi açısından olanaklı politikalardan yalnızca biri olduğunu savunacaktır. İkisi de 1915’te yayınlanan,</span> <span class="char-style-override-2">Bir Revizyon İçin İki Yazı</span> <span>ve</span> <span class="char-style-override-2">Ulusal Devlet, Emperyalist</span> <span class="char-style-override-2">Devlet ve Devletler Konfederasyonu</span> <span>başlıklı çalışmalarında Kautsky, burjuvazi açısından bir başka seçeneğin de mevcut olduğunu iddia eder: Hilferding’in öngördüğü tek bir kartel düşüncesinden esinlenen bu seçenek, ekonomik yaşamın serbest ticaret ve rekabete dayandığı, emperyalist devletlerin ise saldırgan ve müdahaleci politikalardan vazgeçerek barışçı bir doğrultuyu benimsediği bir durumdur. Kautsky bu ikinci seçeneği ültra-emperyalizm olarak adlandırır. Ültra-emperyalizmi Kautsky için gerçekleştirilebilir bir seçenek haline sokan, emperyalist politikanın mali sermayeden farklı olarak sanayi sermayesinin çıkarlarına aykırı olmasıdır.</span></p>

      <p class="paragraf-1 para-style-override-23"><span>Ültra-emperyalizm teorisinin siyasal sonuçlarını çıkarsamak zor değildir: Kautsky, emperyalist ülkelerin proletaryasının gerici emperyalist güçlere karşı sanayi sermayesi ile ittifaka girmesini, sosyal demokrasinin barışçı burjuva güçlerini desteklemesini savunur. Böylece, savaşa karşı barış, gericiliğe karşı demokrasi, sömürgeciliğe karşı serbest ticaret temelinde ekonomik gelişme</span> <span>ve işçi sınıfının durumunda sürekli bir iyileşme sağlanacaktır. Bütün bunların sonucu da, Avrupa Birleşik Devletleri sloganının ileri sürülmesidir.</span></p>

      <p class="araara para-style-override-24">BUHARİN: DÜNYA EKONOMİSİNİN ÇELİŞKİLERİ</p>

      <p class="paragraf-1 para-style-override-23"><span>Bolşevik Partisi’nin önde gelen teorisyenlerinden Nikolay Buharin, Marksizme başka katkılarının yanı sıra, emperyalizm teorisi alanında da çok önemli bir yapıt verdi:</span> <span class="char-style-override-2">Emperyalizm ve Dünya Ekonomisi</span> <span>(1915).</span><span class="dip"><a class="footnote-link" href="#footnote-225-49" id="footnote-225-49-backlink">49</a></span></p>

      <p class="paragraf-1 para-style-override-23"><span>Lenin’in övgü dolu bir önsözü ile yayınlanan bu kitaptaki emperyalizm teorisi birçok bakımdan (Kautsky ile polemik, savaşın açıklanması, reformizmin yorumu vb.) Lenin’in yapıtıyla köklü ortaklıklar içermesine karşılık, bazı konularda (önemi Ekim Devrimi’nden sonra ortaya çıkacak olan) temel farklılıklar da gösterir.</span></p>

      <p class="paragraf-1 para-style-override-23"><span>Buharin’in temel tezi, emperyalistler arası rekabet ve savaşın, sermayenin</span> <span>uluslararasılaşması sürecinin çelişkili doğasının bir ürünü olduğudur. Yazar, üretici güçlerdeki hızlı gelişme, bilimin üretime uygulanması, taşımacılık ve iletişimdeki dev adımlar gibi faktörlerin, ticaretin, işgücü dolaşımının ve sermayenin uluslararası bir nitelik kazanması anlamında birleşik bir dünya</span> <span>ekonomisinin oluşumuna yol açtığını ortaya koyar. Ancak, bu uluslararasılaşma süreci, kendi içinde tekil ülkelerin ekonomilerinin “ulusallaşması” olarak anılabilecek bir karşıt kutup barındırır. Tekelci kapitalizm, emperyalist ülkelerde her bir ulusal ekonominin devletin öncülüğünde tek bir dev şirket haline gelmesine yol açar. Bunun sonucu, ulusal düzeyde rekabetin giderek ortadan kalkması, ulusal ekonomilerin Buharin’in deyimiyle birer “ulusal kapitalist tröst” haline gelmesidir. Madalyonun ters yüzü</span> <span>ise uluslararası arenada boğaz boğaza bir rekabet ve mücadelenin gelişmesidir. Dolayısıyla, Kautsky’nin iddiasının tersine, saldırgan emperyalist politikalar çeşitli olanaklı politikalar arasından bir seçenek değil, emperyalist çağda kapitalist rekabetin zorunlu biçimidir; sömürgecilik ile savaş ise emperyalizmin mantıksal ürünleri. Buharin ayrıca işçi sınıfı hareketi içinde yaygın bir akımın emperyalist savaşı desteklemesini maddi nedenlere bağlar. “Sosyal şovenizm”, sömürgeciliğin sağladığı ek sömürü olanaklarının, emperyalist ülkeler proletaryasının bir kesimine yüksek ücretler ödenmesi yoluyla bir “işçi aristokrasisi” oluşturmak için kullanılmasının siyasal sonucudur.</span></p>

      <p class="paragraf-1 para-style-override-23"><span>Buharin, yapıtında 1915’te kısmen var olan bir eğilimi Ekim Devrimi’nden sonra, özellikle 1920’li yıllarda mantıksal sonucuna götürerek, emperyalizmle birlikte kapitalizmin temel yasaları açısından doğa değiştirdiğini ileri sürer. Kapitalizmin yeni yapısı çerçevesinde,</span> <span>piyasanın anarşisinin yerini “örgütlenmiş” bir kaynak dağıtımı alır; bu örgütlenmeyi sağlayan en yüksek otorite ise ekonomiyi aktif biçimde eline alan devlettir. Bu yüzden ulusal ekonomiler çerçevesinde ekonomik bunalımların kaçınılmazlığı ortadan kalkar. Kapitalizmin devletler aracılığıyla bilinçli ve örgütlü olarak yönetilebilecek şekilde merkezileşmesi, Buharin’e göre, dünya ekonomik sistemini, her halkasında devrimle dönüştürülebilecek bir olgunluk düzeyine eriştirmiştir. Bu noktada Buharin, gelişmiş kapitalist ülkelerde işçi aristokrasisine kaynaklık eden önlemler nedeniyle devrim potansiyeli bastırılmaya çalışılırken, yarı kapitalist ülkelerdeki sınıfsal çelişkilerin devrime daha elverişli bir zemin yaratığını düşünür. Bu ülkelerde proletarya, feodalizm kalıntısı ilişkiler içinde sömürülen köylülükle ittifak içinde devrim yapacak ve bu devrim, işçi-köylü ittifakının dengelerini koruyarak, uzun ve aşamalı bir süreç içinde geliştirilecektir. “Tek ülkede sosyalizm” kuramının da öncüllerini oluşturan Buharin’in bu görüşleri, Sovyetler Birliği’nde NEP (Yeni İktisadi Politika, 1921-1928) dönemi süresince sosyalizmin inşası tartışmalarında benimsediği piyasa ve özel üretim yanlısı tavrıyla mantıksal bir bütünlük içindedir.</span></p>

      <p class="araara para-style-override-24">LENİN: SOSYALİZMİN ÖNKOŞULU OLARAK EMPERYALİZM</p>

      <p class="paragraf-1 para-style-override-23">Birinci Dünya Savaşı öncesi ve sonrasında Marksistler arasında emperyalizm üzerine yapılan tartışmalar çerçevesinde ortaya konulmuş en önemli yapıt, Bolşevik Partisi’nin ve Ekim Devrimi’nin önderi Lenin’in 1916’da yayınlanan <span class="char-style-override-2">Emperyalizm, Kapitalizmin En Yüksek Aşaması</span> başlıklı yapıtıdır.<span class="dip"><a class="footnote-link" href="#footnote-225-50" id="footnote-225-50-backlink">50</a></span> Hem kendinden önceki çalışmaların üst düzeyde bir sentezi olduğu için, hem de günümüze kadar ulaşan yaygın ve derin etkisi dolayısıyla.</p>

      <p class="paragraf-1 para-style-override-23"><span>Lenin’in emperyalizm teorisi bütünüyle özgün bir teori değildir. Kendisinden önce yapılan çalışmalardan birçok unsuru devralarak bütünsel bir teorik yapı oluşturmayı amaçlar. Lenin’in yararlandığı çalışmalar arasında Hilferding ve Buharin’in yapıtlarının yanı sıra, liberal İngiliz iktisatçısı J.A.Hobson’un</span> <span class="char-style-override-2">Imperialism</span> <span>(Emperyalizm, 1902) başlıklı kitabı da vardır.</span><span class="dip"><a class="footnote-link" href="#footnote-225-51" id="footnote-225-51-backlink">51</a></span> <span>Ama bu yazarlara borcu ne kadar büyük olursa olsun, Lenin’in yapıtını ötekilerden ayıran temel bir yan vardır: Onlardan farklı olarak Lenin emperyalizmi kapitalist üretim tarzının tarihsel gelişmesinin “en yüksek aşaması” olarak kavramlaştırmıştır.</span></p>

      <p class="paragraf-1 para-style-override-23"><span>Lenin’in emperyalizm teorisini ötekilerden ayıran bu özgün boyutun yanı sıra,</span> <span class="char-style-override-2">Emperyalizm</span><span>’in başka amaçları da vardır: I. Dünya Savaşı’nın emperyalizmin bir ürünü olduğunu ortaya koymak; sosyal şovenizmi ve oportünizmi “işçi aristokrasisi” kavramı aracılığıyla emperyalizmle ilişkilendirmek; Kautsky’nin ultra-emperyalizm teorisini çürütmek; kapitalizmi barışçı, istikrarlı, bunalımsız bir geleceğin beklemediğini, emperyalizmin “çürüyen” kapitalizm olduğunu vurgulamak.</span></p>

      <p class="paragraf-1 para-style-override-23"><span>Lenin’in emperyalizm kavramına getirdiği açıklamayı iki düzeyde ele almak gerekir. Birinci düzeyde Lenin emperyalizmi beş ayrı (ama birbirine sıkı sıkıya bağlı) özelliğin bir bileşimi olarak tanımlar. Bu beş özellik şöyle özetlenebilir:</span></p>

      <p class="paragraf-1 para-style-override-25"><span class="char-style-override-2">1- Tekellerin yükselişi:</span> <span>Lenin için emperyalizmi tanımlayan temel öğe olan tekeller, kapitalizmin bu yeni aşamasında hâkim sermaye biçimi haline gelir. Ancak, Lenin tekelin rekabeti ortadan kaldırmadığını, yeni rekabet biçimleri yarattığını vurgular.</span></p>

      <p class="paragraf-1 para-style-override-26"><span>2-</span> <span class="char-style-override-2">Finans kapital (mali sermaye):</span> <span>Lenin, Hilferding’i izleyerek, tekelleşme sürecinde bankaların ve öteki kredi kurumlarının önemini vurgular ve banka sermayesi ile sanayi sermayesinin kaynaşması sonucunda ortaya çıkan yeni sermaye kesiminin (finans kapitalin) emperyalizm çerçevesinde hâkim sermaye dilimi olduğunu ileri sürer.</span></p>

      <p class="paragraf-1 para-style-override-26"><span class="char-style-override-2">3- Sermaye ihracı:</span> <span>Daha önceki dönemden farklı olarak, kapitalizmin kendi dışındaki dünya</span> <span>ile ilişkisi açısından, sermaye ihracı uluslararası ticaretten nitel anlamda daha önemli hale gelir. Sermaye ihracının ticarete oranla kazandığı bu önem, dış ticaretin emperyalist aşamada önemini yitirdiği ya da gerilemeye başladığı anlamına gelmez. Tam tersine, sermaye ihracı uluslararası ticaretin eskisine göre daha da canlı biçimde büyümesine yol açar. Önemli olan, sermaye ihracının emperyalist aşamada dünya ekonomisinin işleyişi açısından, kendinden önceki döneme göre ayırt edici unsur olmasıdır. Sermaye ihracı ile kastedilen hem uluslararası para-sermaye akımları (yani uluslararası borçlar); hem de üretim alanında doğrudan yabancı yatırımlardır. Lenin’in sermaye ihracı konusundaki bu vurgusu, 20. yüzyılın ekonomisini anlamak bakımından çığır açıcı bir öneme sahiptir. Akademik iktisat teorisi sermaye ihracının bu çağda taşıdığı potansiyeli ve kazandığı önemi ancak son on yıllarda kavrayabilmiştir. Bugün banalleşmiş olan “çokuluslu şirket” kavramıyla ifade edilen olgu, sermaye ihracının kurumsal biçiminden başka bir şey değildir.</span></p>

      <p class="paragraf-1 para-style-override-26"><span>4-</span> <span class="char-style-override-2">Dünyanın tekellerce bölüşülmesi</span><span>: Tekellerin dev boyutlu şirketler olması, gerek kaynakların elde edilmesi, gerek üretimin düzenlenmesi, gerekse pazarlar açısından tekil ülkelerin sınırlarının ötesine taşmaları yönünde güçlü bir eğilim yaratır. Bu yüzden bütün tekeller hammadde, ucuz işgücü ve pazar elde etme çabası içinde dünyaya yayılır, öteki tekellere karşı elde ettikleri kozları savunabilmek için olanaklı olduğu ölçüde ayrıcalıklı bir konum</span> <span>sağlamaya çabalarlar. Kısacası, tekeller arası rekabet bütün dünyanın bölüşülmesine yol açar.</span></p>

      <p class="paragraf-1 para-style-override-26"><span>5-</span> <span class="char-style-override-2">Dünyanın emperyalist güçler arasında bölüşümünün tamamlanması</span><span>: Emperyalizmin dünya çapında işleyişinin bir sonucu olarak, emperyalist sermayenin çıkarlarını savunan emperyalist devletler 20. yüzyılın başına varıldığında (birkaç istisnai bölge dışında) bütün dünyanın (sömürgeler, mandalar, nüfuz bölgeleri gibi değişik biçimler altında) bölüşülmesini tamamlamışlardır.</span></p>

      <p class="paragraf-1 para-style-override-27"><span>Bu beş özellik, emperyalizmin kapitalist üretim tarzının gelişiminde bir aşama olarak tanımlanmasını olanaklı kılar ama neden “en yüksek aşama” olduğunu açıklayamaz. “En yüksek aşama” kavramı Lenin’in teorisinde çok somut, çok belirli bir anlam taşır: Buna göre, kapitalizmin emperyalizmi izleyecek bir başka aşaması yoktur; emperyalizmden çıkış, ancak sosyalizme geçiş ile birlikte olanaklıdır. Yani, emperyalizm, sosyalizmin önkoşullarının oluştuğu, kapitalizmin sosyalizme geçiş için olgun hale geldiği aşamadır. Emperyalizm bu yüzden “çürüyen” ya da “can çekişen” kapitalizmdir. Başka bir ifadeyle, emperyalizm ile</span> <span>sosyalizm arasında bir başka tarihsel aşama yoktur; emperyalizm bir sosyalist devrimler çağıdır.</span></p>

      <p class="paragraf-1 para-style-override-23"><span>İşte, bu niteliğiyle emperyalizmin tanımı Lenin’in kitabının onuncu ve son bölümünde, ikinci ve farklı bir düzeyde yapılır. Emperyalizm kapitalizmin en yüksek aşamasıdır, çünkü sermayenin, sosyalizmin maddi önkoşullarını hazırlayan tarihsel eğilimlerinin olgunlaştığı ve somutlaştığı tarihsel çağdır. Sermayenin en önemli tarihsel eğilimleri, bütün ülkelerin ekonomilerinin kopmaz bağlarla birbirlerine bağlanması, yani bir dünya ekonomisinin oluşumu, sermayenin küçük üreticileri mülksüzleştirerek üreticilerin ezici çoğunluğunu proleterleştirmesi ve proleterleri gittikçe daha büyük ölçekli fabrikalarda daha yoğun biçimde bir araya getirmesi ve en önemlisi, sermayenin yoğunlaşması ve merkezileşmesi yoluyla üretimin toplumsallaşmasıdır. Bunlar, emperyalizm çağında uzak birer tarihsel eğilim olmaktan çıkar, somut olarak yaşanan gerçeklikler haline gelir. Tekeller dev ölçekleriyle, üretimi büyük miktarda ve uluslararası düzeyde planlamalarıyla, çok sayıda üretim sürecini (fabrikayı, madeni, çiftliği) birbirine bağlamalarıyla, üretimin toplumsallaşmasının cisimleşmiş biçimleridir. Ama üretimdeki bu toplumsallaşma, özel mülk edinmenin ve piyasanın anarşisinin kabuğu içinde var olmaya devam etmektedir. İşte, emperyalizm, Marx’ın üretici güçlerin toplumsallaşması ile mülk edinmenin özelliği arasında saptadığı, kapitalist üretim tarzının bu</span> <span>en temel çelişkisinin somutlaşması olarak kapitalizmin en yüksek aşamasıdır.</span></p>

      <p class="paragraf-1 para-style-override-23"><span>Lenin, bu teori temelinde çeşitli somut olguları açıklar ve işçi sınıfı hareketi içindeki farklı görüşleri eleştirir. Her şeyden önce, dünyanın emperyalist güçler arasında bölüşümünün tamamlanmış olması emperyalizme dönemsel olarak patlamaya hazır bir nitelik kazandırır. Farklı ekonomilerin eşitsiz gelişme</span> <span>yasası uyarınca farklı yönlerde ve tempolarda gelişmesi, belirli bir tarihsel anda oluşmuş dengeleri altüst ederek dünyanın farklı emperyalist devletler arasındaki mevcut bölüşümünün değişmesi yönünde güçlü bir eğilim yaratır. İşte, emperyalistler arasındaki çelişki, rekabet ve mücadelelerin dönemsel olarak kaçınılmaz biçimde kızışmasının ve uygun koşullar altında bu mücadelenin savaşlarla taçlanmasının temelinde yatan budur.</span></p>

      <p class="paragraf-1 para-style-override-23"><span>Lenin’in teorisi bu ve başka yönleriyle Kautsky’nin ültra-emperyalizm teorisinin bütünsel bir eleştirisini de içerir. Kautsky’nin savunduğunun tersine, emperyalizm sermayenin bir kesiminin (mali sermayenin) savunduğu, ama benimsenmesi</span><span class="char-style-override-17">.</span> <span>zorunlu olmayan bir politika değildir. Emperyalizm, kapitalizmin tarihsel gelişiminin zorunlu bir ürünüdür, kapitalizmin yeni aşamasında aldığı biçimdir.</span></p>

      <p class="paragraf-1 para-style-override-23"><span>Buna bağlı olarak, Kautsky’nin hayal ettiği türden barışçı, demokratik ve istikrarlı bir ültra­-emperyalizm olanaklı değildir, çünkü eşitsiz gelişme yasası her türlü kurulu dengeyi altüst ederek emperyalist güçleri dönemsel olarak çıkar çatışması temelinde karşı karşıya getirir. Nihayet, proletaryanın görevi Kautsky’nin ileri sürdüğü gibi sermayenin barışçı ve demokratik kanadıyla (sanayi sermayesiyle) ittifak içinde hayali bir alternatif politikayı savunmak değil, kendi toplumsal</span> <span>kurtuluşunu sağlamak için sermayenin bütününe karşı mücadele etmektir. Barış ancak emperyalizmin yıkılması ile birlikte garanti altına alınabilir.</span></p>

      <p class="paragraf-1 para-style-override-23"><span>Lenin’in emperyalizme yaklaşımı, Hilferding ve Buharin’in 1920’lerde kapitalizmin doğa değiştirdiği konusunda ileri sürdükleri tezlere de taban tabana karşıttır. Özellikle 1919’da</span> <span class="char-style-override-2">Bolşevik Partisi</span><span>’nin yeni programının oluşturulması sırasında Buharin’le tartışma içinde Lenin kapitalizmin temel özelliklerini yitirmemiş olduğunu, emperyalizmin kapitalist üretim tarzının en temel özelliklerini muhafaza eden yeni bir aşama olduğunu vurgular. Buharin’in, tekellerin ve devletin piyasanın anarşisini ortadan kaldırarak, kapitalizmin doğasını değiştirdiği yolundaki iddiasına karşı, Lenin tekelin rekabeti ortadan kaldırmadığını, hatta, yeni rekabet biçimleri yarattığını ileri sürer. Bunun sonucu olarak, emperyalizmin “eski kapitalizm”in ortadan kalkması anlamına gelmediğini, sadece ve arı biçimde tekellerden oluşmadığını, tekellerin yanı sıra meta üretiminin, piyasanın anarşisinin, rekabetin ve bunalımların süregittiğini vurgular.</span></p>

      <p class="paragraf-1 para-style-override-23"><span>Nihayet, 1915’in Buharin’inde olduğu gibi, Lenin’de de sosyal şovenizmin ve oportünizmin maddi temellerinin bir açıklaması vardır. Emperyalist aşırı-kârların sağladığı ek sömürü, emperyalist sermayeye kendi ülkesinin proletaryasının bir bölümünü yüksek ücretler vb. yöntemlerle yatıştırma, evcilleştirme olanağını sağlar. Sosyal şovenizmin ve oportünizmin</span> <span>işçi sınıfı hareketi içinde boy vermesi, sınıfın bu ayrıcalıklı kesiminin (“işçi aristokrasisi”nin) çıkarlarının siyasal ve ideolojik ifadesidir.</span></p>

      <p class="araara para-style-override-24">TROTSKİY: EŞİTSİZ VE BİLEŞİK GELİŞME</p>

      <p class="paragraf-1 para-style-override-23"><span>Rus devrimci hareketinin ve Ekim Devrimi’nin önde gelen önderlerinden Trotskiy’in emperyalizm teorisine katkısı, tartışmanın devrimci kampında yer alan öteki teorisyenlerin siyasal sonuçlarını paylaşmakla birlikte, konusu bakımından onlardan farklılaşır. Lenin, Luxemburg ve ötekiler emperyalizmin Avrupa dışı, kapitalizm-öncesi toplumlar üzerinde yarattığı etkiyi bir ölçüde tartışmakla birlikte, dikkatlerini esas olarak emperyalist ülkelerin kendi içindeki önemli dönüşümler ve dünya ekonomisinin global olarak işleyişi üzerinde yoğunlaştırmışlardı. Trotskiy ise çeşitli çalışmalarında emperyalist ülkelerin ekonomik gelişmesi ve sınıf mücadeleleri konusunda önemli gözlemlerde bulunmakla birlikte, emperyalizm konusundaki esas katkısı emperyalist çağda azgelişmiş ülkelerin gelişmesinin özgünlüğü çerçevesindedir. Bu özgünlüğün açıklanması için Trotskiy’in başvurduğu kavram</span> <span class="char-style-override-15">eşitsiz ve bileşik gelişme yasası</span> <span>adını verdiği bir dinamiktir.</span><span class="dip"><a class="footnote-link" href="#footnote-225-52" id="footnote-225-52-backlink">52</a></span> <span>Trotskiy bu konudaki görüşlerini, siyasal ve teorik yaşamının farklı aşamalarında geliştirir ve derinleştirir. Yapıtları arasında,</span> <span class="char-style-override-2">Sonuçlar ve Olasılıklar</span> <span>(1906),</span> <span class="char-style-override-2">Sürekli Devrim</span> <span>(1928) ve</span> <span class="char-style-override-2">Rus Devriminin Tarihi</span> <span>(1931), Trotskiy’in bu soruna eğildiği başlıca kaynaklardır.</span><span class="dip"><a class="footnote-link" href="#footnote-225-53" id="footnote-225-53-backlink">53</a></span></p>

      <p class="paragraf-1 para-style-override-23"><span>Eşitsiz ve bileşik gelişme yasasının hareket noktası, kapitalizmin dünya tarihinde ilk kez gerçek anlamıyla evrensel bir tarih oluşturmasıdır: Artık hiçbir ulus dünyanın geri kalan bölümünden yalıtılmış biçimde gelişemez. Burada Trotskiy’in birleşik bir dünya ekonomisinin kurulması anlamında Leninist emperyalizm teorisiyle tutarlı bir başlangıç noktasından yola çıkarak</span> <span>emperyalizm teorisinin azgelişmiş ülkeler açısından uzantılarını incelediği görülür.</span></p>

      <p class="paragraf-1 para-style-override-23"><span>Bu evrensel sistem tarihsel olarak bir eşitsiz gelişme üzerine yerleşir. Batı Avrupa</span> <span>toplumlarının modern çağın başlangıcında kapitalizme geçişine karşılık</span><span class="char-style-override-2">,</span> <span>Avrupa dışı toplumlar kapitalizm-öncesi üretim tarzlarına dayalı ekonomik</span> <span>yaşamlarını sürdürmektedirler. Söz konusu evrensellik ile eşitsizlik bir araya geldiğinde ortaya özgün bir durum çıkar. Kapitalizmin ekonomik, politik, askeri vb. baskısı, özellikle emperyalist aşamaya varıldığında, azgelişmiş toplumları kapitalistleşmeye zorlar ama kapitalizmin bu toplumlarda gelişme ve serpilme biçimleri yine bu evrensellik dolayısıyla özgün bir nitelik taşır. Bunun nedeni, gelişmiş ülkede yüzyıllar boyu süren bir tarihsel sürecin son ürünü olan en modern ekonomik, teknolojik, toplumsal vb. ilişkileri, azgelişmiş ülkenin bu tarihsel süreci hiç yaşamadan olduğu gibi devralmasıdır. Böylece bu toplumlarda modern ilişkiler eski ilişkilerin evrimsel gelişiminin ürünü olarak ortaya çıkmaz. Modern ilişkilerle en eski, en arkaik ilişkiler bu toplumlarda yan yana, iç içe yaşar. Bir toplum içinde çok farklı tarihsel aşamalar iç içe geçer, bu farklı aşamalara özgü ilişkiler bir araya gelir.</span></p>

      <p class="paragraf-1 para-style-override-23"><span>Eşitsiz ve bileşik gelişme yasasının sonucu, azgelişmiş ülkelerde kapitalizmin doğuşunun ve</span> <span>gelişmesinin Batı Avrupa’ya benzemeyeceği, kendine özgü çizgiler taşıyacağıdır. Emperyalizm çağında azgelişmiş ülkelerin tarihsel gelişmesi Batı Avrupa toplumlarının tarihinden mekanik biçimde devralınmış kavram ve kategorilerle anlaşılamaz. Trotskiy buradan ekonomiye, sınıf mücadelelerine ve çağımızdaki devrimlerin doğasına (sürekli devrim kuramı) ilişkin birçok sonuç çıkarır.</span></p>

      <p class="paragraf-1 para-style-override-23"><span>Trotskiy’in bu yaklaşımının “azgelişmişlik” ve “kalkınma” sorunsalları açısından taşıdığı önem aşağıda 14. Bölüm’de ele alınacaktır.</span></p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-42-backlink" id="footnote-225-42">42</a> <span xml:lang="en-GB">Karl Kautsky, Birinci Dünya Savaşı patlak verene kadar formel olarak revizyonistlerin karşısında Alman partisinin ve Enternasyonal’in merkezini temsil etmiştir. Enternasyonal’in en büyük politik itibara sahip önderidir.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-43-backlink" id="footnote-225-43">43</a> <span xml:lang="en-GB">Bu konularda daha ayrıntılı bilgi için bkz. Burak Gürel, “Marksizm ve Ulusal Sorun”,</span> <span class="char-style-override-2" xml:lang="en-GB">Devrimci Marksizm</span><span xml:lang="en-GB">, 3, Mart 2007, s. 77-79.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-44-backlink" id="footnote-225-44">44</a> <span xml:lang="en-GB">Rosa Luxemburg,</span> <span class="char-style-override-2" xml:lang="en-GB">Sermaye Birikimi</span><span xml:lang="en-GB">, çev. Tayfun Ertan, Alan Yayıncılık, İstanbul, 1986.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-45-backlink" id="footnote-225-45">45</a> <span xml:lang="en-GB">Rosa Luxemburg</span> <span class="char-style-override-2" xml:lang="en-GB">The Accumulation of Capital–An Anti-critique</span><span xml:lang="en-GB">, Monthly Review Press, New York ve Londra, 1972.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-46-backlink" id="footnote-225-46">46</a> <span xml:lang="en-GB">Rosa Luxemburg,</span> <span class="char-style-override-2" xml:lang="en-GB">Sosyal Reform ya da Devrim</span><span xml:lang="en-GB">, Çev. H. Selman, Ma-Ya Yayınları, İstanbul, 1975.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-47-backlink" id="footnote-225-47">47</a> <span xml:lang="en-GB">Rudolf Hilferding,</span> <span class="char-style-override-2" xml:lang="en-GB">Le capital financier</span><span xml:lang="en-GB">, Almancadan Fransızcaya çeviren Marcel Ollivier, Minuit, Paris, 1970. Hilferding’in önemli kitabı hâlâ Türkçeye çevrilmeyi bekliyor.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-48-backlink" id="footnote-225-48">48</a> <span xml:lang="en-GB">Kautsky’nin emperyalizm ve sömürgeler politikası hakkındaki yazılarına yaygın kullanılan Batı dillerinde erişmek güçtür. Bütün bu yazılar İtalyanca bir derlemede bir araya getirilmiştir. Bkz. Karl Kautsky,</span> <span class="char-style-override-2" xml:lang="en-GB">L’Imperialismo</span><span xml:lang="en-GB">, der. Luca Meldolesi, Laterza, Bari, 1980.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-49-backlink" id="footnote-225-49">49</a> <span xml:lang="en-GB">N. Boukharine,</span> <span class="char-style-override-2" xml:lang="en-GB">L’économie mondiale et impérialisme</span><span xml:lang="en-GB">, Editions Anthropos, Paris, tarih yok. Buharin’in kitabı Türkçede de yayınlanmıştır: N. Buharin,</span> <span class="char-style-override-2" xml:lang="en-GB">Emperyalizm ve Dünya Ekonomisi</span><span xml:lang="en-GB">, çev. U.S.Akalın, Bağlam Yayınları, İstanbul, 2005.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-50-backlink" id="footnote-225-50">50</a> <span xml:lang="en-GB">V. İ. Lenin,</span> <span class="char-style-override-2" xml:lang="en-GB">Emperyalizm. Kapitalizmin En Yüksek Aşaması</span><span xml:lang="en-GB">, çev. Cemal Süreya, Sol Yayınları, Ankara, 1969.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-51-backlink" id="footnote-225-51">51</a> <span xml:lang="en-GB">J.A.Hobson,</span> <span class="char-style-override-2" xml:lang="en-GB">Imperialism</span><span xml:lang="en-GB">, Michigan University Press, Ann Arbor, Michigan, 1965.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-52-backlink" id="footnote-225-52">52</a> <span xml:lang="en-GB">Son dönemde “eşitsiz ve bileşik gelişme yasası” kavramı birçok yazar tarafından bütün sosyalist harekette kabul gören bir kavrammışçasına kullanılıyor. Anlaşılan Trotskiy’in formüle ettiği bu yasa, Lenin’in asli kavramlarından biri olan “eşitsiz gelişme yasası” ile özdeş sanılıyor. Oysa ne adı (Lenin “bileşik” kavramına hiç başvurmaz), ne de içeriği (metinde anlatılacak) Lenin’inki ile özdeştir. Gelişmenin eşitsizliği konusunda iki teorisyen hemfikirdir. Ama Trotskiy’in formüle ettiği yasa başka özgünlükler taşır.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-53-backlink" id="footnote-225-53">53</a> <span xml:lang="en-GB">Lev Trotskiy,</span> <span class="char-style-override-2" xml:lang="en-GB">Sonuçlar ve Olasılıklar</span><span xml:lang="en-GB">, Kardelen Yayınları, İstanbul, 1990; Lev Troçki,</span> <span class="char-style-override-2" xml:lang="en-GB">Sürekli Devrim</span><span xml:lang="en-GB">, çev. Ahmet Muhittin, Yazın Yayıncılık, İstanbul, 1991; Lev Troçki,</span> <span class="char-style-override-2" xml:lang="en-GB">Rus Devriminin Tarihi</span><span xml:lang="en-GB">, 3 cilt, çev. Bülent Tanatar, Yazın Yayıncılık, İstanbul, 1998.</span></p>
        </div>
      </div>
    </div>
  </div>
</body>
</html>
