<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
    <body>
<h2 id="TOC_1_8"><b>IX</b></h2>
<p>&nbsp;</p>
<p>Kürtlerle tanışmam, Varto depremi nedeniyledir.</p>
<p>Varto, 1966’nın Ağustos ayında -ve izleyen iki sene süreyle!- sallandı. Seksen beş kilometre karelik bir alanda, yirmi binden fazla ev yıkıldı, iki bin beş yüz kişi öldü.</p>
<p>Varto’ya enkaz kaldırmaya giden devrimci gençlerin arasında ben ve Yasemin de vardık. Ankara, Kayseri, Sivas, Erzincan, Erzurum üzerinden Pasinler’e kadar trenle gittik, oradan otobüsle Hınıs üzerinden Varto’ya indik. Dört gün sürdü. Yazın ortasında olmamıza karşın, Palandökenler’de kar vardı. Kale Dağı’nın doruğunda da öyle. (Kale Dağı, Bingöl Dağları’nın üç doruğundan birisidir. Bir lav yığınıdır Bingöl Dağları. Varto Ovası’nın kuzeyinde bir duvar gibi yükselirler.) </p>
<p>Varto, benim hayata açılışımı temsil eder. Şöyle söyleyeyim, eğer Ankaralıysanız, benim gibi Türkiye’nin geçmişine ve geleceğine hâkim olduğunu sanan bir ailedenseniz, bu ülkeyi sizin yaşam biçimi, düşünce, inanç, değer ve ideallerinize aşina dahi olmayan birileriyle paylaşıyor olduğunuzu görmek, dahası ve aslında, marjinal olanın belki de bu insanlar değil, kendiniz olduğunu idrak etmek, fevkalade sarsıcıdır.</p>
<p>Varto, bana haddimi bilmemi ihtar etti ve ben mecburen demokrat oldum. Demokrat olmak, yani, yenilgiyi kabullenebilecek iradeyi geliştirmek.</p>
<p>Şöyle: Bir kere, o güne kadar ‘Doğu lehçesi’ diye algıladığım Türkçe konuşma biçiminin, bir lehçe olmayıp, başka bir lisan konuşan insanların dillerinin Türkçe’ye dönmemesinden ileri gelen bir aksan olduğunu idrak ettim. Bir lisan bir insan iddiası doğru ise, bunlar bir başka insandılar.</p>
<p>Kürtçe diye Türkçe’den bağımsız bir dil olduğunu anlamama Fransızca bilgim neden oldu. Ayrıntılarına girmeyeceğim, ama Kürtçe’de, Fransızca’da olduğu gibi dişi ve erkek kelimelerin varlığını keşfettim. Mesela, bizde, ‘O söylüyordu,’ derken, ‘o’nun dişi ya da erkek olduğu belli olmazken, Kürtçe’de, erkek için, <i>ewi digot</i> dişi için <i>ewe digot</i> diyorlardı ki, bu Fransızca’nın <i>il disait</i> ve <i>elle disait</i> tümceleri gibiydi. Mesela, Fransızca, <i>qui est</i>? Kürtçe, <i>ki ye</i>?, kimdir? ve daha çok ilgilendikçe öğrendiğim pek çok kelime, -mesela, ‘sen,’ Kürtçe tu-te olduğu gibi, Fransızca’da da <i>tu-te</i>’ydi, mesela, ‘dokuz,’ Kürtçe <i>neh</i> Fransızca <i>neuf</i>- beni Kürtlerin, dağ Türkleri olmadıkları konusunda ikna etti. (Yıllar sonra, 1978’de, Rodoplu, Celadet Ali Bedirhan’ın, <i>Türkiye Reisicumhuru Gazi M. Kemal Paşa Hazretlerine Açık Mektup’unu</i> (1933) verdi. Kürtçe’nin Îndo-Avrupa ailesine bağlı <i>flexion</i> tasrif, dili olduğunu da o zaman öğrendim.)</p>
<p>İkincisi, bu insanlar bizi içselleştirmedikleri gibi, yadırgıyorlardı. Oraya neden geldiğimizi soranlar olduğu gibi, yardım etmeye geldiğimizi söylediğimiz zaman teşekküre benzer bir duygu da iletilmiyordu. Orada olmuşuz ya da olmamışız umursamıyorlarmış, tersine bizi aşırı gayretli buluyorlarmış gibiydiler. Oysa, Üçüncü Ordu devredeydi ve organize olunamadığı için, hangi işi tutmamız gerektiğini kestiremiyor, avara kasnak, ortada dolanıyor, azar işitiyorduk.</p>
<p>Varto, bir taş ve kerpiç yığınıydı. Hiç değilse taşları kaldıralım diye işe giriştiğimizde müthiş bir tepki ile karşılaştık. Yıkıntıların arasından bir kadının avazı çıktığı kadar bağırarak fırladığını, bizi kovduğunu hatırlıyorum. Kürtçe bilen arkadaşlardan sonradan öğrendiğimize göre, hükümet yıkılan evlerin yeniden yapılacağını vaat ettiği için evi öylece bırakmak istiyormuş. Kadın, bizim müdahalemizin onu alacağı paradan edeceğini düşündüğü için öfkelenmiş.</p>
<p>Bir başka seferinde, saat ekranı gibi, ayakları merkeze doğru uzanmış sekiz çocuk cesedinin başında ağlayan annelerin fotoğrafını çeken bir gazeteciye saldıran bir başka kadının, cesetlerin üçünü bir araya toplamaya çalıştığını gördüm. Bu üçünün kendisine ait olduğunu, eltisinin çocuklarını çaldığını söylüyordu. Mesele, yine aynı meseleydi. Hükümetin, ölü başına tazminat vereceği haberi yayılmıştı ve elti çocuklarının sayısını olduğundan çok göstermek amacıyla diğer cesetleri de toplamıştı.</p>
<p>Böyle şeylerin, insanları, bu durumda Kürtleri, küçük düşürdüğü gerekçesiyle yazılmadığını biliyorum. Ama, bunlar oldu ve ben yaşadım! Ölümün, Ankara’da, benim ailemde keyfini sürdüğü korkutucu gücünü burada kaybettiğini gördüm ben! Şurası muhakkak ki, onlar kendi kayıplarını bizim kadar abartmıyorlardı. (‘Abartmak’ mı dedim? Abartmayı ölüm kadar hak eden başka bir olgu var mı ki?) Bunu yazmak bir yana düşünmüş olmak bile, ‘duyarsız’, ‘şoven’ gibi sıfatlar nedeniyle beni utandırıyor. Ama öyleydi!</p>
<p>Onca acının ortasında, kızlı erkekli bir grup oluşumuzun, kimin kiminle ne tür bir ilişkisi olduğuna dair tecessüslerini körüklediğini görüyor, Yasemin’den uzak durmaya özen gösteriyordum. Hayır, kimse kızların arkasından, ‘Tango, tango etekleri piyango’ diye koşmadı ama Eleşkirtli Şeyh Şirin’in (bağlı oldukları Kadiri tarikatı şeyhi) marifetlerini abalarının altında değnek olduğunu hissettirdikleri bir tavırla anlatacak zaman buldular. Peygamber soyundan olan Şeyh’in, kurşun ve bıçak yarasından koruyan muska yazmak gibi, insanların düşüncelerini okumak gibi doğaüstü güçleri vardı. Zelzeleyi de önceden haber vermişti ve (tabii!) zelzele Allah’ın günahkârlara verdiği bir cezaydı. ‘Günahkâr’ derken, devrimci kız arkadaşlarımızı açıkça ima etmekten kaçınmıyorlardı.</p>
<p>Giderek, bu insanların kendi aşiretlerinin merkez, onun dışında kalan her şeyin karanlık olduğu bir dünyada yaşadıklarını fark ettim. İroniktir, ama içimde oluşmaya başlayan soğukluğu, Karaköy’de (Varto’nun doğusuna düşen kazası) Sultan Hamit’in hâlâ padişah olup olmadığını soran hoca efendi giderdi. Bu koskoca evrene (tıpkı bizler gibi) bir el lambasının ışığında bakıyorlardı! Ve bu ‘bilgi’ beni yaşadıklarımı geri kalmışlıkla, pardon, ‘geri bıraktırılmışlık’la açıklamaya yöneltti.</p>
<p>Şimdi, ‘geri bıraktıran kim?’ diye sorduğumda, kendi milliyetimden yola çıkıp, ‘Türkler’ diyemiyordum. Diyemiyordum çünkü, tüm toyluğuma rağmen, Varto’da gördüklerimi, Türkçe konuşan bir ilçede, mesela, Giresun’un ya da Kastamonu’nun bir ilçesinde, görmeyeceğimi düşünmüyordum. (Faik Sabri Bey’in rahle-i tedrisinden geçtiğimi unutmayın. Yakup Kadri’nin, Yaban’ını okumuştum) Milliyeti ne olursa olsun, bunun bir insanlık aşaması olduğunun bilincindeydim.</p>
<p>David Pavloviç’in dediği gibi, Zo!</p>
<p>‘Soyutlamak’ en kolayıydı demeyeceğim, ‘en uzlaştırıcı’ (hatta, biyofilik!) olanıydı diyeceğim ve birbirini sevmek isteyen bizler, düşmanlıktan sakınan bizler, ben, Sakine, ‘ben, Türk’ ve ‘Sakine, Kürt’ gibiler, ortak düşmanın adını koyduk: ‘Kapitalizm’.</p>
<p>1970 TİP Kongresi’ni hatırlayın,</p>
<p>‘Kürt halkının yaşadığı bölgenin, Türkiye’nin diğer bölgelerine oranla geri kalmış olmasının temel nedenlerinden birinin, kapitalizmin eşitsiz gelişme kanununa ek olarak, bu bölgede Kürt halkının yaşadığı gerçeğini göz önüne alan hâkim sınıf iktidarlarının güttükleri ekonomik ve sosyal politikalarının sonucu olduğu kararı alınmıştı.’ Yeri gelmişken,</p>
<p>Bu karardan bugün hâlâ gurur duyduğumu bilmenizi isterim! (TİP’li olmaktan da!) Biz, yaşamaya, yaşatmaya ve iyileştirmeye çabalıyorduk. Onca tersliğe rağmen, çoğu zaman, kendimize rağmen, çabalıyorduk. TİP, hiçbir şey yapamadıysa bizi terbiye etti. Bu oluşumda yer almış olmak benim için onurdur.</p>
<p>Varto’dan Ankara’ya kalbi kırık döndük. Bu ruh halinin ilk ‘eylemi’ o sıralarda ortaya çıkmaya başlayan Türkçe - Kürtçe dergileri desteklememizdir. İkinci eylemi ise 1967 yılı yazının ünlü ‘Doğu Mitingleri’.</p>
<p>Doğu Mitinglerinin ilki Ağustos’ta, Silvan’daydı. Bunu, Diyarbakır, Siverek, Batman, Tunceli, Ağrı, Erzurum ve Ankara mitingleri izledi. Ben, Kasım ayı içindeki Erzurum, ‘Anadolu Şahlanış Mitingi’ ile Ankara’dakine katıldım.</p>
<p>Sol hareketin ilk dönemi gibi, Doğu Mitingleri de, sınıflar-arasıydı. Yani, topraksız köylülerden, ağalara, şeyhlere ve aydınlara kadar her sınıftan katılımcı vardı ve herkes kendi derdini dile getiriyordu. Topraksız köylüler, ağa ve şeyhler ile bunlarla işbirliği yapan hükümete çatarlarken, ağalar, Doğu-Batı dengesizliğini ileri sürerek, daha fazla yatırım istiyorlardı. Sloganları hatırlıyorum: <i>Batı’ya fabrika yol, Doğu’ya karakol; Dipçik değil, uzanan el isteriz; Faşizm ve emperyalizme karşı savaşan bütün halklar ve yiğit savaşçılarla beraberiz; Doğulu, kanuni hakların için çalış, didin! Hak istemekle birlik bozulmaz!</i> En etkilendiğim argümanlardan birisi de 55’lerden Ali Bucak’ın sözleriydi.</p>
<p>‘Mademki toprak reformu diyoruz, mademki sosyal adalet diyoruz da neden aklımıza, Kasım Ağa (Gülek), Cavit Ağa (Oral), Fevzi Lütfü Karaosmanoğlu, Hacı Ömer Ağa ve bunlar gibi yüzlercesi gelmiyor? Bunların toprakları bizimkilerden yüzlerce kez büyük. Ve İstanbul’daki sermaye ağaları? Bunlar sanki daha mı az ağa?’</p>
<p>Varto, daha doğrusu Sakine ile başlayan Doğu Mitingleri ile süren gelişme çizgimiz, Yasemin ile benim farklılaşmamızı getirdi. Söylediğim gibi, sanırım ailesiyle Anadolu’yu çok gezmiş, çok görmüş olmanın da etkisiyle, Yasemin sosyalizmin, silâhsız, öncüsüz, ikna ederek, demokratik yolla gelebileceği iddiasına gittikçe daha soğuk bakar oldu. Eleşkirtli Şeyh’e methiyeler düzen, Kasım Küfrevi’yi (Ağrı) ağamızdır, şeyhimizdir diye Meclis’e seçen bilinçsizliğin demokratik çözümlere elvermeyeceğini söylüyordu ki, belirli bir zaman içinde sonuç almayı hedefliyorsak, haksız da değildi.</p>
<p>Evliliğimizin ilk yılından itibaren (1969) ortak dostlarımızın arasına artan oranlarda onun arkadaşları girmeye başladı. Bir süre sonra, TİP’teki gelişmelerden çok, Latin Amerika’daki şehir gerillasının eylemlerini konuşur olduk. O zamanki yaşam biçimimize uygun olarak, bizim evimiz de bir tür misafirhane gibi işlev görüyordu. Karadeniz Ereğlisi’nden gelen Sina Çıladır’ı, Fatsa’dan Ziya Yılmaz’ı misafir ettiğimizi hatırlıyorum. Necmi Demir, Mustafa Baykara gibi sonradan Çayan-Küpeli isimleriyle birlikte anılan hemen herkes şu ya da bu zaman misafirimiz oldu.</p>
<p>Şunu anlamalısınız; bundan sonra hikâye edeceklerimin hemen hepsi yıllar içinde duyduğum yaşadığımız dönemlerde gizli tutulan eylemlerdir. Örneğin, biz Ulaş Bardakçı’nın mücadeleden uzaklaştığını sanırken, onun yeraltına geçmiş, örgüte lojistik destek sağladığından habersizdik, biz ancak fiili yardım gerektiği zamanki oluşumları bilebiliyorduk. Şunu da eklemeliyim, o yıllarda ve daha sonra, TİP’lilere her zaman belli bir temkinle yanaşılırdı. Hemen bütün fraksiyonların TİP’lilere ilişkin yargıları, ‘gıcık’ olduğumuz şeklindedir. Bir tek afişlerimizi ve onları yapıştırma biçimimizi (‘milimetrik!’) takdir ederlerdi,</p>
<p>‘Şu TİP’liler gıcık ama doğrusu güzel afiş yapıyorlar!’</p>
<p>Güzel afişlerimizi bugün Türk reklamcılığının, grafik sanatının ileri gelen isimleri büyük işadamları, eski TİP’lilere borçlu olduğumuzu söylemeliyim.</p>
<p>THKP-C ile sonuçlanacak hareket, gerekçesini Aydınlık Sosyalist Dergi’de oluşturdu. Grup, Fransa’dan gönderilen (Cengiz Zapçı ile Gülten Savaşçı -daha sonra, Gülten Çayan- Fransa’da, grubun yurtdışı bağlarını kurmak için çalışıyorlardı) yazılar sayesinde Latin Amerika’daki hareketi günü gününe izliyor, Che Guevara’nın ‘tüm Latin Amerika devrimi’ anlayışından yola çıkarak ‘Orta Doğu Devrimci Çemberi’ önerisinin mantığını kuruyordu. Bu görüşe göre, emperyalistler kendi aralarında bütünleşmeye gittikleri için bundan böyle tek bir ülkede, örneğin Türkiye’de, devrim ancak ittifaklarla, bizim durumumuzda Ortadoğu ve Sovyetler’in yardımıyla mümkün olabilecekti. Ne ki, Sovyetler Birliği’nde halen revizyonistler hâkim olduğu için yardım ancak elleri mecbur bırakılarak sağlanabilecekti. Yani, THKP-C, Karadeniz, Doğu, Güneydoğu ve Çukurova’yı içine alan yarımaydan başlatacağı silahlı mücadele ile kendisini kabul ettirecek, Sovyetler yardım etmek zorunda kalacaklardı.</p>
<p>1970 yazında, saptanan bölgelere ekipler yollandı. Ekipler, bir yandan silahlı mücadeleye militan kazanmaya çalışırken, bir yandan da askeri eylemler için bölgenin coğrafi yapısını incelemeye koyuldular. THKP-C’nin ‘resmen’ kurulması da aynı yılın sonbaharında, Dev-Genç kongresinin Çayan, Belli ve Perinçek gruplarının kesin olarak ayrışmasından sonradır. Daha sonra Sina’nın anlattığına göre, bir iş bölümü yapılmış, Çayan, Küpeli, Aktolga ideolojik-politik görüşlerin dökümü görevini üstlenirken, Yusuf, sözcülüğe; Ziya Yılmaz, Karadeniz’e; Hüseyin Cevahir, Doğu Anadolu’ya; İrfan Uçar, Güney’e; Sina, Ereğli’ye, maden işçilerine; Kürkçü de, Dev-Genç üyelerini devşirmeye atanmıştı.</p>
<p>Bugün, muhteşem bir gözüpekliğin yanında inanılmaz safiyet gibi görünen hareketin ruh halini anlamalısınız. Türkiye, fiilen işgal altında bir ülke olarak görülüyordu. İşgalci, fevkalade güçlü olan emperyalizmdi ve ülkenin her kurumuna sinmişti. Bu kadar büyük ve yaygın bir güçle mücadele, fakülte işgali gibi açık, düzenin örgütlenmesine uygun savaşlarla değil, gerilla savaşı ile mümkün olabilirdi. Bu bakımdan, şehir gerillasının temellerini atmak lâzımdı. Yusuf Küpeli’nin başkanlığında kurulan timlerin gerekçesi buydu. Timler, bir yandan banka soygunları gibi eylemlerle örgüte finansman sağlarken, öte yandan da, adam kaçırma gibi sarsıcı olaylarla örgütün sesini ve gücünü duyuracaktı.</p>
<p>Gruplararası iktidar savaşı ile başlayan ölümcül sarmalının orijininin 1971’in Ocak ayındaki ilk banka soygunu olduğu kanısındayım. Soygunu Deniz Gezmiş grubu gerçekleştirdi; basın, üzerine düşeni yaptı ve manşetten verdi.</p>
<p>Karım, ‘Bu, bizimkileri zor duruma düşürdü,’ diye değerlendirdi.</p>
<p>Orta Doğu Teknik Üniversitesi’nin kafeteryasındaydık. Çay bardağını kaldırırken kırmızı beyaz plastik tabağının da havalandığını, dem karışık suyun üstüne döküldüğünü hatırlıyorum. Renginin attığını da.</p>
<p>Zaman ve mekân yanlıştı ama ‘bizimkiler’ tanımlamasının, bir zamandır geliştiğini hissettiğim muhabbetinin yandaşlığa dönüşmüş olduğunu ilân ediyor olmasından ürktüm.</p>
<p>‘Mahirler,’ diye teyit etti ve sıkıntıyla ekledi,</p>
<p>‘Bizim hazırlıklar henüz tamam değil.’ </p>
<p>Küpeli’nin başkanlığında sağı-solu bombalamayı üstlenmiş ekip, okul bahçesine attığı bombayla küçük bir kız çocuğunun kolunun kopmasına neden oldu.</p>
<p>Bu ölüm ve bu sakatlanma bende ‘şiddetin gizemi’ diye tanımlayabileceğim büyüyü yok etti. O zamana kadar neredeyse insanüstü nitelikler içerdiğini düşündüğüm ‘güçlü olma’ keyfiyetinin sıradan bir niyet meselesi olduğunu gördüm. İnsanların savunmasız olduğu bir ortamda, bir silâhın ya da orta kuvvette birkaç kolun yapabileceğinin sonu yoktu. Sizin için tetik üzerinde hafif bir güç uygulamaktan ibaret basit hareketin, bütünüyle kendisine ait bir momentumu vardı. Siz, tetiğe dokunduktan sonra bu momentum, yaratıcısı olan size de yabancılaşıyor, kurbanını kendisi tespit ediyor ve onulmaz tahribat yaratıyordu. Ve çoğu zaman siz bu sonuca inanamıyor ama küçücük kurşun parçasını ciddiye almayı kendinize yediremediğiniz için, soyutluyor, eşyalaştırıyor, o korkunç yarayı siz açmışsınız, hasmınızı canından etmeyi siz başarmışsınız gibi nekrofil bir coşkuya, kendini beğenmişliğe kapılıyordunuz.</p>
<p>Ben, silâhlardan korkuyordum.</p>
<p>Şunu da itiraf edeyim: Bundan sonraki satırların büyük bölümü eski eşim, Yasemin Sedes için. Ayrılalı neredeyse yirmi yıl oldu ve biz ancak bu kitap aracılığı ile konuşuyor olacağız. Umarım beni okuyacaktır.</p>
<p>Söylediğim gibi, ben silâhlardan korkuyordum.</p>
<p>Yıllar sonra Diana Pavloviç, mekanik kölelerinden nasıl korktuğunu anlatırken ne demek istediğini anlayabilmiş olmamın nedeni de bu korkuyu yakından tanımamdır.</p>
<p>Ben silâhtan, silâhın sağladığı güçten, Kadillak marka bir Limuzin’in sağladığı güçten korktuğum gibi korkuyordum. Tüm mekanik kölelerimiz, yani bize sunulan endüstriyel ürünler gibi, silâhlar da bize bir oyun oynuyor, bizi çarpıtıyor, olmayan güçler vehmetmemize neden oluyordu. Silâh, netice itibariyle bir endüstriyel üründü. Rodoplu’nun, <i>Mega Machine</i>, Büyük Makine dediği başına buyruk devasa sistemin ürünü. Bu sistem, bizi diğer ürünlerine esir ettiği gibi, silâha da esir ediyordu. Ve silâh, okul bahçesinde oynayan güneş damlası kız çocuğunu kolundan ediyordu; tıpkı, Kadillak marka Limuzi’nin emekçileri ruh ve beden sağlığından ettiği gibi.</p>
<p>Silâhların varlık nedeni çocukların kolunu kopartmak, Mesut Erdinçleri boğarak öldürmektir ya da çocukların kolu kopmayacak olsa silâhlar olmaz.</p>
<p>Silâhı asla masum bir mekanizma olarak göremediğim gibi, içten içe, ‘şeytan doldurur,’ bilgisi de vardı. Altı yedi yıl kadar sonra, Rodoplu’yla tanıştığım zaman <i>Büyük Makine</i> kavramının, ‘şeytan’ kavramı ile ne denli benzeştiğini fark ederek ürperdiğimi hatırlıyorum. (Çok uçuk bir bağlantı olduğunu düşündüğüm için olacak, bunu ona hiç söylemedim.) <i>Mega Machine</i>, tıpkı şeytan gibi, insanların zaaflarını sömürüyor, insanları kandırıyor, sonra da yok ediyordu. Tıpkı, tüketim mallarının insanları yok ettiği gibi ediyordu. Bu bağlamda, silâhların büyüsü şeytani bir büyüydü. Ve silâhları bu büyü dolduruyor, şeytan, tıpkı <i>Mega Machine</i> gibi yok ediyordu.</p>
<p>‘Ölü-seviciliğini güç tutkusundan ayrı düşünemezsiniz,’ diyordu, Rodoplu<sup><a href="../Text/Notlar.xhtml#_edn18" id="_ednref18" title="">[18]</a></sup>, ‘Ölü-sevici, ancak kendisini güçlü hissederse tatmin olur. Sadist, güçlü olmak zorundadır. Güçlü bir gazetenin güçlü bir yazarı, mahallenin güçlü hırtı, ülkenin güçlü işadamı, güçlü generali.’</p>
<p>Ben, şimdi buna, bir tane daha ilave ediyorum, ‘Devrimin güçlü fraksiyonu.’</p>
<p>Biz, tabii ki, kendimizi beğenmiştik. Bilimsel sosyalistler olarak, Türkiye genelinden bir aşama ileride olduğumuzu biliyorduk. TİP, ikna yoluyla iktidara gelecekti ki, bu yol biyofilik, yaşamsever yoldu. Ne ki, bazılarımız yenilgi olasılığını, dönüşmeyi, revizyonu kabul edemeyecek kadar narsisist’tik. Okur, hatırlayacaktır. Günay, narsisizm’i tarif ederken, insanın kendisine biçtiği öznel değerdir, demişti. Verdiği örneklerden birisi, güzelliğiyle ünlü bir film yıldızının kendisine biçtiği ‘değer’ güzelliği olduğu için, her ne pahasına olursa olsun güzel kalmak zorunluluğunu hissettiği, güzelliğinin geri gelmez şekilde kaybolmasına dayanamayacağı, yok olmayı yeğleyeceği şeklindeydi. Bu tür insanlar, kendilerine başkalarının biçtiği değeri, mesela, bir anne olarak, bir eş olarak değeri kabullenemez, küçük görürlerdi. Narsisizmin derecesine göre, bu film yıldızı, güzel kalabilmek için her şeyi yapacak bir ruh haline girerse, bundan sadizm çıkar diye anlatmıştı.</p>
<p>‘Mutlak başarı ihtiyacı <i>sadizmle</i> sonuçlanır. Çevreyi, aileni, çocuğunu gözün görmeyecek, onlara verdiğin zararı ya düşünmeyecek ya da <i>kendini senin idealinin yanında bu zararın bir hiç olduğuna</i> inandıracaksın. Böyle bir inanç, kişinin <i>idealini putlaştırmasını</i> gerektirir. Putlaştırmasını, yani mutlak doğru bellemesini. Güzelliğin dünya yüzünde her şeyden kutsal olduğu inancı hâkim olmalıdır ki, onun uğruna verilecek kurbanların değeri küçümsenebilsin.’</p>
<p>Bizim durumumuzda, kendimize biçtiğimiz öznel değer, devrimci olmaktı, sosyalist olmaktı. Bu değerin, benim için hâlâ geçerli olduğunu söyledim. Karımdan farkım sosyalist kimliğimin benim için tek mukaddes olmamasıdır. Oysa, Yasemin, her ne pahasına olursa olsun ‘güzellik’ der gibi, ‘Her ne pahasına olursa olsun devrim,’ derdi. Biliyorsunuz, diş hekimiydi ama mesela, bir diş hekimi olarak kimliği devrimciliğinin yanında her zaman ikinci planda kaldı. Birilerinin kızı, torunu olması keyfiyeti bütünüyle yadsındı. Benim eşim olarak kimliği ise her zaman marjinaldi. Evliliğimizi ‘ucundan tuttuğunu’ hep hissettim. Nitekim, Bahçelievler Ziraat Bankası soygununda şoförün ölümünü de, çocuğun kolunun kopmasını da, kısa bir ‘yazık’ dışında, içselleştirmedi. İçselleştirmediği gibi, kendisiyle olan ilişkisinin üzerinde de düşünmedi. Oysa, Ulaş’a yardım ettiğini biliyordum ve pek muhtemelen silâhlar Ulaş’ın bulduğu paralarla temin edilmişti.</p>
<p>Marx’ın, ‘Para, sadakati ayıba, ayıbı erdeme, köleyi efendiye, efendiyi köleye, ahmaklığı akla, bilgiyi cehalete dönüştürür. ‘Yiğitlik’ satın alan korkak yiğit olur,’ diye bir sözü vardır.<sup><a href="../Text/Notlar.xhtml#_edn19" id="_ednref19" title="">[19]</a></sup> Şimdi artık ben, buradaki ‘para’ kelimesi yerine ‘silâh’ kelimesini ikame edebiliyorum: Silâh, sadakati ayıba, ayıbı erdeme, köleyi efendiye, efendiyi köleye, ahmaklığı akıla, bilgiyi cehalete dönüştürür. Silâh, paradır. Silâh, servettir. Ve, evet, silâh icat edilince, mertlik bozulur. Oysa, ‘İnsanları etkilemek istiyorsanız,’ diyordu, Marx, ‘onları gerçekten canlandıracak, ilerlemelerine yardımcı olacak etkileyiciliğiniz olması lâzım. Doğa ve insanlarla ilişkileriniz, sizin sahici, kendinize ait olan hayatınızın, arzuladığınız nesneyle çakıştığının kesin bir ifadesi olmalı.’ Ne ki, Mahir başta olmak üzere, hiçbirimizin hayatı arzuladığımız nesne ile çakışan bir hayat değildi.</p>
<p>İroniktir, ama, benim ‘en’ Marksist olduğum dönem, profesyonel devrimcilikten en uzak durduğum dönem oldu. Marx’tan öğrendiğim özgürlük, eşyaların ve insanların baskısı altında kalmamaktır. Beni, şu ya da bu fraksiyonun dayatmasından kurtaran bilgi bu oldu. Öte yandan, az önce de söylediğim gibi, ‘eşya’, salt tüketim malları değil, ‘eşya’ aynı zamanda savaş gereçleridir. Bu gereçlere insanın sahip olması durumunda kullanmaması mümkün değildir. (Rodoplu’nun, ‘jus utendi et abutendi,’ <i>kullanmak tüketmektir hükmünü</i> hatırlayınız.<sup><a href="../Text/Notlar.xhtml#_edn20" id="_ednref20" title="">[20]</a></sup> O kadar davetkârdırlar ki, dayatan bir gereklilik olmasa da kullanırsınız. Yusuf’un, bombayı, elinde bomba olduğu için kullandığını <i>biliyorum</i>.&nbsp; O bombayı <i>atabileceği için attı</i>, okul bahçesine atılan bombanın devrimin işine yarayacağı için değil, gereklilik olduğu için hiç değil! (Ne şoför Mesut, ne de küçük kız, biz sosyalist olmayacağız diye de diretmemişlerdi!)</p>
<p>Yabancılaşmanın, ‘insanın kendisini kendisine el gibi, yabancı gibi algıladığı patoloji’ olduğunu biliyor değildim. ‘Bireyin dünyasını kendi adına biçimlendiremediği, kendisini kendisine el gibi gördüğü, eylemlerini kendi dışından dayatılan bir düzenin normlarına göre sürgit ayarladığı durum,’ olduğu bilgisiyle de karşılaşmamıştım. Ama, izlemesi mukadder ölümcül sarmalın rüzgârını hissedebiliyordum. Günay’ın, yabancılaşmış insanın ‘Eylemlerinin sonuçları kendisini çıkmaza sokar, benliğinden uzaklaştırır. Kendisi ile olan iletişimini yok eder, kendisine duyduğu muhabbeti soğutur ama yine de boyun eğer, hatta tapar eylemlerine!’<sup><a href="../Text/Notlar.xhtml#_edn21" id="_ednref21" title="">[21]</a></sup> hükmünün geçerliliğini kendi arkadaşlarımda gördüm. Eylemlerin çılgın rüzgârına kapılındı ve savrulundu.</p>
<p>Ben, silâh sevmememin bedelini dışlanarak ödedim. ‘<i>Mega Machine</i>’le örtüşmeyen, kalıba girmeyen, sistematikleştirilemeyen faaliyetler aşağılanır, toplumdışı bırakılır. Muhalefet, asgariye indirilir. ‘Kitle kültürü’ denilen kabullenilmiş doğrular bütünü böyle oluşur,’ demişti Günay. Ben zamanın devrimci kalıbına girmeyi reddettiğim gün aşağılanmayı hak etmiş olmalıyım. Ödediğim ilk diyet, eşimi kaybetmem oldu.</p>
<p>Soygun ve izleyen olaylardan sonra, Çayan grubu, Ankara’da silahlı eylemlerden vazgeçilmesi, ‘şehir gerillası’na İstanbul’da devam edilmesi kararıyla, İstanbul’a gittiler.</p>
<p>Yasemin de onlarla gitti. Gerekçesi basitti: FKF Yönetim Kurulu üyeliğinden tanıyıp sevdiği İlkay Demir’le (İlkay, Necmi ile yeni evlenmişti) Çayanlar adına temas kurmak.</p>
<p>Gitmesini istemedim, ama şunu anlamalısınız: Benim, Yasemin üzerindeki etkim, herhangi bir devrimci arkadaşımın, örneğin Nuri’nin, örneğin Şevki’nin, üzerindeki etkisinden daha fazla değildi. Düşüncelerimizi birbirimize ancak bir yere kadar aktarır, hemfikir olamadığımız yerde ayrılırdık. Hepsi bu. Yasemin’in eşim olması bana onun üzerinde baskı kurma yetkisi vermediği gibi, birbirimizden ayrılmamıza imkân vermeyen aşk ya da tutku gibi ruh hallerine zaten yer yoktu. O kadar ki, daha sonraki yıllarda kimin kiminle birlikte olacağı, çocuk yapılıp yapılmayacağı da örgütlerin stratejik kararları arasına alındı. Eşlerin hayatı paylaşmaları diye bildiğimiz geleneksel birliktelik gerekçeleri ortadan kalktığı için, örgüte ilişkin planların paylaşılması da söz konusu değildi. Çiftlerden biri ya da diğeri ortadan uzun süreler kaybolduğunda, nerede olduğunu sorgulamak, devrimci tavra ters düşeceği bilinciyle söz konusu olmazdı. Eşinin içeriye alındığından aylarca haberi olmayanları bilirim. Bu bakımdan, Yasemin’in İstanbul’a gittikten sonraki hayatı benim için meçhuldür. (Onun için de benimki.) Haberleşme, güvenlik nedenleriyle bütünüyle koptu. Anladığım kadarıyla, hızla yeni evler tutulmuş, Tupomaroları örnek alan işyerleri açılmaya çalışılmıştı. Derken, Erenköy Türk Ticaret Bankası’nın soyulduğunu duyduk. Soygun için çalınan araba bir Amerikalıya aitti, o da, ‘Amerika’ya eylem yapılmış olsun,’ diye yakıldı. Hemen herkesten tecrit oldukları bir dönemdi. Tanıdıklardan köşe bucak kaçıyorlardı.</p>
<p>Mete Has olayı, büyük yankı yaptığı için anlatmaya gerek duymuyorum. Ancak, Çayanlar için de büyük moral kaynağı olmuş olmalı ki, o güne kadar Gezmişlerin üzerine attıkları eylemleri sahiplenmek, kim olduklarını kamuoyuna duyurmak ve sonra da ‘sansasyonel’ bir eylemle ortaya çıkmak kararı aldılar. (Grubun kendisini ‘Parti’ diye adlandırması da bu olaydan sonradır: Türkiye Halk Kurtuluş Partisi ve Türkiye Halk Kurtuluş Cephesi. Daha sonra, THKP davası başladığında, savcının durumlarını ‘birden fazla örgütü yönetenler için idam cezası verilir’ maddesine sokmasını önlemek için, araya bir tire çekildi ve THKP-C rumuzu ortaya çıktı.)</p>
<p>‘Sansasyonel eylem’ Elrom’un kaçırılmasıydı. 12 Mart Muhtırasının verilmiş olması, 1 Mayıs için planlanmasını önlemedi ama çeşitli engeller çıktı, Elrom, 17 Mayıs’ta kaçırıldı.</p>
<p>Karımın bu eylemdeki payı neydi, hiçbir zaman bilmedim. Bildiğim, Elrom’un öldürülmesinin THKP-C’yi hemen bütünüyle tecrit etmiş olmasıdır. En ateşli sempatizanları bile derin bir sessizliğe büründü.</p>
<p>Bana gelince, uzaktan dahi olsa, tanıdığım bu insanların soğukkanlı katillere nasıl dönüşmüş olabileceklerini anlamaya çalışıyordum. Rivayete göre, Ulaş, elleri ayakları bağlanmış, ağzı bantla kapatılmış Konsolos’u şakağından vururken, Mahir, içerideki odada ses duyulmasın diye piyano çalıyordu -ya da tuşlara basıyordu- ama dediğim gibi, şiddet benim için zaten pamuk ipliğine bağlı olan büyüsünü yitirmişti. Yaşlı ve savunmasız bir adamın böylece boğazlanmış olması kanımı donduruyordu. Sonraları, Mahir’le Ulaş’ın, Elrom yıkıldıktan sonra saatlerce kustukları anlatıldı. Eğer doğru idiyse, sonraki eylemlere engel olmadı. İnsanoğlunu zorla, kendisinden, kendisine rağmen uzaklaştıran gücün -Put’un demeliyim!- büyüklüğünün eli öpülesi bir büyüklük olduğunu çok duydum. Ama, bende yarattığı etki, yüreğimin buzlanmasıdır.</p>
<p>Yasemin, ‘herkes başının çaresine baksın’a gelindiği noktada, Ankara’ya, eve döndü. Birkaç gün sonra Çamlıca Apartmanı basıldı, Necmi, İlkay, Necati (Sağır) ve İrfan Uçar yakalandı. Ertesi gece de Yasemin’i aldılar.</p>
<p>Çayan’ın, ‘Oligarşinin gücünü küçümsedik ve kendi gücümüzü olduğundan büyük gördük,’ dediği duyuldu, ‘Bu hatayı Denizler de yapmıştı, biz de yaptık. Şimdi düzenli bir geri çekilmeyi başarmalıyız. Ricat taktiği silahlı mücadeleyi bir yana bırakmak anlamına gelmez ama bir süre eylem koymayacağız.’</p>
<p>Az önce de söylediğim gibi, muhteşem bir gözüpekliğin yanı sıra akıl almaz bir hamakattı şahit olduğum. Ve bunu her dile getirişimde, kuşkulu bakışlara hedef oluyordum. Yiğitliğin kol gezdiği yerde murakabe korkaklıkla eşdeğerdir.</p>
<p>Ben Ankara dışındaydım. Hamile olduğunu daha sonra, o tutuklandıktan sonra, öğrendim. Karşılaşmamış olmamızı belki de Allah’ın bir lütfu olarak değerlendirmek lâzım. Hamile olduğunu bana söylememiş olması, aldığı riskler nedeniyle onu yargılayabilir, kınayabilirdim. Şimdi artık, hamileliğini Yasemin’den daha ciddiye aldığımı seziyorum. Çok gençti. Sanırım o çocuğu zaten istememişti. İstememiş olmasını da bir lütuf kabul etmek lâzım. Çünkü, işkenceciler çocuğun düşmesine neden oldular ama Yasemin’i yıkamadılar. Ne ki, ben bu bilgiyle teselli olamadım. O bebeğin kaybıyla aramızdaki son bağların da koptuğunu hissettim. Bir şey daha vardı. Bir başka arkadaşımız, Semiha da onunla beraberdi. Semiha, yeni doğum yapmıştı. Üç aylık lohusaydı. Süt doluydu, mosmordu. İşkencenin bir noktasında çatlayacak gibi olan göğüslerini avucuna sağdı. Ilık süt açlıktan kıvrandığını hatırlattı. Semiha kendi sütünü içti. Sonra da Yasemin’e içirdi. Yasemin’in sütannesi oldu.</p>
<p>‘İnsan’ olan ‘ben’de, bu bilginin karşılığı yok. O gün bugün, bilincimin neresine oturtacağımı hâlâ bilemiyorum. Yazmasam olmaz mı, diye de düşündüm. Hayır, diye karar verdim. 21. yüzyıla çeyrek kaldı ve Rodoplu haklıdır; zulmün kaydını düşmemek, sükût ikrardan gelir faslına giriyor ve neredeyse meşruiyet kazanıyor. Ben ancak kayıt düşülenin yaşandığını artık biliyorum.</p>
<p>Şunu da söylemeliyim, Rodoplu’ya anlattığımda, kızların bu hareketini biyofilyanın, ‘meğer ki, kara mizah gibi olsun’ müthiş bir örneği gibi görmüştü. Yasemin’e duyduğu saygının direnişinden çok, Semiha’nın sütünü içmiş olmasından kaynaklandığını söylüyordu, </p>
<p>‘Mesela, benim uğursuz gururum buna izin vermeyebilirdi.’</p>
<p>Yasemin, yirmi yedi gün işkence gördü. Yirmi yedi gün, benim nerede olduğumu sordular. İşin neresinden tuttuğumu sordular. Yirmi yedi gün, ‘Kocamın bu işle ilgisi yok,’ diye diretti. Karısının nerede olduğunu bile bilmeyen bir kavat, nasıl bir kavattı? İnanmadılar. Okur, hamasetten nefret ettiğimi bilecektir. Buna rağmen, Yasemin’in direnişine ‘yiğitçe’den başka karşılık bulamıyorum. Ve ne yazık ki, yıllar sonra Günay’la, ‘yiğit’ kavramı üzerinde tartıştığımızda, ‘Yiğit’e kala kala askerlik ve roman kahramanlığı kalıyor,’ dediğinde, hak vermek zorundaydım.</p>
<p>Beni Yasemin’den on gün sonra aldılar. Evde karakol kurmuşlardı. Ben hiçbir şeyden habersiz eve döndüğümde onları orada buldum. Birisi, ‘Ömer Sedes sen misin?’ diye sordu. Göbek adımı kullandığından ve olayın genel şaşkınlığından tereddüt etmiş olmam, suçluluğumun hemen oracıkta ikrarıydı,</p>
<p>‘Sensin tabii, orospu çocuğu!’</p>
<p>Kafama sersemletici bir yumruk indi. Şimşek gibi atılmış olmalılar, gözlerimin bağlandığını neden sonra idrak ettim. O anda ne hissettiğimi Günay soruncaya kadar kelimelere dökmemiştim. Şimdi, ‘aşağılanmışlık’ olduğunu ayrımsayabiliyorum. Irzına geçilmişlik gibi, her şeyden çok müthiş öfke uyandıran bir duyguydu. Onursuzluk gibi bir duyguydu. Yerini korkuya zaman içinde bıraktı. Hiçbir şekilde nüfuz edemeyeceğim, iletişim kuramayacağım insanların eline düşmüş olduğum düşüncesi kanımı dondurmaya başladı. İzleyen yıllarda da onları düşman gibi de değil, bambaşka bir kültürün sakatları olarak gördüm. Beni bu görüş de pasifize etti. Yeterince nefret edemediğim gibi, birebir de savaşamadım. Alaycı, onları kızdıran, üstenci bir tavır geliştirdim. (Rodoplu, Reha İsvan için ‘Bolşeviklerin eline düşmüş bir Romanoff ya da bir Marie Antoinette kadar acıklı,’ dediği zaman öfkelenmemin bir nedeni de, bu duyguyu bilmemdir. Çaresiz olduğunuz zaman, üstencilik yaman bir savunma aracı olabiliyor. Bir de şöyle düşünün, Reha Hanım, erleri ‘oğlum’lamayacaktı da ne yapacaktı? ‘Komutanım’ mı diyecekti? Günay’ın dili bazen tahammül edilemeyecek kadar sivridir! Kaldı ki, Reha Hanım’ın yerinde olsaydı, o da ‘üst sınıf’ oyunu çekerdi, bundan eminim. En az İsvan kadar burjuvaydı.)</p>
<p>Orman Çiftliği’ne götürüldüğümü havadaki çimen kokusundan anladım, bir de aracın tekerleklerinin altında kırılan dalcıkların sesinden.</p>
<p>Araçtan indirilirken, her fırsatta yumruklamak, dirseklemek, tokat atmak gibi alışkanlıkları olduğunu, canımı yakanın acıdan çok darbenin nereden geleceğini kestirmek için gösterdiğim çaba olduğunu düşünüyordum. Soğukta büzülmek, büzülündüğü için insanı daha da üşütür diye hatırladım. Gevşemeye, kendimi boksörlerin yumrukladığı, asılı kum torbası gibi görmeye çalıştım. Kendime, ‘Sonunda boksörler yorulur, kum torbası yerinde kalır,’ diye tekrarlamaya başladım. ‘Sıkı dur, böbrek!’ ‘Kıpraşma, mide!’ gibi birtakım deli saçması komutlar geliştirdiğimi, bunları tekrarladığımı hatırlıyorum. 12 Mart’ın işkence yöntemleri on yıl sonrasına kıyasla bir hayli ilkeldi.</p>
<p>İlk sorgulama, penceresiz, üçe-üç bir odadaydı. Kollarım arkadan kelepçeliydi. Gözlerimin bağını çözmekte bir mahzur görmemişlerdi. Sivil giyimli üç kişiydiler. Birisini özellikle hatırlıyorum. Özenle taranmış siyah saçları, iri dudaklı, kösnül bir ağzı vardı. Dirseklerini, araladığı dizlerinin üstüne dayamış, fevkalade sıkılmışmış, kendisini zor dizginliyormuş gibi, ileri geri sallanıyordu. Yüzüme hiç bakmıyor, tükürür gibi konuşuyordu. Nedense, boksör olduğunu, dokuz-beş mesaisini hiç sevmediğini, hatta belki de -sanırım, gözleri hiç durmaksızın tavanı, duvarları, kapıyı taradığı için- klostrofobik olduğunu düşündüm. Mamafih, aynı yaşlarda (30-35) kara kuru ikinci adam da, Bulgar göçmeni kılıklı, tıkız kumral olanı da çoktan bitmiş bir işin kırtasiyesinden bunalmış gibiydiler,</p>
<p>‘Anlat, hadi.’</p>
<p>İstanbul’daki baskında, ‘Parti’ ve ‘Cephe’ tüzüğünü ele geçirdiklerini söylüyorlar, Yüzbaşı İlyas Aydın’ın arkadaşlarını soruyorlardı. Ben, tek bildiğim Parti’nin TİP olduğunu söylüyordum. Bu defa da Yasemin’in en son oturduğu evi tarif ediyorlar, karımın Yılmaz’ın metresi olduğunu bilmem gerektiğini anlatıyorlardı. Mete Has’ın kaçırılmasından elde edilen fidyenin 150 bin lirasının Ankara’ya gönderilmiş olduğunu bildiklerini, paranın nerede olduğunu soruyorlardı.</p>
<p>Sorgulama bir hafta kadar sürdü. Oradan, Ankara Emniyeti’nin Müteferrikasına, ‘resmen’ yakalanmaya geçtik. İç içe iki odaydı ve adi suçlularla birlikteydik. Bambaşka bir kültürün insanlarına esir düştüğüm duygusu, Müteferrika’da büsbütün perçinlendi. Burada şahit olduğum kolluk kuvvetleri/adi suçlu dayanışması, yasaların sevilmeyen bir devletten intikam alınırcasına, elbirliği ile ihlal ediliyor olması, beni çok düşündürdü. Bu kültürde adi suçun bir insanlık hali gibiymiş gibi değerlendirildiğini anladım. Bekçiler, sivil giyimli birtakım devlet memurları içeriye lahmacun, kızarmış tavuk taşıyorlardı. Tutuklulara verdikleri zahmeti telafi etmek ister gibiydiler. Bahşiş de alıyor olmalıydılar ki, paralılar hiç aç kalmadılar. Hikâyemi dinleyip, ‘Sen üç yıl yatarsın,’ diye fevkalade doğru tahmin yürüten Çingene, dönerini benimle paylaştı. Halkımızın bizi emniyet güçleri kadar dahi ciddiye almadığı açıktı.</p>
<p>Müteferrika’ya geldiğimizin üçüncü günü (30 Mayıs) Çayanlar bu defa da Maltepe’de Sibel Erkan’ın rehin alınmasıyla sonuçlanan eylemi başlattılar. Bu olaya duyulan öfke, bir buçuğa/bir buçuk bir helaya kapatılmamla sonuçlandı,</p>
<p>‘Sinan geberdi, sıra Mahir’de!’ </p>
<p>Cemgil’in Nurhak Dağları’nda katledilmiş olduğunu böyle öğrendim. Taharet musluğundan su içmeye çalıştığım üç günün sonunda tekrar koğuşa alındığımda, ırgat yüzlü, yaşlıca bir polis,</p>
<p>‘Mahir Çayan öldü, Cevahir yaralı ele geçti,’ dedi. Cevahir’i, Mahir sanmışlardı; zavallı bedeninden yirmi yedi kurşun çıktı.</p>
<p>Müteferrika’nın ziyaretçileri de değişmişti. Yeni gelenlerin benden uzak durmaya özen göstermelerine bakılırsa, halkımızı kaybetmeye başlamıştık.</p>
<p>Sorgulama yeniden başladı. Ancak, bu defa, gönülsüz gibiydiler. Bunun Mahir’in yakalanmış, bu işin bitmiş olduğunu düşünüyor olmalarından kaynaklandığını sanırım. Nitekim, iki gün sonra, beşinci kata, Siyasi Şube’ye çıkarıldım. ‘Resmi’ tutuklanma, parmak izi alınması burada yapıldı. Ve ben günlerden beri ilk kez tanıdık yüzler gördüm; her zaman köşe başında duran simitçi; Fakülte’nin kapısındaki ayakkabı boyayıcısı. Delilik gibi bir şeydi, selâm verdiğimi hatırlıyorum.</p>
<p>Müteferrika’dan, Yıldırım Bölge’ye, barakalara, sevk edildik. Bunlar, koğuş ya da kantin olarak kullanılan sac damlı binalardı. İtiraf etmeliyim ki, gerek barakaların temizliği, gerekse üniformalı askerlerin arasında olmak, yadsıyamayacağım bir rahatlık getirdi. Bunda, 27 Mayıs’ın ‘ordu - gençlik el ele’ duygusunun payı olduğunu sanıyorum. Bu duygu, daha sonra sevk edildiğimiz İstanbul, Selimiye için de geçerlidir. Gözlerimin önünden gitmeyen bir resim vardır. Kışlanın devasa taş koridorları ve ortasında, kimi hamile, kadınlı erkekli sefil bir grup. Biz, Nazi filmlerindeki Yahudiler gibi titrek ve yorgunduk, askerler ise jilet gibi. Askerlerin de ayrı bir millet olduğunu düşündüm.</p>
<p>İlk savcımı Selimiye’de gördüm. (İstanbul’u da ilk görüşüm olduğunu söylemiş miydim?) İfademi, ‘Döver abi!’ denilen Naci Gür, aldı. Benim ikrarım yoktu, ancak Ankara’da misafir ettiğimiz bazı arkadaşlarım onlarla beraber hareket ettiğimi ‘itiraf’ etmişlerdi. Bir kısmı çok ayrıntılı ifade vermiş olmalılar ki, onlara dışarıdan tost ve portakal suyu aldığım, söyleniyordu. O ruh hali içinde, bu ‘portakal suyu ve tost’ lafına çok taktığımı hatırlıyorum. ‘Tost ve portakal suyu!’ Sanırım, bu gibi şeyleri asıl önemli şeyleri anlatmamak, vakit kazanmak için yapmışlardı. İki ayrı dava, Dev-Genç ve THKP-C açıldı. En kötü ihtimalle, yardım ve yardakçılıktan yargılanacağımı, 296’ya gireceğimi düşünürken: 141/1 ve 146/3. Ve film koptu.</p>
<p>Şöyle açıklayayım; toplum değerlerine ters düşen bir yaşam sürmüş olmamın, karıma sahip çıkmamamın bir cezası olacağını için için kabullenmiş olmalıydım ki, 296’ya uzun boylu bir itirazım yoktu. Ama, 141/1 ve 146/3, cezayı verenin ucuzculuğu dışında akli ya da vicdani hiçbir gerekçesi olmayan bir şiddet gösterisiydi.</p>
<p>‘Ucuzculuk’tan kastım arabesk debdebedir. Ceza maddelerinin bol keseden dağıtılmasını, ulufe, hatta bahşiş dağıtımına benzetirim. İki hareketin de altında yatan aynıdır; keyfilik, gösteriş, arabesk debdebe yani ‘magandalık’. Tatsız bir olaydan acilen kurtulma, ‘sonuca’ var<i>mış gibi yapma</i> ihtiyacının dayattığı kof hamaset. Biz, gecekondulaşmadan Patrikhane’ye kadar hiçbir meselemizi çözmez, -<i>miş gibi</i> yaparız. Eğer, çözülen bir meselemiz varsa, biliniz ki, zaman halletmiştir, biz değil! Bir meseleyi ebediyen çözecek sabır, irade, özveri ve adanmışlık sıkça rastladığımız hasletler değildirler. ‘İnce ayar’ nedir, bilmeyiz. Bilmediğimiz için de, benimki gibi bir kişiliği (hamaset yoksunu, çok zor öfkelenen. Belki de bu nedenle, her zaman bir kadın dostu oldum. Kadın arkadaşlarım, erkek arkadaşlarımdan her zaman daha fazla olmuştur) dahi yaman bir hasma dönüştürmeniz işten değildir.</p>
<p>Ancak, şunu anlamalısınız; sabır, irade, özveri, adanmışlık, ince ayar yoksunluğu, magandalık, toplumumuzun tüm katmanlarının ortak özelliğidir. Şiddet gösterilerimizin altında yatan da aczimizdir. Çelimsiz kabadayıların nara merakı! Mahirlerin tünel kazarak kaçtıkları anlaşıldıktan sonra, Maltepe Cezaevi’ni namluları kadınlar koğuşuna çevrili tanklarla sarmak yetmiyormuş da, helikopter ve keşif uçakları! Başka nasıl açıklanabilir? Ve, bütün bunlar hiç olmamış gibi, 1974’te, bunca tehlikeli ve güçlü olan bizleri ‘af!’ edip, salıvermek nasıl açıklanır? Tanrı aşkına! Bizim güvendiğimiz hiçbir tespitimiz yok mudur? Yoktur. Çünkü, gerçeği bulmak diye bir meselemiz yoktur. Bu bakımdan, vur deyince öldürmeye kalkan çelimsiz Çayan’ın tekabülü elbette ki iktidarsız Naci Gür olacaktır; ya da Naci Gür’ün tekabülü, Çayan. Biri, ‘Türk Milleti adına!’ karar verirken, diğeri ‘Halk adına!’ konuşacak, sonuçta olan benim gibi genleri yanlış eşeklere olacaktır. Evet, atlar tepişirken, eşekler ölür. Yaşamak isteyen eşek, bir yolunu bulup aradan çekilmek zorundadır. Bunun adına da pasifizasyon derler.</p>
<p>Bundan sonrası bir film şeridi gibidir.</p>
<p>Hâkim, tahliye istemimi reddetti (herhalde!) ‘resmen’ tutuklandım, Bayrampaşa Cezaevi’ne sevk edildim. Gardiyanların saltanatı başladı. Kesilen saçlar, nedense sopayla gireceğiniz varsayılan hamam, fotoğraf çekimi, kayıt ve ‘ihtilattan men’. Türkçesi, avukat dâhil, görüşme yasağı.</p>
<p>Sonra, Nâzım’ın, güneşe çıkarıldığı pazar gününü anımsatan esriklik: Bayrampaşa’dan, Selimiye’ye, mahkemeye götürülme. Haftada beş gün. Sahil yolu. Yosun kokusu. Martılar. İnsanı adamakıllı aptal yerine koyan sarmaş dolaş çiftler. Araba vapuru. Deniz. Aynı Türkiye’de, başka bir yaşamın olduğu bilinci.</p>
<p>Ve, Yasemin’i görecek olmanın mutluluğu.</p>
<p>Mahkemenin ilk günü bizden daha sonra geldiler. Birisi ‘Maltepe’deki arkadaşlar geldi,’ diye bağırdı. Sonra, tutuklular arasında Yasemin’in küçücük kalmış yüzünü seçtim. Ona doğru atıldım. Ama, o, belli belirsiz bir tebessümün dışında sevinç alameti göstermedi. Serbest olan kolumla sarılmaya çalıştığımda irkildi, geriye kaçtı. Kalakaldım. Beni hiç özlememiş olduğunu görebiliyordum. Polislerin Ziya ile ilişkisi olduğunu söylediklerini hatırladım.</p>
<p>‘İşkence,’ diye fısıldadı Semiha, ‘İşkenceden sonra böyle oldu. Dokunulmak istemiyor.’</p>
<p>‘Geçmiş olsun.’</p>
<p>Dudaktan dökülmek derler ya, ‘Geçmiş olsun,’ dudaklarımdan döküldü.</p>
<p>‘Sağ ol,’ dedi Yasemin,</p>
<p>Yüzüme bakmaksızın geçti, önümdeki sıraya oturdu.</p>
<p>Başıma taş düşmüş gibi oldu.</p>
<p>Adamakıllı sersemlemiştim. Hiç durmadan resim çekmeye çalışan foto muhabirlerinin arasından sıyrılmaya çalışan kayınvalidemi zor tanıdım. Hemen arkasında da kayınpederimin bembeyaz yüzünü gördüm. El sallıyorlar, Yasemin’i işaret ediyorlardı,</p>
<p>‘Annenleri gördün mü? Annenler burada.’</p>
<p>Hafifçe başını çevirdi, âdet yerini bulsun neviinden bir küçük tebessüm de onlara gönderdi. Hepsi bu kadar.</p>
<p>İzleyen günlerde de, ne benden sordu ne kendinden söyledi. Yemek molalarında bile konuşamadık. Sonra bir gün, bir kâğıt parçası uzattı: ‘Boşanmak istiyorum.’</p>
<p>THKP-C davası savunma aşamasındaydı. Mahkeme heyeti savunmanın son bölümünün okunması için duruşmayı 30 Kasım Salı gününe erteledi.</p>
<p>‘Salı günü sana bir mektup vereceğim, onu oku da sonra,’ dedim. Kabul etti.</p>
<p>29 Pazartesi günü, Mahirler kazdıkları tünelden kaçtılar. Geri kalanlar, firarilere birkaç saat daha kazandırabilmek için direnişe geçtiler. Duruşmaya katılmayı reddettiler. Sonra, az önce değindiğim kuşatma -Selimiye’den gelen komando taburunun tankları, keşif uçakları, helikopterler. Bu arada, şöyle bir sahne; yüksekçe bir yerdeki barakalarından Yasemin yönetimindeki kadın tutuklular askere ‘devrimci propaganda’ yapıyorlar. Faik Türün, bir bando getirerek, seslerini bastırmaya çalışıyor. Onca trajedi olmasa, komik!</p>
<p>72 Şubatı’ndan itibaren hızlanan tutuklamaları, 30 Mart Kızıldere katliamı, 6 Mayıs idamları izledi. Bu süreç içinde kişisel trajedimin hiçe indirgendiğini tahmin edersiniz. Yasemin’in bambaşka bir yolda ilerlediğini görüyordum. Bu incecik genç kadın, hemen herkesin (mesela Küpeli, ‘Şimdi anlıyorum ki, ben kendimi Marksist-Leninist zanneden Donkişot, anarşist, kumarbaz, sorumsuz, halkıma ve işçi sınıfına karşı bir kişiyim,’ mesela Aktolga, ‘Ben her türlü ahlâksızlığın, namussuzluğun, ihanetlerin hep solculuk adına yapıldığı bir mekanizmanın içinde yer aldım,’) yenilgi ve yılgınlığa düştüğü ortamda direnişini sürdürdü. Sina Çıladır gibi o da, ‘Marksist-Leninist olduğunu söyleyen bir kimse, eğer bir ajan provokatör değilse, devrimin devrimci şiddet yoluyla yapılacağı temel ilkesini de samimiyetle benimsiyor demektir,’ diyordu. THKP-C davasında, direnmeye karşı çıkanlarla direnenler arasındaki mücadelede, birinci grupta yer aldı. Müebbet hapse mahkûm oldu. 1979 Mayısı’nda çıktı.</p>
<p>Bana gelince; 1974 yılında, 12 Mart rejimi sona erdi. Parlamenter düzene dönüldü ve af çıktı. Yasemin’in istediğine uygun olarak boşanma davasını açtım. Ayrıldık.</p>
<p>İki yıla varmadan çeşitli örgütlenmeler, eski ya da yeni biçimlemeler içinde tekrar ortaya çıktı.</p>
<p>Eğer devleti bir devamlılık olarak görecektiysem, niye içerdeydim? Ve niye affedildim? Anlaşılan, bütün başıma gelenlerden bir tek şey öğrenmem isteniyordu; devletin sağı solu belli olmaz! Bu ülkede hayatımı karartan bilgi, bu bilgidir.</p>
<p>&nbsp;</p>
</body>
</html>