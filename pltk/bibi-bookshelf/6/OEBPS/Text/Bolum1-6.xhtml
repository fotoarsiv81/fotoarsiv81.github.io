<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_1_5"><b>VI</b></h2>
<p>&#160;</p>
<p>Kıbrıs mitinginden sonra en çok etkilendiğim siyasi olay 555K’dır. 1960 yılının, Beşinci ayının, Beşinci gününün, saat Beşinde, Türkiye Cumhuriyeti’nin Başvekili’nin Kızılay’da dövülmesi olayı.</p>
<p>Dokuz gün sonra, iktidarının onuncu yılını tamamlayacaktı; ‘halkı’ yollarına develer, mandalar kurban ediyordu, ama, gitmeyen bir şeyler vardı. Nicedir tırmanan huzursuzluk söylentilerinin doğruluk derecesini bizzat saptamakta ısrarlıydı. Miting alanına yürüyerek geldi. Yaptığının ‘delilik’ olduğunu kimse söylemedi.</p>
<p><i>‘Olur mu böyle, olur mu? Kardeş kardeşi vurur mu?’</i></p>
<p>Islıkla, inceden çalınan marşı, Sıhhiye’de, Etibank’ın önünde duydu. Sevilen bir türküydü. Söylendiğine göre, Başvekil de mırıldanmaya başladı. Miting meydanına, parti kurultayına girer gibi girdi; gülücükler dağıtıyor, balkonlara el sallıyordu.</p>
<p>Göstericiler, ‘hasım’larının kendilerini şereflendirdiğinden habersiz, az ileride, Büyük Sinema’nın kapısında asılı afişi alaşağı etmekle meşguldüler. Afiş, 14 Mayıs’ta Demokrat Parti il başkanlarının himayesinde verilecek konseri müjdeliyordu.</p>
<p>Başvekil, ‘Eğer bir ihtilal yapılacaksa biz yaparız,’ ‘Yerlerinden bile kıpırdayamazlar,’ ‘Gerekirse ben orduyu birkaç yedeksubayla idare ederim,’ deyip, ‘asker sivil aydın zümrenin devrimci geleneğini’ rencide etmişti ama milyonların sevgisinden emindi. Olan bitene, neredeyse, ‘ayıp, ayıp’ diye bakıyordu. Kalabalık, Başvekil’in aralarında olduğunu birden fark etti. Şaşkınlık, anlıktı.</p>
<p>Konumunun soyutlaştırdığı birinin, herkes gibi bir sıkımlık candan ibaret olduğunu görmek yadırgatıcıydı; taraflar, aynı anda idrak etiler. Ses kesildi. Yaklaşmaya, çemberi daraltmaya başladılar.</p>
<p>‘Menderes, istifa!’</p>
<p>Gerilerden patlayan ses, tahrik etti,</p>
<p>‘Katil iktidar!’</p>
<p>Sloganlar, küfürler art arda sıralandı. Başvekil’in gülen yüzünün katıldığına, beyaza döndüğüne tanık oldum. Kalbim deli gibi çarpmaya başladı.</p>
<p>‘Ne istiyorsunuz?’ diye bağırdı, Adnan Menderes,</p>
<p>‘Söyleyin, ne istiyorsunuz?’ kalabalığa doğru birkaç adım attı, bir itişmedir başladı.</p>
<p>Yılların tartışmasız iktidarını bir kol boyu mesafede buluverenler, dokunmadan edemediler. Uzun ve kasvetli bir rüyadan nihayet uyanmış olduklarını kendilerine ispat etmek ister gibi; gerçeğin, karşılarında dikilen ve alt tarafı kendileri gibi bir insandan ibaret olduğunu kanıtlamak ister gibi boyunbağına asıldılar, ceketine yapıştılar. </p>
<p>Başvekil, hâlâ soruyordu,</p>
<p>‘Söyleyin, ne istiyorsunuz?’</p>
<p>‘Katil iktidar istemiyoruz! Katil Menderes!’</p>
<p>Adamcağız bağrını açtı,</p>
<p>‘Ben katilsem, öldürün beni!’ diye haykırdı, ‘Öyleyse, öldürün beni!’ Kolalı gömleklerin, kılı kırk yaran şıklığın asaletinin bir anda aslına rücu ettiğini; onulmaz bir haksızlığa uğradığını düşünen bir insanın biçare öfkesini gördüm. Altındağ’dan, Kale’nin oralardan kimseler var mı, diye bakındım. Çok sevdikleri Menderes’in bu halini görsünler, kırılsınlar istemiyordum. (Burada bir açıklama yapmalıyım. 14 Mayıs 1950’yi çok zorlandığım günlerden birisi olarak iyi hatırlıyordum. Demokratlar kazanınca bizim evimizdeki kin dolu matemin aksine, Yukarı Mahalle’nin çocukları çok sevinçliydiler. Daha sonraları anladığım gibi, bunlar dipçiklenen, horlanan adamların çocuklarıydılar. Birinin babası, Atatürk Bulvarı’ndan kağnısı ile geçmeye kalktığı için karakola alınmış, dayak yemiş, uzun bir süre yatmak zorunda kaldığı için, işini oğluna devretmek zorunda kalmıştı. Ben, sırf kağnı ile caddeye girdi diye polisin adam döveceğine inanamıyor, başka bir çapanoğlu arıyordum. Bu da arkadaşımı çileden çıkarıyordu. Sonunda patladı, ‘Bunlar hep o İsmet gâvurunun işi!’ Ben de ‘gâvur’ kelimesine ifrit oldum. Saydım, döktüm ama Hafız’ın oğlu durmadı, ‘Gâvur, işte!’ dedi, ‘Gâvur olmasa ezanı Türkçe okutturmaz! Cümle âlemi günaha soktu. Bunu gâvur yapar. Hepimiz cehennemde çatır çatır yanacağız. O zaman bizi kim kurtaracak? Söyle bakalım?’</p>
<p>Ezanın dili üzerinde murakabe edilmiş bir fikrim yoktu. Hafız’ın oğlu ise, ‘Ezan Türkçe okunmaz. Allah eğer ezanın Türkçe okunmasını isteseydi, Peygamberimize vahiyleri Türkçe gönderirdi,’ dediği zaman söyleyecek sözüm yoktu. Bunları nereden bildiğini sorduğumda da, ‘Babam hafız benim,’ dedi ve akarsular durdu. </p>
<p>Gazetelerin, ‘Ticani’ karikatürleriyle dolu olduğu yıllardı. ‘Ticani’ ne demekti, bilmiyordum ama bu siyah cüppeli, çember sakallı, korkunç görünüşlü resimlerin hacı hoca takımıyla bir ilgisi olduğunu seziyordum. Demek bu çocuğun babası da ‘Ticani’ydi!</p>
<p>‘Sen Atatürk’ü seviyor musun?’</p>
<p>‘Tabii, seviyorum,’ dedi, Hafız’ın oğlu, ‘Babam, askerliğini onun yanında yapmış, İzmir’e beraber girmişler. Resimleri var.’ Şaşkınlığımı gördü ekledi,</p>
<p>‘Benim babam gazidir. Buraların hürmet edilen adamıdır. Allah’tan başka kimseden korkmaz. Bir seferinde, teravih namazı için mahallenin bütün erkekleri toplandık. Camiye gittik. Bir de baktık, polisler kapıyı tutmuşlar. Babam, polisleri bir kenara itti de, cemaat içeri girebildi. Benim babam öyle fişlenmekten falan korkmaz. Çanakkale’de neler görmüş o! İsmet’in polisinden mi kaçacak?’</p>
<p>Akşam babama ‘fişlenme’nin ne demek olduğu sorduğumda köpürdü,</p>
<p>‘Yok öyle bir şey! Bunlar hep Demokratların uydurmaları!’</p>
<p>Gerçekten vardı yoktu bir yana, ne olduğunu da öğrenemediydim. Ta ki, bir yıl kadar sonra, Samet Ağaoğlu, Demokrat milletvekillerinin dosyaları hakkında açıklama yapıncaya kadar! Yine de babamdan öğrenemedim de, çocuklar anlattılar. Babam, ‘Sen, üstüne düşeni yap!’ diye bağırdı, döndü dolaştı sözü Goethe’ye getirdi. ‘Aklını versen anlarsın!’ diyordu, ‘Hayta gibi sürteceğine, dersini çalış!’ Sonra da, benim Yukarı Mahalle çocukları ile oynamam yasaklandı. Diyeceğim, onların Adnan Menderes’i ne kadar çok sevdiklerini bildiğim için, o gün orada olsalar çok üzüleceklerini düşünüyordum.)</p>
<p>Başvekil, hâlâ bağırıyordu,</p>
<p>‘Vurun beni, ne bekliyorsunuz?’</p>
<p>‘Biz katil değiliz!’ dedi ve tükürdü, birisi. Balgam, koyu renk kumaşın üzerinden süzüldü. Sivil polis olduğu sonradan anlaşılan bir başkası, saldırganı yakalamakla, Başvekil’i oradan kaçırmak arasında bocaladı. İkincisinde karar kıldı. Ve Türkiye Cumhuriyeti Başvekili, karga tulumba edildi, bir otomobile tıkıldı, uzaklaştırıldı.</p>
<p>Yuhlarla, ıslıklarla uğurladı kalabalık.</p>
<p>‘Öylesine bilenmiş, öylesine heyecan doluydu’lar ki, ‘gözleri hiçbir şey görmüyordu’.</p>
<p>‘Demokrasi’ tılsımlı kelimeydi (Günay, ‘fetiş’ derdi). Demokrasi kalkınmanın olmazsa olmaz unsuruydu. ‘Hürriyet’ olursa, herkes fikrini söylerse, Türkiye kalkınacaktı. Demokrat Parti anti-demokratikti; irticai hareketlere müsamaha gösteriyordu. CHP Batı’cıydı, laikti, ilericiydi. Lideri milli kahramandı, Atatürk’ün en yakın arkadaşıydı, bu koşullar altında onun ilkelerine, demokrasiye sahip çıkma savaşı, Türk gençliğinin görevi ve sorumluluğuydu.</p>
<p>Gencecik bir üniversite mezunu, Deniz Baykal, ‘demokratik hak arama eylemi içinde olduğundan onur duyuyordu’. Daha sonraları, ‘tamamen amatör olan yüreklerindeki coşkuyla dışa vuran bu eylemlere, bir siyasal görüntü’ vermeyi amaçladıklarını yazacaktı.</p>
<p>Oturdu, iktidara, ‘çok önemli bir mesaj’ verecek olan bir bildiri kaleme aldı. Bildiri, ‘bütün ülkenin iktidardan gitmesini istediği Demokratların halkın desteğini neden kaybettiklerini’ açıkladı, ‘Ama,’ diyordu, Baykal, ‘iktidarın gençlerden gelen bu uyarıya kulak asacak ne sağduyusu kalmıştı ne de mantığı.’</p>
<p>Oysa, Türk Milli Talebe Federasyonu’nun bildirdiği gibi, ‘Eğer o gün, basiretleri bağlanmış, kaderin şevkine ram olmuş bir avuç insan, kendilerine tevdi olunan makul ve mülayim ikazlara göz yummamış olsa ve içinde bulundukları gaflet uykusundan uyanarak delaletten kurtulabilmiş olsalardı, bugünkü akıbetlerinden belki de endişe etmemek mevkiinde bulunabilirlerdi.’ </p>
<p>Akıbetleri, üç hafta sonra, 27 Mayıs sabahı belli oldu.</p>
<p>27 Mayıs, hayata bakışımı yönlendiren, yaşama ilişkin deneyimlerimi yorumlama üslubumu borçlu olduğum bir olay olduğu için kişiliğimin oluşmasında esaslı bir dönüm noktasıdır. Diyebilirim ki, Türk insanının geçmişini kaydettiği boş sayfalar gibi gördüğüm tarihine olan güvenimi kaybetmemin nedeni de 27 Mayıs’tır. 27 Mayıs’ın ayrıca benim evi terk etmeme ve dolayısıyla sosyalist serüvenime neden olduğu da söylenebilir ama bunun zahiri bir sebep-sonuç ilişkisi olduğunu okur daha sonra görecektir; bu bakımdan şimdi üstünde durmayacağım. Anlatmaya çalışacağım, bizim ülkemizde böylesine yakın tarihin bile fevkalade sübjektif, fevkalade keyfi olabildiğidir. Yeri gelmişken şunu da söyleyeyim: Günay Rodoplu ile dostluğumun menşeinde bu bilgiyi paylaşmış olmamız vardır.</p>
<p>Hatırlayacaksınız, o, ‘Türkiye korkunç bir yalan yaşıyor,’ derdi, ‘Bu, o kadar büyük bir yalan ve bu yalanı o kadar çok insan paylaşıyor ki, gerçek, bir sapığın mide bulandıran tehdidi ya da mahalle delisinin sayıklamaları gibi algılanır oldu. Hiçbirimizin işine gelmiyor. Elli yıl değil, yirmi yıl sonra, bu dönemi (12 Eylül’den bahsediyordu!) yazmaya kalkan bir tarihçinin elinde bu kalpazanların (dönemin öz-uzman aydınlarının) düzenledikleri sahte belgelerden başka bir şey olmayacak. Tıpkı 27 Mayıs gibi, tıpkı daha neler neler gibi, 12 Eylül’ün de içinden çıkılamayacak.’<sup><a href="../Text/Notlar.xhtml#_edn4" id="_ednref4" title="">[4]</a></sup> Bu saptamasını paylaşmamaya imkân yoktu. Çünkü, benim yaşadığım 27 Mayıs’ın bizzat benim saptayabildiğim en az üç tarifi ve tabii, tarihi vardı. Bunlardan bir tanesi babamın 27 Mayıs’ıdır ki, az sonra anlatacağım. İkincisi, Günay’ın hayatında (ve ölümünde!) önemli yer tutan (sonradan East Cleveland Bankası’nı satın alan) 21 Mayısçı Harbiyeli Selahattin’in 27 Mayıs’ı; üçüncüsü ve benim en etkilendiğim, Mahir Çayan’ın 27 Mayıs tarihi. </p>
<p>Önce babamınki: Babam, pek memnundu. İhtilali bizzat kendisi gerçekleştirmişçesine mağrur, gülümsüyordu. Anneme, sokakta nöbet tutan erler için ayran yaptırmış, vişne şerbeti dağıttırmıştı. Ona göre bu ihtilal, iktidarın gerici, yobaz ayaktakımının elinden alınıp, yeniden, ona layık olanların eline geçmesi demekti. Atatürk’ün ruhunun şad olacağına güveni tamdı. Coştukça coşmuş,</p>
<p>‘Efendim,’ demişti, Faik Sabri Bey’e, ‘üniversite mezunu olmayanı Meclis’e sokmayacaksınız, işte bu kadar!’</p>
<p>‘O bile yetmez, mirim! O bile yetmez! Biz ne üniversite mezunları tanıyoruz! İmtihana tabi tutacaksınız. Sorular soracaksınız!’</p>
<p>Gözleri parlamıştı, ‘Sorular soracaksınız, bunaltacaksınız!’</p>
<p>Yığınların, sorunlardan bunalmış vaziyette, mağaralarına geri döndüklerini tahayyül ediyordu.</p>
<p>‘Gelip kurtarsınlar bakalım şimdi!’</p>
<p>‘Efendim, bırakın efendim, bunlar koyun gibidir. Nereye kurtaracaklar, hadlerine mi düşmüş! Kazdır, bunlar kaz! Irzlarını, Hanımefendi affınıza sığınırım, teslim edecek zorba ararlar!’</p>
<p>Babamınkinin, aristokratik bir özdeşleşme olduğunu yıllar sonra anladım. Bu, Meriç’in batısından gelen, bir ‘beyaz’ Türk’ün (Diana Pavloviç’in ‘WASP’ anasını anımsatan bir tutum!), Günay’ın, ‘en az 150 yıldır, bürokrasiyi, hâriciyeyi, edebiyatı, sanatı, basını, dolayısıyla siyaseti, dolayısıyla Türkiye’nin gündemini yönlendiren, ordu destekli ‘Batıcı’ aristokrasi’ dediği sınıfın, üyesi olduğunu doğrular bir özdeşleşmeydi. 27 Mayıs’ı gerçekleştirenlerle arasında akrabalık var gibiydi; sanki Mehmet Ali Aybar’dı da babam, teyzeoğlu Ali Fuat Cebesoy Paşa’nın devrimciliğiyle gururluydu! ‘Domestik MİT arşivi’ diye matrak geçtiğimiz kartoteksi hatırlarsanız<sup><a href="../Text/Notlar.xhtml#_edn5" id="_ednref5" title="">[5]</a></sup>, ne demek istediğimi anlayacaksınız. </p>
<p>Babam, gerçekten de, Türkiye’de, kanunlarla vazedilmeyen, üyeleri ve yöntemleri kimse tarafından bilinmeyen ‘gizli’ devletin memuruydu ve Demokrat Parti iktidarını, her zaman, ‘yerlilerin’ ezilmesi gerekli başkaldırısı olarak gördü. Nitekim, öyle bir hava esti ki, sanki silâhı tutan Cebesoy Paşa, destekleyen bürokrat teyzeoğlu Aybar, İhtilal’in Anayasası’nın hazırlığında üniversiteleri tutan akrabaları, profesörler, Onar, Kubalı, Velidedeoğlu, Tunaya ve Giritli faydalanmışlardı. Çok sonraları ‘uğursuz üçgen’ denilen, silahlı bürokrasi-silâhsız bürokrasi-üniversite üçgeni tamamlanmıştı.</p>
<p>On bir yıl sonra, Birinci THKP-C davasında Mahir Çayan, ‘27 Mayıs harekâtı, emperyalizm, işbirlikçi-burjuvazi-feodal unsurlara, bir başka deyişle, hâkim gerici ittifaka karşı küçük burjuva radikalizminin (bürokrasi ve ordu içindeki milliyetçi devrimcilerin) bir ilerici-devrimci harekâtıdır,’ diyordu ki, bu onu babamla aynı cepheye koyuyordu! Çayan, ‘1961 Anayasası, hâkim gerici ittifaka hayat hakkı tanımayan, bütün milli ve devrimci sınıflara imtiyaz tanımayan ilerici bir Anayasa’dır,’ derken, Menderes seçmeni Altındağlılara hayat hakkı tanımamakta babam ve Faik Bey’le ittifak halindeydi. Ve, işin garip yanı, ben, aynı davada yargılanıyordum ve işin garip tarafı babam beni fiilen reddetmişti.</p>
<p>Üçüncü 27 Mayıs tarihini Selahattin yazıyordu. Onunki, 22 Şubat ve 21 Mayısla bütünleşen bir hareketti. Ve aramızda 27 Mayıs’a karşı olan, bir tek oydu! Milliyetçiydi ve kendisini yerlilerin temsilcisi sanıyordu.</p>
<p>Selahattin’in hikâyesini daha sonra anlatacağım. Şimdi, 27 Mayıs’ın benim hayatımı nasıl yönlendirdiğine dönmeliyim.</p>
<p>Babamın, halkı ‘ırzını teslim edecek bir zorba arayan’ sapık gibi gördüğünü ifade etmesi ile kusacak gibi ağrı, sahici bir ağrı, hissettiğimi hatırlıyorum. 27 Mayıs coşkusu (elbette, duygusal, elbette murakabe edilmemiş) gitmiş, yerini, acı veren bir aldatılmışlık duygusu almıştı. Bir de üstelik, bayrağın altına girip ‘Yaşasın ordu!’ diye bağırmıştım! Bu kadar yanlış bir iş yapmış olabilir miydim? Neyse ki imdadıma kökleşmiş bir bilginin yetiştiğini hatırlıyorum: Türkiye’de, insanlar, iyi ve kötü olmak üzere ikiye ayrılırlardı: Gerçek Atatürkçüler ve Atatürk’ü maske olarak kullanıp kişisel çıkarlarının peşinde olanlar. İktidarlardakiler ikinci gruptandılar. Bu bilgime rağmen, o gün, şeytan dürtmüş olmalı ki, soruverdim,</p>
<p>‘Demokrasinin ilk şartı millet iradesine saygı değil midir?’ Ne tür bir bomba attığımın farkında değildim! Korkutucu bir sessizlik oldu, neden sonra,</p>
<p>‘Vay, küçük bey, vay!..’ dedi babam, tıslar gibi,</p>
<p>‘Şimdi de, kuyrukları mı müdafaa ediyorsunuz?’ Odadakileri şahit yazacakmış gibi süzdü,</p>
<p>‘Duydunuz değil mi? Benim evimde, benim çatımın altında, benim bu hususta ne kadar hassas olduğumu bile bile, kuyrukları müdafaa ediyor!’</p>
<p>Koynunda yılan beslemiş gibiydi, dayanılmaz bir ihanete uğramış gibiydi. ‘Benim’lerin altını çizen sesi giderek korkunçlaştı,</p>
<p>‘Yıkıl karşımdan,’ dedi, ‘gözüm görmesin seni!’</p>
<p>Faik Sabri’nin bakışından cüssemi ancak o zaman fark ettiğini anladım,</p>
<p>‘Sinirlenmeyiniz azizim,’ diyordu, ‘Gençtir, gençler aykırı olurlar.’</p>
<p>Oysa, dışarıda, sokakları çınlatan gençler, ‘yurt sorunları üzerinde söz sahibi’ydiler, ‘gençliğin fikri önemliydi’. Gençlik, 27 Mayıs üzerinde hak sahibi sayılıyordu, ihtilali ‘hürriyet, hürriyet’ diye, Demokrat Parti iktidarına direnerek başlatmış, ordu tamamlamıştı’.</p>
<p>Ben, geç bile kalmış sayılırdım. Babamın cevabı, ‘Defol!’ oldu.</p>
<p>‘Defol!’ dedi babam.</p>
<p>Oturduğum yerden acele etmeksizin kalktığımı hatırlıyorum. Bir de,</p>
<p>‘Gidersem, bir daha dönmem,’ dediğimi.</p>
<p>Babam, büsbütün sinirlendi,</p>
<p>‘Gidersen bir daha dönmez misin? Öyle mi? Defol o zaman!’</p>
<p>Babaannem, bu maçın her ne pahasına olursa olsun durdurulması gerektiğinin farkındaydı,</p>
<p>‘Oğlum, oğlum, sus!’ diye yalvardı. Annem,</p>
<p>‘Susun, İhsan Bey, Allah aşkınıza!’ diye çığrıştı.</p>
<p>Faik Bey’in önünde böyle bir rezaleti hazmedemeyen babam kendinden geçti,</p>
<p>‘Allah hepinizin belasını versin!’ diye bağırdı.</p>
<p>Nesnel olarak bakıldığında ortada fol, yumurta demeyeceğim ama her zamanki sürtüşmeden daha ciddi bir durum yoktu. On yedi yaşındaydım. Ama benim evden ayrılmam, ‘Spartaküs Komünü’ diye bilinen gruba iltihak etmemle sonuçlandı ki, bu benim hayatımı biçimlendiren sosyalist serüvenin başlangıcı oldu.</p>
</body>
</html>