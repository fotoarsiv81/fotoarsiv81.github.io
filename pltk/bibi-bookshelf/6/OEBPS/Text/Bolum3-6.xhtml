<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_3_6"><b>VI</b></h2>
<p>&#160;</p>
<p>Binali, başlı başına bir bölümü hak eder. Sadece kişiliği itibariyle ya da Rodoplu’ya açtığı savaşta tartışılmaz biçimde muzaffer olduğundan değil, ilişkilerinin Günay’ın Batılı düşünce biçimiyle onun Doğulu düşünce biçimi -açıklayacağım!- arasındaki farkı en çarpıcı biçimde ortaya koyan bir örnek. Daha da ilginç, hatta ironik olanı, bu iki düşünce tarzında ‘ilerici’ sıfatını Binali’nin sahiplenmesidir.</p>
<p><i>‘Acımasız bir iklimin daha da acımasız domdom kurşunlarının çocuğuydu’<sup><a href="../Text/Notlar.xhtml#_edn69" id="_ednref69" title="">[69]</a></sup></i> Binali. Kızıltepeliydi. Babasını çocuk yaşta kan davasında kaybetmişti. Bir daha evlenmeyen annesi, onu ve erkek kardeşini tamtakır bir tarladan sıktığı ürünle yarı aç yarı tok büyüttü. Dokuz dersin altısı boş geçen bir liseden aldığı diplomayla İTÜ’yü kazanmış olması, zekâsı hakkında bir fikir verecektir. Ne ki, dul anasını taş tarlanın merhametine terk edip, İstanbul’a ışınlandığı için talihine şükredecek hali yoktu. Daha da acısı, kendisini çevresinden ayıran, üstün kılan niteliklerden övünç payı çıkarmak ne kelime, onlarla teselli bile bulamazdı. Söylemeye çalıştığım, başarısını bütünüyle rastlantısal bir olgu olarak küçümsemesidir. Bu böyle olunca, eline geçen fırsatı hakkıyla değerlendirmek yoluna da gitmedi. Günay’a göre, ‘ne varlığa sevinirim ne yokluğa yerinirim’ mertebesine ulaşmış bir derviş ile her türlü bireysel beceriyi, yeteneğini, mutluluğu reddeden bir toplumcunun bileşkesiydi.</p>
<p>‘Şurası muhakkak ki, hayatın yaşamsal unsurlarını ancak ve ancak kendilerinin, kendi elleriyle, tedarik edebileceklerine koşullandırılmış insanlardan değildi. Bunda kişisel becerileri taltif etmeyen feodal arka-planın rolü ne kadardı, bilemiyorum. Ama bildiğim bir şey varsa, o da dünyayı bir hayret gibi algılıyor olmasıdır. Yani, örneğin, bir güle beslendiği azotu hak etmek için ne yaptığı yollu bir soruyu ne kadar sorabilirsen, Binali’ye de o kadar sorabilirdin. ‘Gül’dür, azot gerekmektedir, o kadar. Azot yoksa zaten gül de yoktur,’ der gibi, Binali’dir, iaşe ibadesi gerekmektedir. Sağlanmazsa zaten Binali de yoktur gibi bir durum.</p>
<p>Harçlığını Şiran verirdi. Önceleri, bunu Binali’nin hizmetlerinin karşılığı olarak algıladım. Bir süre sonra fark ettim ki, ‘hizmetleri’ne ihtiyaç olduğunda Binali ortada yoktu ya da mesela senet yatırmak gibi üstüne aldığı işleri hemen hiçbir zaman zamanında yapmıyordu ki, bunun da Şiran’ı adamakıllı bunalttığı oluyordu.</p>
<p>‘Peki, bu adama neden para veriyorsun?’</p>
<p>‘İşime yaradığı için değil, onu sevdiğim için para veriyorum. Gücüm yettiği sürece veririm.’ </p>
<p>Bu, anlaşılmaz bir şey değildi. İşle ilgili olarak Binali’nin varlığına güvenmemem gerektiğini söylüyordu ki, bu da tamamdı. Beni inciten, Şiran’ın verdiği miktarın ve zamanının belirsizliği oldu. O zamanlar Binali’nin ne aldığında minnet ne almadığında hiddet duyacağını henüz bilmiyordum. Ancak kendimi onun yerine koyuyor, böylesi güvensizliği kaldıramayacağımı düşünüyordum. Dahası, Şiran’ın keyfiliğe, ulufe dağıtan ağaoğlu tavrına benzeyen tutumu beni mahcup ediyordu. İşine karışmak da istemiyordum. Sorduğum, ‘Burs gibi mi?’ sorusu, ödemelerinin zaman ve miktarı belirlemesinin daha doğru olacağını ima etmek içindi. ‘Bilmem,’ dedi Şiran.</p>
<p>Şimdi düşünüyorum da, Suat’la olan durum da farklı değildi. Profesyonel devrimci olarak Suat da böyle yaşadı. Otuzunu aşkın bir adamın ‘varken var, yokken yok’a uyarlamasının dayanılmaz olduğunu düşünüyorum. Bana sorarsan, asgari tedarik olmaksızın düşünce üretmek mümkün olamazdı. Ve itiraf etmeliyim ki, devrim için dahi olsa, insanın kendi kardeşi de olsa, başka birilerinin eline bakması bana alçaltıcı geliyordu, işin başka bir tarafı daha vardı. Bizim yaptığımız, yani pazarlamacılık, sömürü düzeninin en galiz örneği olsa gerekti. Şiran, gerçekten de midesine ağrılar gire gire yürütüyordu. Böyle bir faaliyetten nasipleniyor olmak da bir tür sömürüydü. Şiran’ın sömürülmesi, ‘Her ne kadar,’ diyordum, kendi kendime, ‘kimse Şiran’a ‘Biz profesyonel devrimcilik yapalım, sen bizi pazarlamacılık yaparak destekle,’ diye sorup onayını almadıysa da, Şiran yüksünmüyor, çünkü kendisi de devrimci. Peki, ya düşünceleri, hele de faaliyetlerine karşı olduğu halde sırf çocukları aç açık kalmasın diye çırpınan ailelerinden yardım alanlar, kendilerini nasıl hissediyorlar? Duygu sömürüsünü kendilerine yedirebiliyorlar mı? Her şeye rağmen, Şiran’a bunca yüklenmek, sonra da ‘en bi la la la la anonim şirketi’ diye alay etmek reva mıdır? Bunda domuzdan kıl koparmak diye bir teselli de olamaz. Kaldı ki, domuza da yazık değil mi?’</p>
<p>Biliyor musun, profesyonel devrimci olmanın insanın ebeveynine, ailesine bütünüyle yabancılaşmasından başka yolu olmadığını düşündüğüm oluyordu. O zaman da soruyordum, kimin için yapılacaktı bu ‘devrim?’</p>
<p>1978 yılının ikinci yarısında, Binali’yi oturduğu odadan çıkarttılar. Finallere bir ay kadar bir zaman kalmıştı. Kalacak yeri yoktu. Okuldan vazgeçip Kızıltepe’ye geri dönmesi gündeme geldi.</p>
<p>‘Bence bu bir trajediydi.’ dedi Günay Rodoplu, ‘Trajedi ve ziyan! Binali’ninki gibi bir kafanın ziyanı! Üstelik de, yatacak yer bulamamak gibi süfli bir nedenden!</p>
<p>‘Bende kalsın,’ dedim Şiran’a, ‘Gündüz ben de yokum, rahatça çalışabilir.’</p>
<p>Memduh Amca ile Hayriye Teyze Kerlik’teydiler. Şiran, sorumlu bir aile reisi olarak, her gece belirli bir saatte evine gidiyordu. Rodoplu’nun ancak hafta sonları onlarda kalmasına bakılırsa, ilişkilerini sürekliliğe dönüştürmekte kararsızdılar.</p>
<p>‘Hem evet hem de hayır,’ dedi Rodoplu. ‘Çünkü, Apo ile Nalan’ın evden ayrılması kesinleştikten sonra, Şiran, Samatya’daki daireyi -daireleri- sattı, Levent’te bir yer aldı. Bir büyükçe, bir daha küçük, bir de adamakıllı küçük, aydınlığa bakan bir sandık odası vardı. O büyükçe odada, Şiran iki kişilik bir yatak istedi. Tanıdığım bir marangoza ısmarladık. Usta yatağı yaptı, o günden sonra Şiran ve ben artık o yatakta yattık. O da yetmedi, Hayriye Anne bize memleketten üstü geyikli bir yatak örtüsü getirdi. Söylemeye çalıştığım, kendimi bir Ağaoğlu’nun kapatmasıyla, bir devrimcinin ‘devrim nikâhlı karısı’ olmak gibi, her iki kuşak tarafından da onaylanan bir konumda bulmuş olmam. Bu nedenle diyordum ya,</p>
<p><i>Yıllar önce evinize geldiğimde, beni sevdiğiniz için kabullendiniz sandım.</i></p>
<p><i>Arkamdan konuşmadınız, dedikodu etmediniz, aşağılamadınız.</i></p>
<p><i>Engin hoşgörünüzden sandım.</i></p>
<p><i>Alçakça bir sükûtmuş.</i></p>
<p><i>Meğer, babanızın veliahtı kimi getirirse kabullenirmişsiniz.</i></p>
<p><i>Bilemedim.</i></p>
<p>(Cemil Meriç de babaevine Linda’yı getirmiş - kerhaneden. Hiçbir şey dememişler. Öyle anlatırdı.)</p>
<p><i>Ağabeyiniz istediği sürece varmışım. Bilemedim.</i></p>
<p><i>Varken ilginç, yokken özlenmeyecek ve asla gerekli olmayan, Çin yemeği gibiymişim. Bilemedim.</i></p>
<p><i>Beni ben olduğum için hiç sevmemişsiniz. Bilemedim</i>.<sup><a href="../Text/Notlar.xhtml#_edn70" id="_ednref70" title="">[70]</a></sup></p>
<p>İnsanın kendisini başkasının yerine koymayı, iğneyi kendisine çuvaldızı başkasına batırmayı öğrenmesi vakit alıyor Mehmetcim. Gel gör, ‘başkası’ gerçekten de ‘başkası’ olabiliyor ve sen hayatının en önemli aşamasını yaptığını sandığın anda boşa kürek çekmiş olduğunu görebiliyorsun. Çünkü yola, başkasının özde senin gibi bir ‘insan’ olduğunu varsayarak çıkıyorsun. Soyut ‘insanlık’, somut ‘insan’la çakışmıyor! Ortak paydaları gerçek dışı boyutlara uzatıyoruz, vehmediyoruz, anlıyor musun? Kültür farklılıkları, kabullenmek istediğimizden de daha derin ve belirleyici olabiliyor. Ve sen en diğerkâm olduğunu sandığın anda, başkasının gerçekten de ‘başka’ olduğunu, kendini onun yerine koyamayacağını, koymaya kalkma çabasının ne denli talihsiz, ne denli kısır olduğunu görüyorsun.</p>
<p>Bana sorarsan, kahveye inmek için benden izin isteyerek mahcubiyetimden elimi ayağıma dolaştıran bawe, bana anlatılan ‘ağa’ olsaydı, daha ilk günden,</p>
<p>‘Kim bu karı? Ne işi var evimde?’ diye sormalı, karşı çıkmalıydı. Öyle yapsaydı, ben de ne yapacağımı şaşırmazdım!</p>
<p>Yine: Bana anlatılan ‘ağa’ olsaydı, ‘Günay kızı’nı arayıp sormalıydı. Kardeşini, oğluyla birlikte gömdüydüm. Birinin bir yıllık hatırı olsa, hesap et bak, o kadar fincan kahveden kaç yıllık hatır birikir?’</p>
<p>Binali, Rodoplu’da kalmaya başladı. İşten birlikte çıkıyorlar, birlikte eve geliyorlardı.</p>
<p>‘Binali, bu zamanı derslerine çalışıp okulu bitirmek değil, Şiran’ı benden kurtarmak için kullandı,’ dedi Rodoplu. Küçük bir çocuktan bahsedermiş gibi hoşgörüyle gülümsüyordu!</p>
<p>‘Önceleri, deyiş yerindeyse, nemenem biri olduğumu anlamaya çalışıyordu. Bir gün ofiste, Şiran, ben, o konuşuyorduk.</p>
<p>‘Patroniçe,’ dedi, ‘Seninle çıkıp bir çay içsek!’ Meydan okuma gibi bir şeydi, anlıyor musun? Fark etti mi diye Şiran’a baktım, o gülümsüyordu.</p>
<p>‘Ne zaman istersen!’ dedim ben de. Çıktık. O, kalabalıkların insanı, Eminönü köprüsünde kendi bahçesindeymiş gibi rahat. Ben, pejmürdelikten bunalıyorum. Binali, gittikçe pisleşen, gittikçe dökülen kahvelere yöneliyor. ‘Dayanma gücümü ölçüyor zahir,’ diyorum, kendi kendime, ‘bakalım, halkımızla ilişkim nasıl?’</p>
<p>‘Ne görüyorsan anlat bana,’ diyor.</p>
<p>‘Sakat baloncunun, <i>Notre-Dame</i>’ın diye <i>italik</i>’liyorum, kamburunun umutsuzluğu ile elinde tuttuğu balonların coşkusunu görüyorum. Ada vapuru ile iskele arasına sıkışan lastiklerin çarpılmaktan serseme döndüklerini düşünüyorum! Üstelik bir de sırılsıklamlar!’</p>
<p>Umutsuz bir vaka olduğuma karar vermiş olmalı! Ne ki, ben de onun <i>görmediğini</i> saptıyordum! Sonradan, Şiran’da da fark ettim, giderek, mesela, inşaat ustalarında da fark ettim. Eğri doğru, yamuk algılamaları, ‘göz ve izan’ dediğimiz şey gelişmemişti. Ne demek istiyorum! Mesela, Levent’teki eve taşındıklarında duvara bir ecza dolabı asmışlardı. O kadar yamuk asmışlardı ki, İçine koymaya çalıştıkları şişeler alçak uca doğru kaydıklarından, dolap köşeye sıkışan tentürdiyot hariç, doldurulamıyordu. Üşendikleri için düzeltmediklerini sanmıştım. Meğer öyle değilmiş. Birkaç sene sonra evi tekrar boyadığımızda, ‘Şu dolabı da düzeltelim artık!’ dediğimde, hayretle yüzüme baktıklarını gördüm. Eğri çakıldığının farkında değillerdi! Başka şeyler de vardı. Diyelim, Kerlik’ten gelen bir kasa, bir yatağın ya da kerevetin altına yerleştirilecek, değil mi? Sanırsın ki, sığar mı, sığmaz mı bir bakışta görülür, değil mi? Hayır, öyle olmazdı. Hele de Şiran! Kereveti kaldırıp, kasayı altına koyup, bacaklarının yere değmediğini görmeden boy farkını idrak etmezdi. Aynı şekilde, Binali bir gün Şişli’deki ikinci yerimizde tuvaletin duvarında bir delik açılıp, yan apartmanın bacasına yuvalanmış leyleklerle burun burun geldiğimizde, tıkamak için bir tahta çakmaya kalkmıştı. Elinde kocaman bir sunta çıkageldi.</p>
<p>‘Binali, o tahta o tuvalete sığmaz.’ Kötü kötü güldüydü ve sığmadı! Mesafe kavramı, uzunluk kavramı yoktu, anlıyor musun? Onca yıllık eğitimi ellerine bir cetvel almaksızın tamamlamış olabilirler mi, diye düşünüyordum! Lanet olsun! Bütün çiçekler ‘gül’dü, bütün renkler kırmızı! Ciddi söylüyorum, ana renklerin dışında renk duyarlılıkları da yoktu. Derken bir gün, Suphi’nin Rona’ya, bir rüzgârgülü yapmaya çalıştığını gördüm. Kâğıttan. Yanında bir kitap vardı, o kitabın verdiği talimatı izleyerek yapıyordu. Yüreğim burkuldu. Yirmi beş yirmi altı yaşında bir adam, bir rüzgârgülü yapmak için kitaba bakmak zorundaydı! Rona’nın yüzündeki sevinci görecektin! Bu çocukların kâğıttan rüzgârgülü olsun, hiç oyuncakları olmadı ki! Elişi derslerini küçümseyen aklıma şaşayım! Birleşik Devletler’de, anaokullarında uygulanan bir öğretim metodu vardı: Montessori. Çocukların gözlerini kapattırırlar, önlerine onlarca baharat koyarlar, kokularından ayırt etmelerini isterlerdi. Duyuları geliştirmeye yönelik bir metottu. Niye bu ülkede üzerinde konuşulduğunu bile duymadım. Gelişmişliğin ölçüsünün ‘fert başına düşen milli hasıla’ olmadığını ne zaman anlayacağız? Böyle giderse, Milli Hasıla’nın asla paylaşılmayacağını, belli ellerde toplanmasının önlenemeyeceğini ne zaman anlayacağız?</p>
<p>O gün akşamüstü, Sıraselviler’de, büfeleri geçtikten sonra neon lambalı bir aşevinde yemek yedik. Binali, İstanbul’un en ucuz ve en iyi lokantası olduğunu söylüyordu. İki tam ekmek, dört tabak kuru fasulye, bir o kadar da pilav ve yoğurt yedi. Alışılmadık miktarı da,</p>
<p>‘Param olunca yiyorum,’ şeklinde açıkladı. İma ettiği, olmadığında yemediğiydi. Sürekli geğirdiği için midesinden rahatsız olduğunun farkındaydım. Nedeni de bu olmalı diye düşünüyordum.</p>
<p>‘Nasılsa aynı parayı veriyorsun, neden yemekleri bölmüyorsun?’</p>
<p>Kendisini açlığa alıştırdığı yolunda bir şey anlattı.</p>
<p>Geç bir saatte eve geldik. Karşı komşu, kapının aralığından baktı, yüzünü tükürür gibi buruşturdu, kapıyı çarptı.’ Yerde yatmak hususunda ısrarlıydı Binali. Rodoplu, kanepelerin yastıklarından bir yatak yaptı.</p>
<p>‘Çay içer misin?’</p>
<p>‘Heee.’</p>
<p>Doldurmaya kalktı. Günay, izin vermek istemedi. ‘Misafir ya!’ Israr edince bıraktı. .</p>
<p>‘Şimdi de bakalım, bacım, beni neden,’ Günay’ın hazırladığı yatağı işaret etti, ‘evine aldın?’</p>
<p>‘Ne demek o öyle?’</p>
<p>Aksanını değiştirdi,</p>
<p>‘Zahmet ediyrsen, değel mi? Neden zahmet ediyrsen?’ </p>
<p>‘Allahallah! Yatacak yer bulamazsan sınavlarına giremeyeceksin de ondan! Burada yer varken, yazık değil mi?’ </p>
<p>‘Sana ne bundan?’</p>
<p>‘Ne demek bana ne? İnsan değil misin? İnsan değil miyim? Burada yer varken, kırk yılda bir yakaladığın fırsatı kaybetmene seyirci kalabilir miydim?’ </p>
<p>‘Sıçanın sidiği denize fayda, diyorsun, he mi?’</p>
<p>‘Sen bunu bana bir kere daha söylemiştin. Yeni ofise eşya taşıdığımız zaman. Şiran’la beraber o koca masayı merdivenlerden yukarı çıkarmaya çalışıyordunuz. Ben, üstüne geldim. Ucundan tutmaya çalıştım. O zaman Şiran’a söylemiştin, Kürtçe. Hatırlıyor musun?’</p>
<p>Başını salladı,</p>
<p>‘Heee!’</p>
<p>‘Niye elimden geleni yapmayayım ki? Sıçanın sidiği denize elbette fayda!’</p>
<p>Binali, o sinir bozucu gülüşünü takındı,</p>
<p>‘Kih kih kih! Billah bacım, sen kariyeristsen!!!’</p>
<p>‘Yani?’</p>
<p>Yanisi, Rodoplu’nun kendisini herkese sevdirmeye çalışıyor olmasıydı.</p>
<p>‘İma müthişti!’ dedi Günay, ‘Bir an, kendimi Memduh Amca’dan Cihan’a, Ayten’e kadar herkese yaranmaya çalışan bir yalak gibi gördüm. Nalan’ın alaycı bakışları, Suphi’nin sırıtışı, hatta Şiran’ın onlar için bir şey yapmaya kalktığım zamanki hoşnutsuzluğu yerine oturdu! İtiraf etmeliyim ki, sarsıldım.’</p>
<p>‘İnsanların yollarını açmak, için hiçbir şey yapmamalı!’ Bunu mu söylüyorsun?’</p>
<p>‘Bataklık kurutulmadan, sivrisineklerden kurtulunmaz,’ dedi, Binali.</p>
<p>‘Şiran da böyle söyler. Ama, ben bulduğum ilk imkânla, pencerelere tel geçirip, önce ısırılmaktan kurtulmayı, bataklığı daha sonra ele almayı düşünürüm. Ya da şöyle söyleyeyim, bataklığı kurutacağım diye elimdeki imkânı kullanmayı ertelemem.’</p>
<p>O anda aklına gelmişti,</p>
<p>‘Sen dilenciye de sadaka vermezsin, değil mi? Şiran da vermez.’</p>
<p>‘He.’ </p>
<p><i>‘Allah versin</i>, diye <i>italik</i>’ledim,’ diye anlattı Rodoplu, ‘İtalik’ledim ve aydım! AYDIM! Batılıların, ‘Doğulu’ dedikleri, ama yanlış dedikleri, bir düşünce sistemi ile karşı karşıyaydım. Şöyle: Binali’nin -ve Şiran’ın ve o dönem Selahattin’in!- benimkinden farklı olarak ‘didaktik’, tümdengelen bir düşünce mekanizması vardı. Dünyayı, kendi ideolojileri doğrultusunda yorumluyorlar, öyle görüyorlar, bireysel tutumlarını da ona göre ayarlıyorlardı! Küçük büyük karşılaştıkları her meseleyi kabul ettikleri ana şablon doğrultusunda değerlendiriyorlar, ana şablon dilenciliğin ortadan kalkması için herkese iş sağlayacak sosyalist düzenin kurulmasının gerektiğini söylüyorsa -ki, onu söylüyordu- o zaman tüm gayretler, o düzeni kurmak üzere seferber edilmeli, böyle benim yaptığım gibi bireysel durumları kurtarmaya, problemleri çözmeye uğraşmamalıydı. Yardım dernekleri gibi kuruluşları küçümsememeleri de bundandı. ‘İyi’ insanlara, ahlaki değerlerine sahip çıkmaya çalışan insanlara burun kıvırmaları da bundandı. Hatta onları bir tür tehlike gibi gördüklerini de söyleyebilirim! Meselelerin onların şablonu dışında çözülmesi ihtimalinden ödleri patlıyordu! Aynı bağlamda, benim Binali’nin problemini çözmeye kalkışmam, eğer fedakârlık yapmam, kendi kişiliğimin bir yan ürünü, kendimi tatmin etmemin bir yolu olmaktan öte algılanamazdı. Kaldı ki, Binali ‘birey’ olan kendisini önemsemezken, benim ona bir biçimde sahip çıkmaya kalkışmam, elbette anlamsızdı. Ona her an evden gitmesini söyleyebilirdim ve hiçbir şey değişmezdi, anlıyor musun? Ne varlığa sevinen ne yokluğa dövünen demekle bunu kastediyorum. Bu, her şeyi Allah’tan bekleyen bir dervişin tutumunu hatırlatıyordu. Her şeyi Allah’a havale eden birisinin tutumunu hatırlatıyordu. Şu farkla ki, Allah’ın düzeni ile sosyalist düzen yer değiştirmişti ve her iki durumda da yeryüzünde- ki her sorun, inanılan o düzenler doğrultusunda ele alınmamışsa makbuldü.</p>
<p>Batılılar, bu tümdengelim düşünce sistemini Doğululara yakıştırırlar, ama aslında evreni ‘Kozmos’ yani belirli bir amacı olan bir düzenleme olarak gören tüm düşünce biçimleri için, ister Doğulu ister Batılı olsunlar geçerlidir. Marksist sosyalizm için büsbütün geçerlidir, çünkü Marksizm, Hıristiyanlığın kilise dışında gerçekleştirilmesidir. Daha önce de konuşmuştuk bunu.</p>
<p>Bana gelince... Binali’ye çok şey borçluyum!</p>
<p>O gece ona hayatı nasıl gördüğümü anlatırken, kendi düşünce biçimimin de adını koydum: <i>Tümevarım</i>. Soyut ideolojilerden somut meselelere değil, tam aksine, somut meselelerden soyut ideolojilere varış. Kelimelerin kaderi değil, kaderin kelimeleri biçimlendirmesi. Pragmatizm mi? Varsın öyle adlandırılsın! Kelimelerin üzerine koyulan ipoteği reddediyorum. Ben, Binali’nin, Örenlerin, Faik Bucak’ın, Demet’in, yani elimin eriştiği insanların sorunlarından ya da şehrin su ihtiyacı, efendim, trafik düzenlemesi gibi somut meselelerden yola çıkıyordum. Bunlara bulduğum çözümler istatistiki anlamda benzerlik gösteriyorsa ne âlâ! O zaman belki bilimsellikten bahsedilebilir, bir ‘bilim’ kurulmaya çalışılabilirdi. Ama insanları mutlu etmek için en az kültür farklılıkları kadar çok sayıda değişkenler vardı. Kimine para, kimine onur! Bunlardan bir trend oluşturulması için daha yüzlerce yıllık ve usulünce toplanmış veri gerekirdi ki, o veriler toplandığı zaman bu defa da yaşlarından dolayı güvenilmez olacaklardı. Yine de teorik olarak bu sağlanana kadar insanoğlunun, bireyin, haddini ve hakkını bilmesi gerektiğini düşünüyordum. Çevrenin mutluluğunu bilinmez tarihlere, bilinmez oluşumlara ertelemeyi günah sayıyordum. Memduh Amca, onlar için aşılması gerekli gericilik, bir anakronizm olabilirdi, ama benim için bir spermle bir ovumun milyarda şansı yakalayıp, mucizevi birleşmelerinin bir ürünüydü. Sadece ve sadece bu nedenle bile sakınılmalıydı! Binali de öyle! Daha kendi annesini ikna etmeden, Orta Doğu’da devrimci ihtilâl çemberi kurmaya kalkan Mahir’dense, Apo’cu Ramazan’ı içselleştirebilmiş olmamın nedeni de bu olmalı!</p>
<p>‘Yahu, kardeşim, bir uzan, bir kafanı boşalt Allahaşkına!’ dedim Binali’ye. Neyse ki, bu defa ‘Allah’a takılmadı.</p>
<p>‘Dinle bak! Kendini dinle! İki litre kandan ibaret bir Âdemoğlusun! Peki, Darvinci takılalım, Âdemoğlu değil, evrim geçiren bir sürüngen dönüşümüsün. Maymundan gelmesin. Bu senin, nihayet iki litre kanı olan, fevkalade incinebilir, küçücük bir biden olmanı değiştirmez. Evren nezdinde bir hiçsin sen. İtalik’liyorum, <i>Men hiç kesem, hiç kesem, hiç kesem!<sup><a href="../Text/Notlar.xhtml#_edn71" id="_ednref71" title="">[71]</a></sup></i></p>
<p>İçinden bir ikinci sen çıkar ve sen kendini, dünya içindeki kendini gör. Bunu yapabilirsin. Unutma ki, insanoğlu beynini bedeninin önüne geçirebilen tek mahlûktur. Unutma ki, biz kendi elimizle kendi beynimize kurşun sıkabilen bir türüz! Yüksel kardeşim, hayatın bütününe bak. Dünyada o kadar yer dururken, kurası Kızıltepe’nin taş tarlasına çıkan kendini gör. Çevreni gör. Sana dünyayı yorumlayanları gör. Ananı, ebeni, hocanı, öğretmenini, ideologlarını gör. Bu ciddi, içten ve iyi insanların yorumlarını incele. Ve yine gör ki, örneğin Tibet’te doğsaydın, örneğin Kenya’da doğsaydın sana anlatılanlar çok daha farklı olacaktı. Tepkilerin çok farklı olacaktı. Kendine ve diğer insanlara bir şans tanı. Kendi doğrularını dayatmaya kalkma, çünkü mutlak doğru yok. Mutlak çözümler yok. Becerebilirsen ikna et, ama dayatma. Hele de silâhla dayatmaya kalkma! Çünkü insan sayısı kadar farklı çözüm vardır. Ve yeryüzündeki tek mutlak ölümdür.</p>
<p>Bir süre sonra sayıklar gibiydim,</p>
<p>&#160;</p>
<p><i>Esasen bunların hepsi uydurma.</i></p>
<p><i>Samanyolu galaksisinin güneş sisteminin kokuşan bir gezegeni olan dünyada, insanoğlu, insanoğluna kısacık bir süre için teğettir. Sonra herkes kendi meçhulüne yollanır. Bir başına.</i></p>
<p><i>İnsanoğlunu insanoğlu kılan, insanoğlunun insanoğluna teğet geçtiği o kısacık süredir: ‘Biz’ öyle buyurduk. Belki beş bin yıl öncesinin Mezopotamya’sında, belki on bin yıl öncesinin Çin’inde. Öyle buyurduk.</i></p>
<p><i>‘Anamızdan çocuk yapmayız!’ dedik, türümüzü kedilerden ve iguanalardan ve eğreltiotlarından ayırdık.</i></p>
<p><i>‘Zayıf kollanmalıdır!’ dedik, su kaplumbağalarından, çakallardan ayrı durduk.</i></p>
<p><i>‘Ne farkınız var!’ diye soranlara, ya Darwin’le ya da din kitaplarıyla karşı koyduk.</i></p>
<p><i>Doğa’dan, doğal olmayanı talep ettik, insan olduk. Bazılarımız olayı çok ciddiye aldı.</i></p>
<p><i>Güneşin, bir alevden ağırlık ki, üç milyon defa iki bin milyon ton,</i> </p>
<p><i>ne iyi</i> </p>
<p><i>ne fena</i> </p>
<p><i>ne güzel</i> </p>
<p><i>ne çirkin</i> </p>
<p><i>ne haklı</i> </p>
<p><i>ne haksız</i> </p>
<p><i>olduğunu unuttu.’</i></p>
<p>&#160;</p>
<p>‘Şimdi, sen ne diyrsen?’</p>
<p>‘İnsanlığın bizatihi var olmaktan kaynaklanan ortak hüznünün karşısında bizim birbirimize düşman olmamızın insanlığa hıyanetten başka bir şey olmadığını söylemeye çalışıyorum. Kederimiz, düşmanlık olamaz diye düşündüğümü söylüyorum. Kendi kendini sokan akreptir diyorum.’ </p>
<p>‘Billah bacım, sen kıvırtiyrsen,’ dedi Binali yine. </p>
<p><i>‘Geceler boyu, seni ‘aslında’ sevmediğimi dinledim, canım,’</i> diye yazmıştı Rodoplu, Şiran’a,</p>
<p><i>‘Binali’ye göre, senin bilinçsizce de olsa, sınıf atlama gayretinden, benim ise serüvenciliğimden değilse, abazanlığımdan kaynaklanmalıydı birlikteliğimiz. İki ayrı sınıfın insanlarıydık, ‘son tahlilde’ aramızda sevgi olamazdı. ‘Çelişki’miz, ‘uzlaşmaz’ olmaya mahkûmdu.</i></p>
<p><i>Sevgiler, sınıflarının uzun vadeli çıkarlarını koruyan, sevgiler aklı başında, sevgiler aşk değillerdi. Kadınların kocaları değil, sevgilileri değil, âşıkları değil, ‘arkadaş’ları vardı. Sevmek dokunmak değil, silâh arkadaşı olmaktı.</i></p>
<p><i>Kötü kehanetlerini geceler boyu üstüme yağdırdı.</i></p>
<p><i>Zalimdi canım.’</i></p>
<p>‘Ne ki, ‘zulüm’ sözcüğü bu bağlamda kullanılmaz olmuştu, Mehmet’im,’ dedi Rodoplu, ‘Ya da, canımı yaktığını bilmiyordu. Daha doğrusu, canımın ‘yanması’ gerektiğine karar verdiği için bilmiyordu. Yine bir gece, sevdiğini sandığı ama devrime ihanet ettiği anlaşılınca sevmemiş olduğunu anladığı erkeğini sırtından vuran devrimci kadının öyküsünde ‘yiğitlik değil, ziyanlık’ gördüğüm için heyecanlanamadığımda, devrim olmadığımın ikrarı dışında bir şey anlatamadım.</p>
<p>‘Sen devrimci değil, burjuvasan,’ basit bir tanımlama olmaktan çıktı,</p>
<p>‘Cüzzamlısan!’ türünden bir aşağılamaya dönüştü. Titiz bir kız babası gibi Şiran’ı koruyor, ‘damat namzedi’ olan beni safdışı etmeye çabalıyordu. Acılarımın günahının vebali boynuna olsun!’</p>
<p>Böyle diyordu, ama roman notlarına<sup><a href="../Text/Notlar.xhtml#_edn72" id="_ednref72" title="">[72]</a></sup> bakılırsa vicdan muhasebesi yapmaktan da alıkoymamıştı kendisini,</p>
<p><i>‘Dil bil, diller bil! O’nu gör şad ol!’ Yurt’un içini dışına yeğle. Renklerin pastellerini sev, ikinci sınıf lokantaların erdemine inanma. ‘Genel ilkeler’ değil, ayrıntıları önemse. ‘Burjuva’ denilince, üstelik ‘burjuva eğitiminin yozlaştırıcı girdabına kapılmamak için’ fen fakültelerinin dahi terk edilmeleri gerekliliğinin savunulduğu bir dönemde, ‘eğitimimle ekonomik kökenlerimi karıştırıyor olmayasın?’ diye ukalalık et!</i></p>
<p><i>Elini vicdanına koy, Günay Hanım! Şiran’ı korumakta haksız mıydı?’</i></p>
<p>Cevabını yine kendisi vermişti,</p>
<p>‘Evet. Haksızdı.’</p>
<p>‘Son bir gayret içine girdim,’ diye anlattı, ‘Kim bilir, belki de Şiran dönüşür? Olmaz mı?’ dedim Binali’ye.</p>
<p>Ne şom ağız ama! Biliyorsun, Şiran sahiden de dönüştü!</p>
<p>Her neyse.</p>
<p>Taksim Intercontinental’in önündeydik.</p>
<p>‘Ben de onu söylüyorum,’ dedi Binali, ‘Senin kişiliğin oturmuştur. O arayış içindedir.’</p>
<p><i>‘Hain!’</i> </p>
</body>
</html>