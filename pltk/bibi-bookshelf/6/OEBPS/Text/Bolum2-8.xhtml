<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_2_8"><b>VIII</b></h2>
<p>&#160;</p>
<p>‘Hadi, gel, eve gidelim,’ dedi Şiran, ‘Orada konuşuruz.’ </p>
<p>‘Eve mi, dedin?’</p>
<p>‘Benim eve gitmem lâzım, babam çağırmış.’</p>
<p>‘Sen git, daha sonra konuşuruz.’</p>
<p>‘Tek başına ne yapacaksın? Gel işte.’</p>
<p>Kaldırımda duruyorlardı. Şiran’ın gözleri etrafı tarıyordu. Rodoplu, bunun, içine sinmiş polis korkusundan kaynaklandığını çok sonra anlayacaktı.</p>
<p>‘Rahatsız ederim. Gece dönmem zor olur.’</p>
<p>‘Biz seni bırakırız.’</p>
<p>Gittikçe daha çok kirleniyormuş gibi görünen dolmuşlar, kararıyormuş gibi görünen insanlar. Üst üste yığılı ayakkabılar. </p>
<p>‘Üstüme dikilen gözler, sorular, fısıldaşmalar bekledim,’ diye anlattı, ‘Bizde olsa böyle olurdu. Kapı çalınacak, evin oğlu, yanında bir kadın arzı endam edecek de kimsenin kılı kıpırdamayacak! Mümkün değildi. Ama, Örenler, ‘Hoş geldin,’ deyip, gülümsemekten başka tepki göstermediler. Yemek masasındaydılar. Biraz daha sıkıştılar. Yer açtılar. Önüme bir tas çorba kondu, sonra da közlenmiş, yumurta kırılmış bir patlıcan yemeği,</p>
<p>‘Babakanuş. Biz buna babakanuş deriz.’</p>
<p>‘Babakanuş,’ diye tekrar etti, Hayriye Anne, tabağı işaret ederek.</p>
<p>‘Elinize sağlık.’</p>
<p>‘Doydun mu, Günay Kızım?’ Bu Baha’ydı.</p>
<p>‘Doydum efendim, teşekkür ederim.’</p>
<p>‘Müsaade edersen, biz Şiran oğlumla biraz konuşalım.’ </p>
<p>Ayağa kalktım,</p>
<p>‘Estağfurullah.’</p>
<p>Erkekler salona çekildiler. Ben, kadınlar ve çocuklarla kaldım. Doktorun geciktikçe geciktiği bir bekleme odasındaydık sanki. Göz göze geldiğimizde birbirimize nazikçe gülümsemekle yetiniyorduk. Sonunda dayanamayıp da soru soran ben oldum. İsimler, okullar, kimin kimin nesi olduğunu.</p>
<p>Aradan, bir-bir buçuk saat geçti. Salonun kapısı açıldı, Memduh Amca çıktı.</p>
<p>‘Kızım, kusura bakma, seninle alakadar olamadım.’</p>
<p>‘Siz kusura bakmayın, rahatsız ettim.’</p>
<p>‘Müsaade edersen, ben yatacağım.’</p>
<p>‘Estağfurullah efendim. Müsaade sizin.’</p>
<p>Memduh Amca’nın arkasından, Şiran çıkıyor. Yüzü gerilmiş, gibi. Onu diğerleri izliyor.</p>
<p>‘Çay içtiniz mi?’</p>
<p>‘İçtik sağ ol.’</p>
<p>İzin istemek için ortalığın yatışmasını bekliyorum. Bu arada Çiçek, salona döşekler taşımaya başlıyor. Belli ki, yatacaklar.</p>
<p>‘Ben kalksam, artık.’</p>
<p>‘Kalmaz mısın? Çocuklarla beraber yatarsın.’</p>
<p>‘Bir başka zaman. Bu akşam gideyim.’</p>
<p>‘Ben seni bırakırım,’ diyor Şiran.</p>
<p>Annesinin biraz Türkçe anladığını keşfediyorum. Kürtçe bir şeyler söylüyor,</p>
<p>‘Kalsın, bizimle yatsın,’ diyormuş.</p>
<p>Teşekkür ediyorum, işe gitmem gerektiğini söylüyorum. Çıkarken,</p>
<p>‘Ben geleceğim,’ diyor Şiran Suphi’ye.</p>
<p>‘Tamam, Şiran Abi.’</p>
<p>Arabaya girerken, yağmur çiseliyor.</p>
<p>‘Başına dert oldum.’</p>
<p>Buna cevap vermiyor.</p>
<p>‘Yarın, babayla anneyi Yalova taraflarına götüreceğim.’ </p>
<p>‘Tatile mi?’</p>
<p>‘Aranıyor,’ diyor, ‘burada kalmaması lâzım.’</p>
<p>‘Kim aranıyor? Memduh Amca mı?’</p>
<p>‘Tutuksuz yargılanıyordu. Tutuklama emri çıkmış,’ </p>
<p>‘Neden yargılanıyordu?’</p>
<p>‘Adam öldürmekten, idamla yargılanıyor.’</p>
<p>Öndeki arabanın cama fırlattığı çamurlu su, yüzüme çarpan tokatla eşleşiyor. Çocukluğumdan bir anı: Gri bir gün, kalabalıklar. İnsanların arasından beni çeken bir el,</p>
<p>‘O tarafa bakma. Adam asmışlar.’</p>
<p>Sonra, bir doğum günü sabahı eve gelen gazeteler. Adnan Menderes’in darağacındaki resmi. Muhayyilem bana oyun oynuyor.</p>
<p>Memduh Amca’nın o muhteşem başını yana düşmüş görüyorum. Beyaz saçları bedeni döndükçe hafif dalgalanıyor.</p>
<p>Az önce yanında oturuyordum. Tabağıma yemek koyuyordu. </p>
<p>Şiran’ın direksiyonu tutan parmakları kaskatı, eklemlerinin rengi atmış. Uzanıyor, bir kaset alıyor. Marşımsı bir ezgi, <i>Serfrazkın ser frazkın</i>... bir de, Kurdara azadı diyor. Onu anlıyorum.</p>
<p>‘Kimi öldürdü?’</p>
<p>‘O kimseyi öldürmedi. Az kalsın kendisi ölüyordu. Komplo kurdular. Yazıhanesini taradılar. Bawe yaralandı. Bizden birkaç kişi daha yaralandı. Bizimkiler karşı ateş açtı. Onlardan bir kişi öldü. Yalancı şahitler buldular. İşi tersine çevirdiler.’</p>
<p>O anlatıyor ve ben görüyordum. Sapsarı, tozlu bir coğrafya. Kavurucu sıcak altında can çekişen bir sokak. Kat kat giyimli, tıraşlı, kavruk yüzler. Çağımızda olduğumuzun tek belirtisi Kaleş teknolojisi. Ot bitmeyen sokaklarda sürüklenen hantal bacaklar. Baskın. Ölüm kusan namlular. Kan. Tozda topaklanan kan. Yeri göğü inleten ağıtlar. Uyuşuk jandarma. Hüseyin’den avukat. Selahattin’den hâkim. Hiçbir ‘doğru’nun asla tescil edilemediği adalet sistemi.</p>
<p>‘Onlar kimlerdi, Şiran?’</p>
<p>‘Hasım aşiret. Babam, çok güçlüydü. Seçimlerden önce ortadan kaldırmak istediler.’</p>
<p>‘Demokrat Partililer yani?’</p>
<p>‘O zaman öyleydi.’</p>
<p>‘Şahitlerin yalan söylediğini ispat edemediniz mi?’</p>
<p>‘Yedi tanesi geldi, babamın elini öptü. Diğerleri ile uğraşıyoruz. Para lâzım.’</p>
<p>Anlıyorum ki, şahitleri doğruyu söylemeye ikna etmek yetmiyor. Yalancı şehadetten içeri girdikleri zaman hem kendilerine hem de ailelerine bakmak lâzım. Para işi.</p>
<p>‘Sen neredeydin?’</p>
<p>‘Suat’la ben buradaydık. Haydarpaşa Lisesi’nde. Babam, yatılı göndermişti. Suphi de okuldaydı. Bir tek Apo vardı.’</p>
<p>Yalnız yakalandığını ima ettiğini anlıyorum. <i>Vicdan azabı çekiyor olabilir mi?</i> </p>
<p>‘Ölü sayısı eşitlendi mi, bari? Yoksa, kan davası sürüyor mu?’</p>
<p>‘Eskiden olsa sürerdi. Onların gençleri de devrimciler. Artık sürmüyor.’</p>
<p>Dilimin ucuna kadar geliyor, şimdi artık başka nedenlerle adam öldürüyorlar.</p>
<p>Bana öyle bakma! Devrimcilere pislik atıyor değilim. Ama, ölüme, öldürmeye yalama olunan bir dönem, bir coğrafya olabiliyor. Nitekim, hatırlarsın, bundan bir yıl kadar sonra, Hakkâri’de, Barzani taraftarları, Suriye’ye geçmeye çalışan Talabani’nin Kürdistan Yurtsever Birliği peşmergelerine pusu kurmuşlar, yüzlercesini öldürmüşlerdi. ‘Celaliler’ diyorlardı. Ne o, Talabani’yi ‘caş’<sup><a href="../Text/Notlar.xhtml#_edn35" id="_ednref35" title="">[35]</a></sup> olarak görüyorlarmış!</p>
<p>Nasıl oluyor da bilmiyoruz? Nasıl oluyor da duymuyoruz? Örenleri tanımamış, nefret dolu Nalan’la karşılaşmamış olsam, olayı kınayan Rızgari Gazetesi’nden hiç haberim olmayacak, Nalan’ın elinde görmüştüm. Türkiye Cumhuriyeti filan değil, düpedüz Vahşi Batı!</p>
<p>Beni, İstanbul’da, bir süs bebeğine indirgeyen resmi tarihinden nefret ediyorum. Resmi tarihten, resmi coğrafyadan, resmi edebiyattan ve galiba hepsinden öte resmi basından! Aptal yerine konulmaktan, uyutulmaktan nefret ediyorum. Ben bu devletin öğretim üyesiyim ve bu cüretten nefret ediyorum! İyi ki ayrıldım üniversiteden! İyi ki ayrıldım! Hiç değilse gençleri uyutmakta dahlim olmayacak!</p>
<p>Eve geliyoruz. Şiran, otomobilin kapısını kilitliyor. Belli ki, yukarı gelecek. İlk defa gelecek. Dağınık mı bıraktım diye meraklanıyorum. Ama o etrafa bakmıyor bile.</p>
<p>Kahve yapıyorum.</p>
<p>‘Sana evden kakule, getireyim, mırra yapalım.’</p>
<p>Ne olduğunu anlatıyor. </p>
<p>‘Memduh Amca o götürdüğün yerde korunabilecek mi?’ </p>
<p>‘Akrabalara söylemeyeceğiz.’</p>
<p>‘Akrabalara mı?’</p>
<p>‘Biri çıkar ihbar eder, bakarsın.’</p>
<p>‘Aman Allah’ım!’</p>
<p>‘Ben öbür sabah burada olurum,’ diyor Şiran, ‘Ben gelince Hüseyin’le konuşuruz.’</p>
<p>‘Ne konuşuruz?’</p>
<p>‘Olur mu, canım, öyle önüne bir kâğıt koyup, bunu ödemek? Defterlere bir doğru dürüst bakalım, hele. Şirket protokolüne bakalım.’</p>
<p>‘Defterlerde hiçbir kayıt yok.’</p>
<p>‘Önce onları işlesin, görelim.’</p>
<p>‘Onun Ülkücü bağlantıları var, Şiran. Sen, karışmasan daha iyi olur. Hele de bu durumda. Bana ne yapmam gerektiğini söylersen, ben yaparım.’</p>
<p>Hafifçe sarsılıyor. Ama konuştuğunda sesi sert,</p>
<p>‘Biz onun gibi çok faşist gördük.’</p>
<p><i>Keşke faşist olsa</i>, diye <i>italik</i>’liyorum. <i>O bile değil!</i> </p>
<p>Kalkıyor. Tam çıkarken, elini blucinin cebine atıyor, bana dönüyor,</p>
<p>‘Senin paran yoktur,’</p>
<p>Bin lira uzatıyor.</p>
<p>Gözlerime inanamıyorum!</p>
<p>‘Ben senden nasıl para alırım?’</p>
<p>Aynen, öyle düşünüyorum. Ben Şiran’dan nasıl para alırım? Ben, kimseden nasıl para alabilirim? Nasıl gururuma yediririm?</p>
<p>Yüzüm nasıl bir hal aldıysa, çıkmaktan vazgeçti. Geri döndü.</p>
<p>‘Küçük burjuva gururu,’ diye gülümsedi. Elini omzuma attı, kızların omuzlarını sıktığı gibi sıktı. ‘Bu parada senin de hakkın var.’</p>
<p>‘Saçmalama. Senin paranda benim nasıl hakkım olabilir?’ </p>
<p>‘İnsan değil misin? Emeğinle üretmiyor musun? Elbette, hakkın var. Sen benim derginin kapağını düzenlerken, para aldın mı?’</p>
<p>‘Ne münasebet!’</p>
<p>‘Almadın, çünkü senin eğitiminde benim de hakkım var. Aynı şekilde, benim bulduğum parada da senin hakkın var.’ Aklıma Marx geliyor,</p>
<p><i>Para, bir taraftan, insanın ve doğanın sahici güçlerini soyut fikirlere ve dolayısıyla eksiklere dönüştürürken, diğer taraftan da sahici eksiklikleri ve sanıları, yani insanların sadece hayallerinde yer alan güçleri, gerçek güçlere dönüştürür. Para sadakati ayıba, ayıbı erdeme, köleyi efendiye, efendiyi köleye, cehaleti akla, aklı cehalete dönüştürür.</i></p>
<p>‘Ayıbı, erdeme mi dönüştürüyorsun?’</p>
<p>Sesim, fısıldıyormuşum gibi çıkıyor.</p>
<p>‘Ne dediğini anlamıyorum,’ diyor, ‘Ama bu para benim emeğim de değil. Sömürü düzeninin bir ürünü. Ben insanca kazanmıyorum. Sen de insanca parasız kalmadın. Öbür gün görüşürüz.’</p>
<p>Bıraktı, çıktı. Yarım dakika geçti geçmedi, zil çaldı, ‘Kimdi o eşkıya kılıklı herif? Kürt müydü, neydi?’ </p>
<p>Allahtan cevap beklemiyor, ‘Buzun var mı?’</p>
<p>‘Olması lâzım.’</p>
<p>Nilgün gidiyor. Önümdeki ilk koltuğa oturuyorum. Dizlerim titriyor. Birileri para veriyor, birileri para alıyor, <i>kapıldım gidiyorum, bahtımın rüzgârına! Ama, tevekkül mümkün değil. Bir oluşumda kötü gidebilecek bir şey varsa, mutlaka gider.</i> Murphy kanunları, Madde 5; PA-AR’ın şahane bir biçimde iflasını kimse durduramaz. Defterler işlense de, işlenmese de durduramaz. Ömrümün geri kalanı borç ödemekle geçecek derken haciz diye bir müessese olduğunu hatırlıyorum. Alacakaranlıkta kapım yumruklanıyor. Menteşelerinden fırlayacakmış gibi yumruklanıyor,</p>
<p>‘Aç! Polis!’ </p>
<p>Yataktan fırlıyorum. Göğüslerim açıkta. Bulabildiğim ilk gömleği üzerime geçiriyorum, bu defa da geceliğin kumaşının ince olduğunu, bacaklarımın görüneceğini düşünüyorum. Üstümü giymem lâzım.</p>
<p>Yumruklar şiddetleniyor, bütün apartmanın ayağa kalktığını duyuyorum,</p>
<p>‘Hanım, kapıyı aç!’</p>
<p>Ben açarken, karşı komşu kapatıyor. Gözlerinde o korkaklara özgü, hain bakış. Kimbilir benim gözlerim ne halde?</p>
<p>Karşımda, Hüseyin’in ikiz kardeşi duruyor. Üniformalı. Onun arkasında bir Hüseyin daha, kanca gibi bir haciz memuru. Onun arkasında da, eli belinde kız kardeşi; avukat. Beni itip, içeri giriyorlar,</p>
<p>‘Hacze geldik.’</p>
<p>Fransız İhtilâli’nde ya da 1917’de aristokratların evlerini yağmalayan aç yığınlara benziyorlar. Koparıyorlar, çarpıyorlar, yerlere fırlatıyorlar. Hacı Hüsrev kaçkını avukat kadının elinde iç çamaşırlarım; markalarına bakıyor. Daktilomun üzerinden kâğıtları yırtıyorlar. Küpeçiçeği kırılıyor. Akide şekerleri yerlere dökülüyor.</p>
<p>Bir saat içinde ev bomboş. Duvarların kiri ortaya çıkmış. Gazetelere dokunmamışlar, onlar bir köşede yığılı. Yatağımın başlığı gitmiş, somyası duruyor. Ampuller, duyların altında çıplak. Artık bana bir köşeye sinip, odanın ortasına düşecek bombayı beklemek kalıyor. Ölümcül bir çaresizlik. Dostlarım uzak hayaller gibi. Şiran, kasabaya inmiş. Selahattin, dağların ötesinde, parti kongresinde, yüzlerini bile çıkaramıyorum.</p>
<p>Derken, komşumdan bir çığlık. Bir çığlık daha. Li li li li sesleri. Duyuyorum, apartmanın kadınları boşalıyor. Sindiğim köşeden doğrulup, kapıya sürünüyorum. Aralıktan görüyorum. Hüseyinler, bu defa da askeri üniforma giyinmişler. Çoluk çocuk herkesi evlerinden çıkarıyorlar. Apartmanın önündeki meydanda birbirimize sokuluyor, titreşiyoruz. Erkeklerimiz yok. Alt komşumun küçük kızına sarılmaya çalışıyorum, çocuk çığlıklar atıyor. Her bir sokağın başında bir cemse. Onlarca asker, mangalarca asker, bölüklerce asker boşaltıyor. Süngüleri güneşte pırıl pırıl. Apartmana dalıyorlar. Süngüleri, perdeleri yırtıyor. Aynı anda bütün camlar açılıyor. Koltuklar, kanepeler, televizyonlar, tencereler, tavalar aşağıya atılıyor. Bir sağa bir sola dalgalanıp, başımızı korumaya çalışıyoruz. Kalorifer dairesinden önce incecik sızan duman büyüyor. Dışarı çıkan son askerle birlikte apartmanı alevler sarıyor. Li li li sesleri büyüyor. Ağzımı açıyorum, avucumu dayıyorum, ben de başlıyorum lilandın çekmeye,</p>
<p>‘Li li li li li!’ Hızlı, daha hızlı.</p>
<p>Makbule’nin lanet annesi Hüseyin yüzlü bir asteğmene köpekliyor,</p>
<p>‘Oğlum, şimdi biz nereye gideceğiz?’</p>
<p>‘Nereye giderseniz, gidin!’</p>
<p>Cemselerine biniyorlar, motor sesleri uzaklaşıyor.</p>
<p>Etrafıma bakınıyorum, komşu apartmanların perdeleri birer birer çekiliyor. Panjurlar kitleniyor. Esnaf, kepenklerini kapatmış. Nilgün, Bülent’in sergisiyle uğraşıyordur. Kimsem yok. Ne polisim ne askerim ne avukatım ne hâkimim ne de başıma gelenleri iyi insanlara duyuracak basınım. Açım. Şiran’ın verdiği bin lira da kayboldu. Bulgurum yandı. Kötü alüminyum tencerem eridi. Üniversite, Başbakanlık kadar uzak. Ancak, merdivenlerin dibine kıvrılıp, dilenebilirim. Belki de, rektörün Mercedes’inin önüne atarım kendimi. O da bana harçlık verir.</p>
<p>Uyandım.</p>
<p>‘Bundan böyle hiçbirinizi tanımıyorum. Ben yoluma, siz yolunuza.’</p>
<p>Eşyalarıma söylüyorum!</p>
<p>Garibim küpeçiçeğim çaresizlik içinde haykırıyor sanki,</p>
<p>‘Ben de mi?’</p>
<p>Yarın sabahtan tezi yok, bütün saksılarımı Nilgün’e vermeyi planlıyorum. O iyi bakar. Ya diğerleri? İnsan eşyaları ile duygusal bağ geliştirir mi? Geliştirmeli midir?</p>
<p>‘Özgürlük, alternatif yaşamlara razı olabilmektir,’ diyor Şiran. Hayır, Sibel’in, ayakkabısının rengi çantasına uymadığı için evden çıkamayan annesine dönmeyeceğim. Evet, insan çok düşük bir tüketim seviyesinde refah içinde yaşayabilir. Portakal sandığından masa, gazete kâğıdından örtü de yapabilirsin.</p>
<p>‘Önce, sana daha ucuz bir daire bulalım,’ diyor Şiran, ‘Aidat, filan derken, burası çok pahalı.’</p>
<p>Haklı.</p>
<p>‘Bizim oralarda oturamazsın. Yine bu taraflarda olmalı.’</p>
<p>‘Kocanız ne iş yapar?’</p>
<p>‘Evli değilim.’</p>
<p>‘Bekâr kadına ev vermiyoruz.’</p>
<p>Bir, iki, üç, beş! Akademik unvanımı saklıyorum. Daha ne kadar kötüye gidebileceğini görmek istiyorum, sanki! Garip bir meydan okuma, garip bir direnç! Sonra, bir gün, Şiran, ‘Turizm Sitesi’ diye ismi fiyakalı bir kooperatif kompleksinde, yerin üç kat dibinde bir daire buluyor. Garsonlara ait bir kooperatif bu. Evlerinden smokinleriyle çıkıp, Hilton’da, Divan’da, ‘chateaubrian’ servisi yapıp, dönüp yer sofrasında bulgur çorbasına kaşık sallıyorlar.</p>
<p>Saçları perma kıtığı, altın dişli Laz karısı, beni baştan aşağı süzüyor, Şiran’a dönüyor,</p>
<p>‘Kefili sen misin?’</p>
<p>Şiran’ın koltuk altlarında beliren ter lekesi, büyüyor, beline uzanıyor,</p>
<p>‘Benim,’ diyor kısaca.</p>
<p>‘İyi. Burası namuslu bir apartmandır, unutmayın.’</p>
<p>Söylemeye çalıştığı, komşuların dikkatini çekecek bir şeyler yapmayın. Yoksa, Şiran’ın ‘metresi’ olduğumu ‘bilmese’ daireyi kiralamayacak.</p>
<p>Çıkarken, evine öyle bir göz atışı var ki, gelin giden kızının arkasından bakan anne gibi.</p>
<p>‘Saray gibi daire,’ diye mırıldandığını duyuyorum, acıyorum birden. Fakirin saray ölçüsü de bu güngörmez sıçan deliği. İyi ki de vermişim küpeçiçeğini. Burada ölürdü.</p>
<p>Şiran, evdeki eşyaların bir listesini yapmamız gerektiğini söylüyor. Noter tasdikli bir liste yapacağız ve ben neyim var neyim yok ona satmış olacağım ki, hacizler geldiğinde alacak bir şey bulamasınlar.</p>
<p>‘Bu iğrenç bir üçkâğıt!’</p>
<p>‘Bu düzen iğrenç değil mi?’</p>
<p>Şiran’la aramızdaki farklar belirginleşmeye başlıyor. O, Çıfıt çarşısı gibi gördüğü düzeni alt edebilmek için, Çıfıtlaşma dahil, her şey mübah görüyor. Hazreti Muhammed’in bile, ‘Düşmanlarınıza karşı onların silâhları ile savaşın,’ demesine bakılırsa, herhalde haklı da. Mancınığa karşı mancınık, hacze karşı eşyaları saklamak.</p>
<p>Ama ben! Ben, Çıfıta cevap vermenin, Çıfıtlığa yeni bir katkı olduğunu düşünüp, utanıyorum! Hıristiyan mıyım neyim? Yanağımı tokatlarlarsa, öteki yanağımı mı döneceğim? Benim durumumda, Şiran olsaydı, ona savaşmasını söylemeyecek miydim? Yoksa bu, militanlıkla pasifizasyon arasındaki fark mı?</p>
<p>Hâlâ, daha hâlâ, Hüseyin’in yanlışını görmesi hususunda ısrarlıyım. Diyorum ya, <i>ikna, benim en tapon silâhım!</i></p>
<p>Şiran, o kadar net ki!</p>
<p>‘Hüseyin, önce defterleri işle,’ diyor, ‘borcumuz harcımız nedir, bilelim.’</p>
<p><i>‘Tanrım! Benim borcum harcım filan yok!’</i></p>
<p>İktisadi Ticari İlimler Akademisi’nden nefret ediyorum, galiba! ‘İlimler’ akademisiymiş! Hangi ‘ilimler’? Nedir bu?</p>
<p>Hüseyin,</p>
<p>‘Ben defter tutmasını bilmem ki!’ diyor!</p>
<p>Hoppala! Muhasebeci bulmamız lâzım. </p>
<p>Yağız bir delikanlı geliyor: Zeki. Burma bıyıkları kulağında, ‘zeki’ bir delikanlı. Aksaray’da, köprünün ayaklarının dibinde, tıpkı Şiran’ınki gibi bir ofis. Burada da Atatürk resmi yok. Alevi’ymiş çünkü. Mustafa Kemal’e küs.</p>
<p>Akıl almaz bir para istiyor, defterleri işlemek için. Nedendir, diye bakıyorum. Basit: Sınıf atlamak istiyor. Emeğini, sermaye fiyatına satacak. Devlet tahvilinle özdeşleştiriyor. Sünni değil ya, o da sermayeye meydan okuyor. Sermaye dediğin de, bizim ‘Kollektif Şirketimiz.’ <i>Ne bu?</i></p>
<p>Yine de, göründüğü kadar kötü bir adam olamayacağına karar veriyorum,</p>
<p>‘Kardeşim, hadi, şu işe bir bak!’</p>
<p>‘Kardeşim’, sadece manavlarda kalmış bir laf! Çürük domatesten kurtulmaya çalıştığın zamanki hüsnü tabir. Oysa, kimse kimsenin kardeşi filan değil artık! Parada ısrar ediyor. Bende yok. Muhasebe öğrensem, daha kolay.</p>
<p>Şiran,</p>
<p>‘Hallederiz,’ diyor. Bana dönüyor, ‘Muhasebecilerden hiçbirisi hak ettikleri parayı almazlar.’ Sahiden öyle mi? Öyle ise, ben de muhasebecilerin emeğini ödemeyenlerden mi olacağım?</p>
<p>Sonuç da rezillik! Dünya kadar karşılıksız ödeme var,</p>
<p>‘Sigorta bildirimi de yapmamışsınız,’ diyor Zeki, ‘Abla, naylon fatura bulamazsan, yandın!’</p>
<p>‘Naylon fatura da ne demek?’</p>
<p>‘Bu harcamaların yasal karşılığı yok. Ancak, naylon fatura bulursak olur. Yoksa, hepsi sana gelir yazılacak.’</p>
<p>‘Nasıl, yani? Kebapçı faturası da mı, bana gelir yazılacak?’</p>
<p>‘Aynen öyle.’</p>
<p>‘Nedir bu? Devletle satranç mı oynayacağız?’</p>
<p>Muhasebeci Zeki, bir gülüyor, bir gülüyor! Nesibe’nin Diana’ya güldüğü gibi!</p>
<p>Hüseyin’e yalvarıyoruz, </p>
<p>‘Allah aşkına, ne harcama yaptıysan faturasını bul! Maliye kabul eder etmez ama sen önce bir bul da bakalım.’</p>
<p>‘Başlarım, lan, Mâliyenize!’</p>
<p>Kılını kıpırdatmak istemiyor, anlıyor musun? Şiran gibi! O da sistemle kavga ediyor. Garibim, ben! Reformist, ben. Önünde sonunda bir sistemin kurulması gerektiğini biliyorum. Anlamaya çalıştığım, bu sistemin nerede aksadığı, yoksa yıkmak gibi bir derdim yok. İşlemesine izin vermiyoruz ki, neresi bozuk anlayalım!</p>
<p>Tabii, bir de, Şiran’ın benimle birlikte olması keyfiyeti var. Hüseyin’e göre, Ülkücü Selahattin’e ihanet etmiş, komünistlerle birlik olmuşum. Bir şey söylemeye cesaret edemiyor ama, sırıtmasından anlıyorum.</p>
<p>Allah’ın ‘caş’ı!</p>
<p>Ne diyorsun, yahu sen?</p>
<p>‘Caş’ diyorum! Hüseyin, ‘caş’ değil de, kim ‘caş?’</p>
<p>Suat anlatıyor, Suphi, kötü kötü bakıyor: Bu Türk sömürgeciler, bizim çaşları bile kendilerine mal ederler. Benden nefret ediyor.</p>
<p>Ediyoruz, koyuyoruz, legal borç 600,000’e iniyor. O da Hüseyin kendi payını öderse! Ve ödemeyecek!</p>
<p>‘Bir yere girip, maaşla çalışayım, ödeyeyim bari.’</p>
<p>‘Bu para maaşla elli yılda ödenmez,’ diyor Şiran, Üniversal Dershaneleri, diye bir yer var. Dil dershaneleri. Onların sahipleri beni çağırdılar. Derslerini kaset yapıp satmak istiyorlarmış. Benim pazarlamacılardan yararlanmak istiyorlar. Sen de İngilizce biliyorsun, gel şu adamlarla bir konuşalım. Sağlık Dergisi pazarlamaktan çok daha iyi para bırakıyor.’</p>
<p>‘Ben anlamam ki bu işten!’</p>
<p>‘Ben de İngilizce bilmem,’ diyor, Şiran. ‘Bir bak bakalım, işe yarar bir şey mi?’</p>
<p>Üniversal Dershaneleri’ne gidiyoruz. T.C. Milli Eğitim Bakanlığı Özel Dil Kursu. Beyoğlu’nda, beş katlı bir bina. Portakal kergi, plastik - lake - masa üstleri; motor tahtalar - yani, kara tahtalar. İlân panolarının üstünde, İngilizce şarkı sözleri: ‘Only you!’ Dışarıda bombalar patlıyor: Amerikan emperyalizmine karşı.</p>
<p>‘Kurs’un sahibi geliyor. İGS giyimli bir Hüseyin.</p>
<p>‘Siz, öğretmen misiniz?’</p>
<p>‘Yooo!’</p>
<p>‘İngilizce bilir misiniz?’</p>
<p>‘Yooo!’</p>
<p>‘Nerelisiniz?</p>
<p>‘Mardin, Midyat!’</p>
<p>Bir-kelime-daha-söyle-de-seni-vurayım, der gibi bakıyor.</p>
<p>‘Peki, bu yöntem, sizce iyi mi? Gerçekten, İngilizce öğretir mi?</p>
<p>‘Bizim İngilizce öğretmenlerimiz var,’ diyor. ‘Matmazel’ Steven’ı çağırıyor.</p>
<p>Sahne: Matmazel Steven, girer.</p>
<p>Veremli mi, esrarkeş mi? Londra’nın hangi gettosundan kopmuş bu soluk benizli kadın?</p>
<p>‘İngiltere’de hangi sınavları geçtiniz?</p>
<p>‘O’ seviyesi, ‘A’ seviyesi? Hiçbiri. Kekeliyor fakir. ‘Bon pour oritent!’ Orta Doğu için yeterli! Kadın, öğretmen bile değil! Türkiye’ye kapağı atmış, hippi. Üniversal Dershaneleri’nin yarı sahibi, Şükrü ile yatıyor. Dershanenin esas sahibi, Şükrü’nün ağabeysi, ‘Mahmut’un, üniversite sınavı kitapları varmış.</p>
<p>Şiran, bomboş oturuyor. Allah, kimseye muktedir olmadığı bir durumda iktidar olmayı nasip etmesin. Herhalde en büyük aşağılanma bu! Marx, kulakların çınlasın!</p>
<p>‘Metodunuzu görmek istiyorum,’ diyorum.</p>
<p>‘Sağlık ve Aile’yi pazarlıyordu, Şiran. Onun olduğu yerde, Üniversal’in dil öğretimi metodunu sorgulamanın âlemi var mı?</p>
<p>Teri, yine indi beline kadar.</p>
<p>İşte, oradalar. Çöp bacaklı Gatenby’den bu yana, İngilizlerin Türkiye’ye kakaladıkları metotların bir bileşkesi! Kiminle kavga edeyim? İngiliz Kültür Derneği ile mi, Milli Eğitim Bakanlığı ile mi? Midyat’lı Şükrü Efendi, taklit etmiş de, ne olmuş?</p>
<p>Her an daha bir kirleniyorum.</p>
<p>‘Fazla uzatıyorsun,’ diyor Şiran, ‘Ben, Kerlik’teyken, böyle bir fiyata, böyle bir metot görseydim, hayatım değişirdi!</p>
<p>En iyinin iyiyi öldürmesine izin verme! Hayır, efendim! En iyi, iyiyi öldürmeli! Öldürmeli ki, vasatistan doğmasın!</p>
<p><i>To reach the unreachable star! This is my quest! No matter how uncertain, no matter how high!</i></p>
<p>Don Kişot operasından bir arya. Erişilemeyecek yıldıza erişmek! Benim çırpınmam bu! Ne kadar muğlak, ne kadar yüksekte olursa olsun!</p>
<p>‘Böyle bir metotla asla İngilizce öğrenemezler!’</p>
<p>‘Bu metottan kazanacağım parayla, katlar, yatlar alamam.’</p>
<p>‘Ne diyorsun, Allah aşkına! Bunun karşılığı bu mu?’</p>
<p>‘Emek vereceğim. Her emeğin bir karşılığı vardır.’</p>
<p>‘Ama bu iğrenç bir üçkâğıtçılık!’</p>
<p>Duralıyor,</p>
<p>‘Yani, sence şimdi bundan tek kelime İngilizce bile öğrenemezler mi?’</p>
<p>‘Tek kelime öğrenirler, tabii. Akıllarını sahiden toplarlarsa, daha da çok öğrenirler.’</p>
<p>‘İyi ya, o zaman.’</p>
<p><i>Benden çok daha alçakgönüllü. Benden çok daha akıllı. Benimki herhalde aydın kendini beğenmişliği. Kendiliğinden oluşan düzenlemelerin üstüne, bir başka asırdan paraşütle iniyorum. Niye bu kadar haddimi bilmezim?</i> Sayıklıyorum. Sayıkladığımın farkındayım.</p>
<p>‘Ama istersen, metodu gözden geçir. İstediğin gibi düzelt.’ </p>
<p>‘İzin verirler mi? Telif hakkı adamların.’</p>
<p>‘Soralım, bakalım,’ diyor Şiran.</p>
<p>Soruyoruz. Midyatlılar, baş başa verip görüşüyorlar, ‘Madem öyle, biz size bu metotu satalım. Siz istediğiniz gibi düzeltin, çoğaltın, dağıtın.’</p>
<p>‘Böyle olduktan sonra, biz neden metot satın alalım? <i>Üstelik, böyle metot olmayan bir metodu. Oturup kendimiz bir metot yaparız, aynı kapıya çıkar,’</i></p>
<p>‘Çünkü, bizim ismimiz var,’ diyor Şükrü, ‘Beyoğlu’nda, Kadıköy’de, Bakırköy’de üç tane dershanemiz var. Dünya kadar reklam yapıyoruz. Bizim ismimizden yararlanacaksınız.</p>
<p>Şiran, ‘Bu doğru’, diyor.</p>
<p>‘İyi de, bunlar çeşitli metotları kesmiş kesmiş birleştirmişler. Baksana, resimler bile aynı. Bu sayfalar, English Fast’tan alınma, şu bölüm, Head Start’tan. Düpedüz intihal bu. Apartma yani. Adamlar, dava açsa kazanırlar.’</p>
<p>Bu iş ortaya çıkar çıkmaz, ne kadar metot varsa incelemişim ya, biliyorum.</p>
<p>‘Tamam ama biz dünyanın en iyi, en özgün metodunu da yapsak, reklamını yapamayacağımız için, satamayız. Oysa, bunun telif hakkını satın alırsak, sen de düzeltirsen, elimizde çok iyi bilinen bir metot olur.’</p>
<p>‘Mantıksız değil.’</p>
<p>‘Bak, Şükrü Abi,’ diyor Şiran, ‘Benim bu metodu senden alacak param yok. Sen de benden başka kimseye satamazsın. Onun için gel vade yapalım.’</p>
<p><i>Bu adam, hiç yalan söylemiyor.</i></p>
<p>Midyatlılar, tekrar düşünüyorlar.</p>
<p>‘Kabul edecekler,’ diyor Şiran, ‘Pazarlık marjı kazanmaya çalışıyorlar.’</p>
<p>Pazarlık, haftalar sürüyor. Sonunda, yanlış hatırlamıyorsam, 300,000 liraya anlaşıyorlar. Şiran, Mercedesini satıyor, kalan parayla bir Volkswagen alıyor. Aksaray’daki ofisi boşaltıyor. Beyoğlu’nda bir hana taşınıyoruz. Sınıf atlamanın ilk adımı mıydı? Herhalde öyle.</p>
<p>Düşünüyorum da, Şiran’ın kanına bu ikinci girişimdi. Önce, ‘Aile ve Sağlık’ın kapağını değiştirttim. Sanayi sitesindeki esnaf lokantasını, Divan Pub’a çevirmiş gibi oldu. Satışlar düştü. Şimdi de, Üniversal’in yöntemini beğenmiyorum. Ve bu adamlar bu yöntemle dünyanın parasını kazanmışlar ve kazanmakta devam ediyorlar. Devam ettiler de! Turgut Özal’ın eğitiminde rekabet ilkesi gereği mevzuat yumuşatıldığında, ‘Üniversal Kolejleri’ açtılar. Bu kolejler, çocukları dil öğrensinler diye canlarını vermeye hazır velilerin kanlarını emdi. Mutsuz diskotek gençleri yetiştirdi. Mutsuz ve becerisiz.</p>
<p>‘Uzmanı olmadığın bir sahaya giriyorsun, Günay Rodoplu,’ diyorum kendi kendime, ‘Yozlaşıyorsun. Kazanacağın para, senin emeğin dışındaki birtakım oluşumlardan kaynaklanacak. Oysa, insanca kazanmak, kazancımın benim gayretimle niceliksel olarak bağdaştığı zaman mümkündür. Kaldı ki, <i>insanlarla ve hayatla olan ilişkilerimizin her biri, kendi sahici ve bireysel hayatımızın, arzuladığımız nesneyle çakıştığının somut bir ifadesi olmalı.</i> Sen, ne bu işi arzuluyorsun, ne bu işin yürümesi için gerekli düzenlemeleri. Baksana, pazarlamacılardan nefret ediyorsun. Pazarlamacıların başına geçen pazarlama uzmanlarından da. Bu yöntemle dil öğrenilebileceğine de inanmıyorsun. Bu, onurlu bir hayat değil. Onurlu kazanç değil.’</p>
<p>Bazen, iyice saçmalıyorum, ‘Kaç git! Bu sefil durumdan kurtul.’ Peki, ya borçlar? Ben ödemezsem, başka birilerinin başına kalır. Bırakıp kaçsan pislik, kaçmayıp, İngilizce metot pazarlarsan, yine pislik. ‘Tanrım, ne kadar kirliyim! Ne kadar mutsuzum.’</p>
<p><i>Bana sorarsan, kütüphanene dön. Aydınlan ve aydınlat.</i></p>
<p>Akıl sağlığımı korumamın tek yolu, ata ruhlarının meclisine geri dönmek. Gündüzlerimi yaşanmamış sayıyorum, geceler benim. Beynimin kat kat derinliklerinde saklı sılama sığınıyorum: Çin’e. ‘Bu imparatorluk dünyanın gördüğü en iyi örgütlenmedir,’ diyen Voltaire’e onaylayarak gülümsüyorum. Kont Keyserling, ‘Çin, bugüne kadar bilinen en yüce evrensel kültürü yaratmıştır,’ diyor, ‘Kadim Çin, insanlığın en mükemmel formunu geliştirdi.’ Aferin sana, Kont Keyserling. Hindistan, metafiziğin ve dinlerin ülkesidir; Çin, insancıl, gayri-ilahi felsefenin. Yıl, İsa’dan önce 845, Şao Dükü, Li Wang Han’la konuşuyor, <i>bir imparatorun yönetim bilgisi, şairlerin dizelerini özgürce yazmalarından anlaşılır ve aktörlerin oyunlar sahnelemelerinden, tarihçilerin doğruyu söylemelerinden, bakanların danışma hizmeti vermelerinden, yoksulların vergilere homurdanmalarından, öğrencilerin derslerini yüksek sesle ezberlemelerinden, işçilerin hünerlerini överek iş aramalarından, halkın aklına her geleni söyleyebilmesinden, ihtiyarların her şeyde bir kusur bulmalarından.</i> Ve ben, yeryüzünde değişen hiçbir şey yok diyorum kendi kendime. Bu bilgi, beni rahatlatıyor.</p>
<p>Lao Tzu, ‘yaşlı usta’, elimden tutuyor - sahici isminin ‘Li’ yani ‘Erik’ olduğunu bilir miydin? Erik, meyve erik!</p>
<p>Arnavutkaldırımı döşeli Tao’dan yürüyoruz. ‘Tao’, Tabiat’ın Yolu, dirayetli yaşamanın yolu. Bir düşünce, daha doğrusu, düşünme biçimi. Düşünce, yapay bir düzenlemedir. Sadece, tartışmaya yarar. Hayata yarardan çok zarar getirir. ‘Yol’ aklın yapay düzenlemelerini ve avadanlıklarını reddederek bulunur. Alçakgönüllü bir geri çekiliş, kırsallık, doğanın sözcüklere dökülmeyen idraki. Malumat dirayet değildir, tersine, öğrenim arttıkça sahtekârların sayısı artar. Malumat erdem değildir, hiç kimse bilgelikten bir aydının uzak olduğu kadar uzak olamaz. <i>Ustalar tartışmazlar, tartışmacılar usta değildir.</i></p>
<p>Düşünülebilecek en kötü idare şekli, filozofların idaresidir, çünkü her doğal oluşumu teori ve kanunlar çerçevesinde düşünür, toplumu geometri gibi yapılandırmaya kalkarlar. Kuralların, yaşama özgürlüğünü, parçaların hayatiyetini öldürdüğünü idrak etmezler. Özgürce kavradığı, serbestçe yürüttüğü işin hazzını ve verimliliğini bilen sade insan, daha iyi bir yöneticidir, çünkü kanunların tehlikeli olduklarını, faydadan çok zarar getirdiklerini bilir. Böyle bir idareci, insanlara olabildiğince az kural getiren idarecidir. Halkını hileden, karmaşadan korur, doğal ve sade olana yöneltir. Hayat, tabiatın amaçsız rutini doğrultusunda akar ve hatta belki yazı bile, akıl karıştırıcı ve şeytani bir yapay alet olarak bir kenara bırakılabilir. İnsanların doğal ekonomik dürtüleri, ekmek ve sevgi iştiyakları, devletin kurallarıyla zincirlenmezlerse hayatın tekerleri huzur içinde döner. Müdahaleler, zenginlerin servetine servet, güçlülerin gücüne güç katar.</p>
<p>Kuralların sayısının çarpılarak büyüdüğü ülkelerde halkın yoksulluğu artar. İnsanların kârlarına kâr katacak avadanlıkları arttıkça, huzursuzluk artar. İnsanlar kurnazlaştıkça, beceri arttıkça, sayıları gittikçe çoğalan icatlar ortaya çıkar. Hırsızlar, soyguncular, kurallar daha da çoğalır. Bu nedenle bilge der ki:</p>
<p>Hiçbir şey yapmayacağım, böylece insanlar kendi kendilerine dönüşecekler; sükûnetimi koruyacağım ve insanlar doğruyu kendiliklerinden bulacaklar. Karışmayacağım, insanlar kendi kendilerine zengin olacaklar. Hırslarımı sergilemeyeceğim, insanlar sadeleşecekler.</p>
<p>Çin’in öykündüğü sadık bir mümin değil, kemale ermiş ve sükûn içinde bir zihin; dünyada yüksek makam sahibi olabilecekken, sadeliğe ve sessizliğe çekilendir. Sessizlik, dirayetin başlangıcıdır.’</p>
<p>‘Ah, İhtiyar Usta, ne kadar haklısın,’ diyorum, gecelerin bir saatlerinde, düşünülebilecek en kötü idare şekli, gerçekten de filozofların idaresi. Akılları ile yaşayan adamlar, toplumları geometri gibi yapılandırmaya kalkışıyorlar sahiden. Biliyor musun, sevgili Erik’ciğim, bugün ne oldu? Binali, önüme bir kitap attı, </p>
<p>‘Patroniçe,’ dedi, ‘Bir de bunu oku!’</p>
<p>Aldım, baktım, <i>People Without a Country, The Kurds and Kurdistan</i>: Ülkesiz Bir Halk, Kürtler ve Kürdistan,</p>
<p>‘Nezan’ı oku!’</p>
<p>Sesindeki huşu, ‘Melaye Cizri’yi oku’ der gibi. Melaye Cizri, 15. yüzyıl klasik Kürt şairi.</p>
<p>Gözleriyle öldürebilseydi beni, yanına gelmiştim herhalde!</p>
<p>Ama, anlıyorsun, değil mi? Ben, Türk, Fuzuli okursam gericiyim de, o, Kürt, niçin beş asır öncesinin ozanlarıyla övündüğünde ‘ilerici’? Biliyorum, biliyorum, tartıştığım için beni kınıyorsun. Ama ben henüz kemale ermedim. Tamamlanmadım. Dayan bana, kalbini kapama!</p>
<p>‘Nezan, ozan değil, nükleer fizikçi,’ dedi, ‘Fransa Ulusal Araştırma Merkezi’nde araştırmacı.’</p>
<p>‘Ah! Ne güzel! Yıllardır, Behram Kurşunoğlu’nun, Von Braun’un asistanı olmasıyla övünürüz. Müslümanlar fiziki bilimlerden anlamazlar aşağılamasına tokat gibi, değil mi?’ Benden nefret ediyor. Hissedebiliyorum bunu.</p>
<p>‘Fransa Kürt Derneği’ni kurdu,’ dedi, ‘Sartre ve Simone de Beauvoir’la birlikte.’</p>
<p>Duralıyorum,</p>
<p>‘Ama, bunlardan hiçbirisi Hayriye Anne’nin babakanuşunu yemedi. Ne korkunç değil mi?’</p>
<p>Benden nefret ediyor ve ben sayıklar gibi Marx sürdürüyorum,</p>
<p><i>‘İnsanın insan olduğunu, dünya ile olan ilişkilerinin insani ilişkiler olduğunu varsayarsan, o zaman sevgiyi ancak sevgiyle, güveni ancak güvenle takas edebilirsin. Örneğin, sanattan haz almak istiyorsan, sanat eğitimin olmalı; insanlar üzerinde etkin olmak istiyorsan, onlara gerçekten bir şeyler verebilen, onları geliştirebilen birisi olmalısın. İnsanlarla ve hayatla olan ilişkilerimizin her biri, kendi sahici ve bireysel hayatımızın arzuladığımız nesneyle çakıştığının somut bir ifadesi olmalı. Eğer, sevgi uyandırmadan seviyorsan, yani sevgin sevgi üretmiyorsa, eğer hayatın bir ifadesi olarak sevgi duyan bir insan olup da, kendini sevilen bir insan haline getiremiyorsan, o zaman, sevgin kısırdır, talihsizliktir.’</i></p>
<p>Derneğin kurucuları arasında Maxime Rodinson, Edgar Morin de varmış. Bunlar ne biçim Marksistler? Bunlar benim Türkiye Kürtleriyle -Türkiye Kürtleri diyorum, Barzani bana Şeyh Sabah kadar uzak!- geliştirdiğim sevgi ilişkisini geliştirebilirler mi? Sahici ve bireysel hayatları Örenlerle çakışabilir mi? Bu ne biçim bir oyun?</p>
<p>‘Aman, Tanrım! Kürtleri kıskanıyorum!’</p>
<p>Aklıma bir şarkı düşüyor, <i>Kıskanırım seni ben, kıskanırım Batılı entelden! Bu nasıl aşk Allahım, öleceğim derdimden!</i></p>
<p>‘Ülkesiz bir halk’ tanımı bana İsrael Zangwill’i hatırlatıyor: ‘Ülkesiz bir halk için, halksız bir ülke’ sloganının mucidi Siyonist Zangwill’i. Buna içerliyorum, gücüme gidiyor. Şiran, nasıl ülkesiz olur? Kime benzetmeye çalışıyorlar bunlar bizi? Topraklarında İsrail’i ağırlamak zorunda bırakılan Filistinlilere mi? Öyleyse, Kürtler kim? Siyonistler mi?</p>
<p>Ah, İhtiyar Usta! Ne kadar haklısın! Hiç kimse bir entelektüel kadar bilgelikten uzak olamaz! Lafazanlıklarından ve lafazanlığın gücünden nefret ediyorum. İnsanlığın yaşam serüvenini kırpan, şablonlara sokan tanımlamalardan nefret ediyorum. Parçaların hayatiyetini öldürüyorlar. Parçaların, yani komşularımızla oluşturduğumuz bütünün. Paraları, yayınevleri, televizyon istasyonları var onların. Her oluşumu onlar açıklıyor, onlar takdim ediyor. Binali, ‘Sartre Kürtlerden yana,’ diye övünürken, beni ezip geçiyor. Cemil Meriç, Maxime Rodinson çevirisinin -’Batıyı Büyüleyen İslâm’- önsözünde, ‘Rodinson, kitaplarından geniş ölçüde faydalandığım bir üstat!’ diyor. İslâm’ı öğrenmek için, Meriç bile cami avlusundaki kör dilencinin paslı teneke tasına metelik atmamış Fransız ‘Orta Doğu Sosyoloğu’na başvurursa, Kendal ne yapsın? ‘Yarım asırdır İslâmiyet üzerinde çalışmaktaydı,’ dediği ‘Üstat’ Rodinson, malumatını bilgiye çevirebilseydi, İslâmiyet’le olan ilişkisinin, üstelik eski bir Marksist olarak, bizimle çakışması gerektiğini idrak etmez miydi? Benim hakkımda ‘uzman’ olan biri, nasıl oluyor da, benden bu kadar habersiz olabiliyor? Nasıl oluyor da, sürgit haksızlığa uğruyorum? Ama, anlıyorum, o tuzu kuru bir entel. Hayatına kelimelerle anlam katıyor. Meriç haklı, <i>kavga, insanla KADER arasında değil artık, insanla KELİME arasında.</i> Memduh Amca’nın kaderini de, Şırnaklı Melo’nun kaderini de, kelimeler belirliyor.</p>
<p>KELİMELER, bu defa Nezan Kendal’ın kelimeleri. 1949 doğumlu bir adam Kendal. Sen gerçekten İsa’dan 604 yıl önce doğduysan, senden 2.400 yıl daha büyük! Nükleer fizikçiymiş, yani bilim çağının bir ürünü. ‘Bilimsel’ olan her şeye hayran! Entelektüel güce hayran! Halkının müziğini bile, ‘Rus Şarkiyatçısı Minorsky ‘Her Kürt bir şairdir der,’ diye övüyor - Sartre’a, Bitlise meni girane meni girene, devore levuk devore’yi<sup><a href="../Text/Notlar.xhtml#_edn36" id="_ednref36" title="">[36]</a></sup> dinlettiğini duyar gibi oluyorum. Mahremiyetime tecavüz edilmişçesine mahcubum!</p>
<p>‘Anakronizm,’ değil mi, diye ‘Thomas Khun’un, Karl Popper’in yüzyılında? Kendal anakronizm değil mi?’ Öyle, tabii, ama unutma dünyanın bu bölgesinde biz bilim çağını daha yeni yeni keşfediyoruz. Şablonlar bizi inanamayacağın kadar rahatlatıyor; şablonlar ve kurallar. Öte yandan, ‘Oryantaller’ olarak, hâlâ dizlerimiz titriyor. Hiçbir şeyimize, Batı jürisinden geçirmeden, sahip çıkamıyoruz. Varlığımızı da onlar tescil ediyor, sadece var olmaktan gelen güzelliklerimizi de! Yoksa, adamcağız, Fransa Kürdistan Derneği’ni neden Simone de Beauvoir’la kursun?</p>
<p><i>Sizi de yakaladılar</i>, diye <i>italik</i>’liyorum, Binali’ye. Nerval’ı, Flaubert’i, Lamartine’i, Maurice Barres’ı, Fransa sömürgeciliğinin keşif kollarını, hatırlıyorum,</p>
<p><i>‘Çalışabileceğimiz elit entelektüel bir zümreyi nasıl meydana getirebileceğiz?’ diyordu, Barres. ‘Kökünden koparılmamış, kendi ölçüleri içinde gelişmesini sürdüren, aile gelenekleri içinde yaşayan ve böylece bizimle yerli yığınlar arasında bir bağ görevini yüklenebilecek Doğuluları nereden bulacağız? Bizim gelenekteki politikamızın tavsiye edilebilecek şeklini oluşturacak anlaşmalar ve bağlantılar arasındaki akrabalıkları nasıl kuracağız? Bu yabancı halkların arasında ‘kendi ulusal kaderinin geleceği adına’ bizim zihin gücümüzle bir arada olma zevkini uyandırmamız gerekir.’</i></p>
<p>Yapmışlardı işte.</p>
<p>Kendal, Beauvoir’ın ‘zihin gücü’ ile bir arada olmanın zevkini yaşıyor, ‘entelektüel iktidar’ı paylaşmanın keyfini çıkarıyordu.</p>
<p>‘Rahmetli babamın güzel sesi ve geniş bir edebi kültürü vardı. 15. yüzyıl klasik Kürt şairi Melaya Cizri’nin tüm divanını ezbere bilirdi ve aile sohbetlerinde, dost meclislerinde bize hem klasik gazel ve kasidelerini hem de halkımızın günlük yaşantısını, sevinç, özlem ve acılarını dile getiren türküleri söylerdi,’ demesine bakılırsa, gerçekten de ‘kökünden koparılmamış, aile gelenekleri içinde yaşayan’ biriydi. Bir hâzineydi, Nezan Kendal! Fransızlar, mal bulmuş mağribi gibi sevinmiş olmalılar.</p>
<p>Ortak noktaları, herhalde ‘Cizri’ sevgisi değildi, diye düşünüyordum. ‘Gönül’ olamayacağı için ‘akıl’, yani şablon birliği olmak zorunda. Öyle aşinayım ki, Batı ürünü şablonlara - hatırlarsın, Arap şairlerinin kitabına bakmış, daha fotoğraflarından ne tür mısralar döktüreceklerini söylemiştim.<sup><a href="../Text/Notlar.xhtml#_edn37" id="_ednref37" title="">[37]</a></sup> Kapaktaki siyah beyaz resim -karlı dağlar, taş tarla ortasında yapayalnız bir peşmerge- melali söylüyor. Ve piyango yine kadersiz Mustafa Kemal Paşa’ya çıkıyor. Garibi, önce ‘ışık renkli saçları, şimşek bakışları’ ile ‘canlı bir alev’ etmiş, ‘yeleleri alevden bir ata’ bindirip, Zeus misali, yüce dağlar aşırtmıştık. Sonra, sarı burjuva paşalığı ile Fatih arasında bir yerlerde bocalamıştı. Daha sonra, bir halife katili, mason ve Yahudi (!) olduğu ortaya çıkınca, defteri dürüldü sanmıştım. Ama gördüm ki, daha başına gelecekler varmış: ‘Sıradan Bir Üçüncü Dünya Despotu’ buyurmuş, Nezan.</p>
<p>Ah, ama oryantalistlere taş çıkaran bir belagat bu Üçüncü Dünya tanımı! ‘Despotlarımız’ bile olağan! Oysa, onların Hitler’i, Mussolini’si, Franco’su, efendim, Stalin’i yanında, bizimkilerin esamesi okunur mu? Hangi Doğu ülkesi bir Hitler çıkardı? Faşizmin mucitleri kimler? Ama telmih yerini buluyor: Beyaz adam /Avrupalı/ müdahale edip ülkeyi bu pisliklerden kurtarmalı.</p>
<p>Yüreğim burkuluyor, <i>Binali! Sevgili Binali! Sana bütün bir oryantalist düzenlemeyi nasıl anlatayım? Kipling’den Chateaubriand’a uzanan fesatlığı nasıl anlatayım? Okusan, okuyamazsın, anlatırsam, dinlemezsin!</i></p>
<p>KADERİ benimle, KELİMELERİ onlarla paylaşıyor, Kendal. ‘Kemalizm üzerinde bazı düşünceler’ diye başlıyor, ‘yüzyılın başında, İmparatorluk’ta, ‘Türk’ kelimesi, ‘kaba saba köylülere tahsis edilmiş aşağılayıcı bir göndermeydi,’ diye sürdürüyor, ‘Türkçülük, tehlikeli ve aşırı bir akım olarak görülüyordu. İmparatorluk’ta milliyetçi akımlar, Osmanlılık bilincini tehdit etmesin diye ‘Türk’ kelimesi aforoz edilmişti. Küstah ve saldırgan daha büyük ‘Türk’ milliyetçiliğinin ortaya çıkmasını sağlayan arka-plan, Türklere karşı duyulan bu köklü nefrettir. Türkçülük, ancak Kemalistler muzaffer olunca, yeni devletin resmi ideolojisi haline gelince saygı gördü. Türklerin acısını çektikleri nefret ve aşağılanma, Türk olmayanlara karşı üstünlük ve nefrete dönüştü... Resmi bir Türk ideoloğu olan Tekin Alp, daha en başından itibaren, Kemalizm’in tek idealinin Türkçülük olduğunu açıklamıştı. Kürt halkının önüne dikilen işte bu fantastik, saldırgan, abartılı milliyetçiliktir. Kürtler, Türkiye sınırları içinde yegâne azınlık olduklarından, ‘Zenci, Yahudi, Çingene’, yani, <i>daha Büyük Türk Milliyetçiliğinin</i> kendisini gösterebileceği ‘ikinci sınıf ırk’ rolünün tek adaylarıydı... ‘Türk halkının büyük, uygar ve yiğit’ olduğu fikrini kanıtlamanın, Türkiye’deki tek büyük azınlık olan Kürtlerin ‘vahşi ve ilkel’ oldukları şeklinde bir anti-tez geliştirmekten daha iyi bir yolu olabilir mi? Ankara hükümeti, halkını pohpohlamak için, Kürdistan’da sefere çıkmış askerlerinin kahramanlıklarından daha iyi bir şey bulabilir miydi? Herhalde bilim ve sanattaki başarılarıyla ya da Türk halkının yığınlarına sefil bir yoksulluk içinde, öşür, borç ve vergilerin yükü altında bitkisel hayat yaşatan, yozlaşmış burjuvazinin kontrolü altındaki ekonomiyle övünemezdi! Kendisini gösterme aşamasında Türk milliyetçilerinin militarizm ihtiyacı vardı. Bu militarizmi Kürdistan’a yapılan sömürgeci sefer yıllarında bıraktığı izler öylesine derindir ki, bugün halen Türk siyasi ve toplumsal yaşamında hissedilirler. Türk milliyetçilerinin savaşlara ihtiyaçları vardı ama komşu ülkeler ya İngiliz Fransız himayesi altındaydılar ya da SSCB gibi güçlüydüler. Böylece, savaşlar, onların yerine provokasyon, tehcir ya da kasti asimilasyon yoluyla Kürt halkına empoze edildi. Bu sömürgeci-stili savaşlar aynı zamanda Ankara hükümetinin komünist ve liberal muhalefeti ortadan kaldırmasına da yaradı... Kemalizm ve kurucusu Mustafa Kemal Atatürk, yurtdışında genellikle ilerici, hatta ihtilalci olarak tanınır. Bu efsane yirmi civarında oldukça vasat kitap (Lord Kinross’un <i>Bir Ulusun Doğuşu</i> ile Benoit Mechin’in <i>Mustafa Kemal ve Bir İmparatorluğun Ölümü</i> hariç) tarafından idame edilir. Efsane, ‘sosyalizmi yabancı bir ideoloji olduğu için sevmeyen’, ancak ‘kapitalist olmayan’ adına ‘Üçüncü Dünya despotları ve hükümdarları için faydalı bir model ya da ilk örnek oluşturmuştur. Tekin Alp’in kitabına yazdığı önsöze bakılırsa, eski Fransız Cumhurbaşkanlarından, Edouard Herriot da bu efsaneye kanmıştı: ‘Akılcı bir plan doğrultusunda oluşmuş olması itibariyle, bu Türk ihtilâli özellikle özgündür. Zincirlenmemiş ihtiraslar, servet yıkımı, sınıflar ya da partilerarası kana susamış düşmanlıklar olmadı.’ </p>
<p>Kemalizm’e, sınıfsal yapısına ve siyasi sistemine daha yakından bakalım. Türk İstiklâl Savaşı büyük ölçüde milliyetçi Harbiyelilerle halk kitlelerinin arasını bulan eşrafa, toprak ağalarına, tüccarlara, fabrikatörlere ve meslek sahiplerine dayandı. Yeni yeni filizlenen bu Türk burjuvazisi, yeni devleti kısa sürede -1922 İzmir İktisat Kongresi’nde- denetimi altına aldı. Türk liderlerinin hiçbirisi olduğunu tartışmıyordu. Bu bakımdan, kapitalizmin en iyi şekilde nasıl geliştirilebileceğini, ülkeyi ilerletecek güçlü bir Türk burjuvazisinin nasıl yaratılacağını tartışmakla yetindiler. Bazıları, ekonomik hayatın özel sektöre bırakılmasını, diğerleri devletin özel Türk burjuvazisinin güçsüz olması sebebiyle ekonominin bütününü kaldıramayacağını, bu bakımdan devlet sektörünün de şart olduğunu ileri sürdüler. 1923-1929’a kadar, birinci, 1930-1939 arası ikinci yol izlendi. Özel sektörün egemen olduğu dönemde, generaller ve İstiklâl Savaşı’nın diğer ileri gelenleri şirket yöneticileri, bankerler ve ithalatçılar oldular. Birkaç diğer önemli isimle birlikte, Mustafa Kemal, kişisel olarak yatırdığı 250,000 Türk lirası (o zamanın parasıyla altı milyon Fransız Frangı) ile Türkiye İş Bankası’nı kurdu. Bu, Atatürk’ün tek ticari girişimi de değildir.’</p>
<p>Burada, bir dipnot var. Onu da, sağ olsun, Sayın İsmail Cem lütfetmiş: ‘<i>Türkiye’de Geri Kalmışlığın Oluşumu</i>’, Atatürk’ün kişisel servetinin dökümü: 15,472 hektar ekili alan, bir birahane, günde 30,000 litre su üreten iki mandıra, iki yoğurt fabrikası, bir şaraphane (yıllık üretim 80,000 litre) lokantalar, kumarhaneler, gece kulüpleri ve elli civarında bira.’ Kendal, söylemeden edememiş: ‘Bütün bunlar Mustafa Kemal tarafından ortaya atılan ve o zamandan beri Türk egemen sınıflarının her fırsatta tekrarladıkları ‘imtiyazsız, sınıfsız kaynaşmış bir kitleyiz’ sloganına da ışık tutuyor!’</p>
<p><i>Vay be, komprador Atatürk!</i></p>
<p>Kendal, devam ediyor,</p>
<p>‘Önderlerinin ayak izlerinden giden eşraf, İstiklâl Savaşı’nın önde gelen asker ve sivil bürokratları kendilerini çılgınca servet avcılığına attılar. 1929 Büyük Depresyonu çattığında, Türkiye’de hem daha çok sayıda zengin hem de daha çok sayıda yoksul vardı. Devletçilik başladı: Devlet yollar açmaya, fabrikalar kurmaya koyuldu. Kemalist entelektüeller bu devletçilik dönemine <i>Devrim</i> derler ki, devrim, hem ihtilâl hem de inkılap anlamına gelir... Kemalist rejim ‘sınıf ve imtiyazı’ reddettiği söylüyordu, ancak -şehit edilen Kürtler bir yana- Anadolu köylüsünün kaderi tıpkı Osmanlı dönemindeki gibiydi: Tarım reformu yok, okul yok, ağır vergiler, toprak ağalarını ve tefecilerin kestikleri haraçlar. Efrenci takvimin kabulü, yeni bir saat sistemi, Avrupa giysileri, İsviçre Medeni Hukuku, İtalyan Ceza Hukuku, Fransız ceza usulü gibi, Atatürk reformlarının gerçek ağırlığı ancak bu arka-plan ışığında ortaya çıkabilir. Bütün bu reformlar Batı tarafından küçük düşürüldüğünü hisseden ve Batılı burjuvazinin yaşam biçimini en küçük ayrıntısına kadar maymun gibi taklit etmek isteyen yeni Türk burjuvazisinin iştiyakleriyle çakışıyordu. Batılı burjuvazinin ruhu ve becerisi özümsenemiyorsa, hiç değilse görüntü doğru olsun.</p>
<p>1924’te Halifeliğin kaldırılması ve Cumhuriyetin ilânı Kemalistlerin giriştiği en çarpıcı eylemlerdi. Ancak, şunu unutmamak gerekir ki, cumhuriyetçi yeni rejimde Mustafa Kemal’in 19. yüzyılın başlangıcından beri herhangi bir Osmanlı sultanından daha fazla kişisel gücü vardı... İnsanların maddesel durumunu düzeltmek için hiçbir şey yapmayan bir rejim, dahası, yaygın geleneklerine tokat atan bir rejim, alkış bekleyemezdi. Türk halkının çoğunluğu muhalefetini yeri geldikçe belirtti... Çok sayıda tarihçi ve gözlemci, siyasi düzlemde Kemalist rejimin <i>faşist</i> olarak tanımlanabileceğini söylemiştir. Gerçekten de çarpıcı birtakım paralellikler vardır. </p>
<p>1930’dan sonra, Mustafa Kemal Atatürk Ebedi Şef olarak biliniyordu ki, bu Führer ya da Duçe’den farklı değildir. Onu izleyen İsmet Paşa, kendisine Milli Şef dedirtti. İzleyen hükümetler liderin kaprislerine göre tayin edildi ve her durumda onun emirlerini yerine getirecek şekilde güçlendirildi... Türkiye’nin faşist güçlerle gittikçe daha açık bir biçimde flört etmeye başladığı 1936’dan itibaren, Cumhurbaşkanı, Şef, aynı zamanda Parti Genel Başkanı; Başbakan, Parti Başkan Yardımcısı; İçişleri Bakanı ise Parti Genel Sekreteriydi. Şehirlerde valiler Parti’nin yerel örgütlerine başkanlık ettiler.</p>
<p>Faşizmle başka akrabalıklar da vardır. Haziran 1936’da, Türk Hükümeti Mussolini’nin iş kanunlarını benimsedi. ‘Devletin güvenliğini ve varlığını komünizm ve anarşi gibi yıkıcı akımlara karşı korumak üzere İtalya’dan alınan diğer iki yasa, grevleri ve işçi sendikalarını yasakladı. İşverenlere, işçilerini günde on üç saat çalıştırma yetkisi verildi. Komünistler ve işçi liderleri tutuklandı. Ancak, Kemalizm’in, faşizmin sosyal tabanını teşkil eden küçük burjuva ve orta sınıfları yoktu. Bu nedenle, embriyo boyutlarındaki Türk Burjuvazi diktatörlüğünün ilkel militarist bir çeşitlemesiydi... Eski günlerde, Türk Egemen sınıflarının Kürdistan’a böylesine ümitsizce yapışmalarının nedeni siyasiydi. Bölgede başta gelen bir güç olmak için gerekli beşeri ve doğal kaynaklara sahip, büyük bir Türk Devleti yaratmak istiyorlardı. Oysa, bugün amaçları daha dünyevidir. Kürdistan onlara ucuz ve bol işgücü sağlayan, çeşitli mineraller ve tarım ürünleri olan bir koloni; aynı zamanda Türk imalatı ürünleri ‘özel avlanma bölgesi’dir. Türk Hükümeti bu bölgeyi neye mal olursa olsun, tutmak zorundadır.</p>
<p>Kürdistan’ın ekonomik olarak sömürülmesi ve servetinin Türk metropollerine transferi Kamu İktisadi Teşekkülleri aracılığıyla gerçekleşir. Bazı solcu Türk aydınları, Türkiye’nin kendisinin gelişmemiş bir ülke olması dolayısıyla, kuramsal olarak sömürge sahibi olamayacağını söylerler. Bunu söylerken, çok farklı iki süreçte işaret eden sömürgecilik ile emperyalizm kavramları arasındaki ayrımı gözden kaçırıyorlar. Sömürgeciliğin, emperyalist dönemde gözle görünür şekilde de sonucu olabileceğini bilmez gibi davranıyorlar. Eskiden olduğu gibi bugün de Lenin anlamında sömürgecilik sadece emperyalist güçlerin ayrıcalığı değildir. Örneğin, en az Türkiye kadar az gelişmiş ve en az Türkiye kadar emperyalistlerin egemenliği altında olan Portekiz’in çok yakın zamanlara kadar Angola, Mozambik ve Guinea-Bisau’da kolonileri vardı.</p>
<p>Kürdistan’ın bir sömürge olmadığına dair iddiaların bir tanesi de Türk ve Kürt topraklarının coğrafi bitişikliğidir. Bu zaten çok tali bir unsur olup, her halükârda sömürgeciliğin oldukça belirleyici bir veçhesidir. Rusya’ya bitişik olmalarına karşın, Kafkaslar ve Kazakistan da Çar İmparatorluğu’nun sömürgesi değil miydi?</p>
<p>Bugün Kürdistan’ın temel ve belirgin vasfı, zenginliklerinin sistematik olarak, Türk metropollerinin lehine sağılıyor olmasıdır. Cumhuriyet’in Kürt ve Türk bölgeleri arasındaki ortalama yaşam standartlarının arttığının somut göstergesidir. Bu farklılıklar, kapitalizmin bir ülkede yaratabileceği eşitsizliklerle açıklanamayacak kadar büyüktür. Metropol-sömürge ilişkilerinin birebir ifadesidir. Türk Cumhuriyeti, Kürtleri baskı altında tutacak mekanizmayı henüz kuruluş aşamasındayken yerleştirmiştir. İstiklâl Savaşı sürecinde ‘ortak’ ve ‘kardeş ulus’ olduğu iddia edilen Kürtler, savaş sonunda varlıklarının bile reddedildiğini gördüler. Yetkililer, Kürtlerin kimliğine ilişkin her şeyi sistematik olarak ortadan kaldırma yoluna gittiler. Kürtlerin Türk olduklarını iddia eden sözde dil ve tarih teorileri, Kürt varlığının yok edilmesinin gerekçeleri olarak sunuldu. Bu teorilerden resmi bir doktrin geliştirildi, okullarda, üniversitelerle kışlalarda, gazetelerde, radyoda ve her türlü basılı malzemede telkin edildi, propagandası yapıldı... Resmi ideolojiyi birazcık olsun sorgulamak, çok sert bir biçimde cezalandırıldı... Bir Türk sosyoloğu İsmail Beşikçi’nin demesiyle, ‘Kürdüm demek idamla cezalandırılacak kadar iğrenç bir suçtu.’</p>
<p>‘...Türk edebiyat tarihinin en önemli romancısı, The Pillar ve Memed My Hawk adlı eserleri 20’den fazla yabancı dile çevrilen Yaşar Kemal, her fırsatta belirttiği gibi Kürt’tür. Şairler, Cahit Sıtkı Tarancı ve Ahmed Arif ve dünya ünlüsü film yönetmeni, Yılmaz Güney de Kürt’tür. Nesimi’den Ruhi Su’ya, Rahmi Saltuk’a, Türkiye’nin en önemli şarkıcıları (çoğu Şii olmak üzere) Kürt’tür...’</p>
<p>Binali, gözlerini dikmiş bana bakıyordu. Ben de kitabın arka sayfasına bakıyordum: <i>Le Monde: Kürt entelektüellerinin kendileri hakkında konuşmalarına izin veren bir kitap... Büyük liyakatlarından birisi, İran, Bağdat, Tahran ve Ankara gibi farklı rejimleri, Kürt politikalarını incelemek ve karşılaştırmak...’</i></p>
<p>Binali, gözlerini dikmiş, bakıyordu.</p>
<p>Binali, meydan okuyordu.</p>
<p>Kendimi Üçüncü Dünya Savaşı’nı çıkarabilecek bir ajan gibi gördüm.</p>
<p>Ama, BİR AN. Sadece bir an!</p>
<p>‘Le Monde, her zamanki gibi piçlik ediyor, birtanem,’ diye başladım, ‘Görmüyor musun, Kürt entelektüeli Kendal, ‘kendi tarihini’ değil, ‘benimkini’ yazıyor. ‘Ben’i takdim ediyor.’</p>
<p>Gerisini Binali’nin canını yakmamak için <i>italik</i>’ledim, <i>tıpkı Siyonistlerin Filistinlileri takdim ettikleri gibi!</i></p>
<p>Bak, ben Batı Trakyalı bir Türk’üm. Ne Dersim’de ne Şeyh Sait isyanında yaşadım. Daha doğmamıştım. Yine de... Sana ‘dağ Kürt’ü demişsem, birtanem, kendimden ayırmamak için demiş olamaz mıyım? Hıyarca, aptalca, gayri-bilimsel belki, ama benden! ‘Benim! kardeşim, ‘benim’ etim, ‘benim’ kanım! Hangi sömürgeci, sömürdüğünün kendisinden biri, bir akrabası, ırkdaşı olduğunu kanıtlamak için böyle çırpınır? Dünyada başka bir örneği var mıdır? Ya alternatifi? Alternatifi nedir, birtanem? Kanında ‘zenci’ kanı var der gibi insanları kazığa mı? Biz bunu Amerika’da görmedik mi? Almanya’da görmedik mi? Seni düşman mı belleseydim, kardeşcağızım?</p>
<p>Şimdi, muhtemelen diyeceksin ki, ben niye sendenim de, sen benden değilsin? Sen niye ‘ova Kürt’ü değilsin? Çünkü benim tarihim daha bir dokümante, birtanem, daha bir aleni. Daha 1088’de, Papa II. Urban’ın, ‘Lanetlenmiş ırk!’ diye haykırdığı Türk, benim. Fransız edebiyatının en iyi örneklerinden olduğunu söyleyeceklerdir,</p>
<p><i>‘O Frenk ırkı! Allah’ın sevdiği ve seçtiği ırk!.. Kudüs yöresinden ve Konstantinople’den gelen elim raporlara göre lanetli bir ırk, Allah’tan bütünüyle uzak bir ırk, Hıristiyanların topraklarını vahşice işgal etti...’</i></p>
<p>‘Dieu li volt! Dieu ilvolt!’<sup><a href="../Text/Notlar.xhtml#_edn38" id="_ednref38" title="">[38]</a></sup> diye haykırmıştı kalabalık. Anlamıyor musun, kötü şöhretli Türk, benim. Bundan böyle kendime ‘ova Kürt’ü desem de kimseyi inandıramam!</p>
<p>Birtanem, benden daha ‘yüce’ olmamı istiyorsun. Avrupalıdan daha yüce! İstemekte de haklısın! Ve ben bu ideale doğru yükselmek durumundayım. Haklısın. Daha üstün, daha çelebi, daha iyi bir Taocu, daha iyi bir Müslüman olmak durumundayım. Ama, elini vicdanına koy. Sen, benim ‘Zenci, Yahudi, Çingene’ diye kavramlarımın olmadığını bilmez misin? ‘Üstün ırk’ ne demektir, bilmediğimi bilmez misin? ‘Üstün ırk’ tanımının kelimenin tam anlamıyla bir ‘gâvur icadı’ olduğunu bilmez misin? Fransız eğitimlisin, Etiene ve Isidore Geoffroy Saint Hilarie’i, Renan’ı bilmez misin? ‘Irkların eşitsizliği’ fikrini ortaya atan, evlât edindiğin Fransızların ülkesi değil mi? Cuvier’in ‘<i>Regne Animal</i>: Hayvanlar Saltanatı’nı, Gobineau’nun ‘<i>Essai sur les İnegelite des races</i>: Irkların Eşitsizliği Üzerine Deneme’sini, Robert Knox’un, ‘<i>The Dark Races of Man</i>: insanoğlunun Karanlık Irkları’nı hatırla. Irkların sınıflandırılması düşüncesi, sömürgeciliğin bilimsel gerekçesini teşkil etmedi mi? Sanıyor musun ki, sevgili ev sahiplerin biz Doğululara yakıştırdıkları ‘kul olmaya mahkûm halklar’ sıfatına ‘Kürtler, hariç!’ diye dipnot düşerler?</p>
<p>Tekin Alp, diyorsun bana, Kemalizm’in ideoloğu Munis Tekin Alp’in, aslında Moiz Kohen olduğunu bilmez misin? Yahudi Moiz Kohen. Nasıl ırkçılarız ki biz, ideolojimizi bir Yahudi’ye yazdırıyoruz? En büyük dilcimiz ise bir Ermeni’dir?<sup><a href="../Text/Notlar.xhtml#_edn39" id="_ednref39" title="">[39]</a></sup> </p>
<p>Mustafa Kemal’in İş Bankası’na yatırdığı paranın kişisel serveti değil, Hint Müslümanlarının Türkiye’ye gönderdikleri ve onun yeddi emininde olan para olduğunu gerçekten de bilmiyor musun? Atatürk Orman Çiftliği’nin Hazine’nin olduğunu bilmez olabilir misin? Komprador Mustafa Kemal’den kala kala kardeşlerine bağlanan birer maaş ile İnönü’nün çocuklarının tahsil masrafları olduğunu bilmez olabilir misin?</p>
<p>Nezan, Valla Yedirdin Kurda beni!</p>
<p>&#160;</p>
<p><i>Oysa, ben de o güneşi izlemiş, o çok uzun, o çok yorucu</i> </p>
<p><i>yolculuğu ben de yapmıştım. Benim çocukluğumda da</i></p>
<p style="text-align: right"><i>‘Batı’ya, Batı’ya, Batı’ya’</i></p>
<p style="text-align: right"><i>çığırırdı kuşlar,</i></p>
<p style="text-align: right"><i>‘Batı’ya, Batı’ya, Batı’ya’ çağırırdı</i> </p>
<p style="text-align: right"><i>dil kursları</i> </p>
<p style="text-align: right"><i>resim sergileri</i> </p>
<p style="text-align: right"><i>elektronik buluşlar</i></p>
<p><i>Yol uzun, yol zahmetliydi, Yol yenişme, yol kavga, yol ispattı. Nihayetinde birkaç yaldızlı diploma karşılığı kahramanlarımı aldı, düşlerimi, kanatlarımı kırdı. Yüzbir bilim adamı, binbir kitap gördüm. ‘Siz Doğulular pek bir şeysiniz...’ dediler, ‘Anlıyorsunuz,’ değil mi?.. Hadiii, canım, siz anlarsınız. Ne de olsa, Batılılaşmış sayılırsınız!’ ‘Biz, Doğulular’ kimdik? ‘pek bir...’ neydik? ‘Ben neyi anlayacaktım?’ Budisti, Bedevisi, Acemi, Kamboçyalısı, Çerkezi, Vietnamlısı, Türkü, Çinlisi, Kürdü, Tibetlisi, Alenisi, Malezyalısı, Suriyelisi, Sumatralısı, kısacası, Meriç’in doğusunda yaşayan tüm halklar, ‘Biz Doğulular. ‘Biz gabi,</i> </p>
<p><i>şehvetli,</i> </p>
<p><i>kaypak,</i> </p>
<p><i>hain,</i> </p>
<p><i>hissiz,</i> </p>
<p><i>pis,</i></p>
<p><i>despot.</i></p>
<p><i>Biz, bir örnek Doğulular</i></p>
<p><i>Biz, bedensel faaliyetleri dışında, ne idüğü</i></p>
<p><i>belirsiz Doğulular</i></p>
<p><i>Biz, sosyal ‘bilim’lere, siyasi ‘bilim’lere</i> </p>
<p><i>edebiyatçılara meze Doğulular.</i></p>
<p><i>‘Batılılaşın,</i></p>
<p><i>Batılılaşın,</i></p>
<p><i>Batılılaşın!’ çığırırdı,</i></p>
<p><i>sinemalar,</i></p>
<p><i>konferanslar,</i></p>
<p><i>konseyler,</i></p>
<p><i>moda evleri,</i></p>
<p><i>tekeller,</i></p>
<p><i>karteller.</i></p>
<p><i>Nasıl bir çağrıydı? Çipil mavi gözlerin pipo</i> </p>
<p><i>dumanları arasından talep ettikleri neydi?</i> </p>
<p><i>Nasıl bir çağrıydı, halkıma yaşayabilmek için</i> </p>
<p><i>önce kendisini, ‘Doğulu’ kendisini iptal</i> </p>
<p><i>etmesi gerektiğini ısrarla tekrarlayan?</i> </p>
<p><i>Marx’a nasıl bir umutla sarılmış olabileceğimi</i> </p>
<p><i>düşünebiliyor musun?</i></p>
<p><i>Das Kapitalin ve otuz yorumunun ışığını</i> </p>
<p><i>düşünebiliyor musun?</i></p>
<p><i></i>&#160;</p>
<p><i>Şilili ‘yabancı öğrenci’ Ortega,</i></p>
<p><i>Kombiyalı Omar,</i></p>
<p><i>Hintli Dauer</i></p>
<p><i>Ülkemizin acılarına ‘sözcü’ arayan</i> </p>
<p><i>Ülkelerimizin acılarına çare arayan milyonlarca</i> </p>
<p><i>biz’ler.</i></p>
<p><i></i>&#160;</p>
<p><i>Yıl 1853’tü.</i></p>
<p><i>İngiltere, Hindistan ‘ı yok ediyordu.</i></p>
<p><i>Marx, insanların ıstırapları ile meşgul tek</i> </p>
<p><i>Batılı bilim adamıydı.</i></p>
<p><i>Bizimle gözyaşı döktü, yüreğimize aldık.</i> </p>
<p><i>Yıllarca dizinin dibinde oturduk.</i></p>
<p><i>‘Kitap’a aptessiz dokunmadık.</i></p>
<p><i>Derken, bir gün, fazla ağlanmış olmalıyız ki,</i> </p>
<p><i>‘Ama, unutmayın,’ deyiverdi, Marx,</i> </p>
<p><i>‘İngiltere’nin, Hindistan’da yerine getirilecek iki görevi vardır: Birisi yıkıcı, birisi yapıcı.</i></p>
<p><i>Yaşlı Asya toplum unu ortadan kaldırmak, onun yerine,</i></p>
<p><i>Avrupa toplumunun kurallarını getirmek.’</i></p>
<p><i></i>&#160;</p>
<p><i>Oh, oh, oh, oh oh!!!</i> </p>
<p><i>ayi, vayi, vayi!!!</i> </p>
<p><i>Yerinden sıçradı, Daver!</i></p>
<p><i>‘Yaşlı Asya toplumu dediğin benim</i> </p>
<p><i>anam,</i> </p>
<p><i>babam,</i> </p>
<p><i>dayım,</i> </p>
<p><i>kardeşim!</i></p>
<p><i>Ağzından çıkanı kulağın duyuyor mu senin?..’</i></p>
<p><i>‘Ne var, yani?’ dedi Marx, en bilimsel haliyle</i> </p>
<p><i>Timur’un boyunduruğu söndürmedi mi,</i> </p>
<p><i>sayısız insan yaşamını?’</i></p>
<p><i>Ne biçim bir içtihattı?</i></p>
<p><i>Ne biçim bir gerekçeydi?</i></p>
<p><i></i>&#160;</p>
<p><i>‘Hintliler öldürülmeye alışıktırlar, bu kez de biz kendi iyilikleri için kessek, ne olur?’u benim ‘Doğulu’ yüreğim anlayamazdı!</i></p>
<p><i></i>&#160;</p>
<p><i>Hintliler diye birileri yoktu,</i></p>
<p><i>‘Doğulular’ diye birileri yoktu, benim amcalarım, dayılarım, kardeşlerim, komşularım vardı!</i></p>
<p><i>Talep etmedikleri bir coğrafyaya, talep etmedikleri</i></p>
<p><i>bir haritaya hasbelkader duhul etmiş,</i> </p>
<p><i>iki litre kanlı, iki ayaklı, çoluklu çocuklu,</i> </p>
<p><i>sevinçleri, acıları ile ‘insan’dılar!</i></p>
<p><i>Şu küllenmek üzere olan yosunlu gezegende bir gıdım dolaşacaklar, sonra herkes geldiği yere dönecekti.</i></p>
<p><i>Bir başına.</i></p>
<p><i>‘kendi iyilikleri için’ yok edilmenin rasyonalini anlayamazlardı.</i></p>
<p><i>İnkârlar, Aztekler, Massachusettler anlayamadılar!</i></p>
<p><i>Bu bağlamda, Hitler, oryantalistlerden daha bir namusluydu:</i></p>
<p><i>Yahudileri, onların iyilikleri için değil, ‘üstün’ Alman ırkının iyiliği için kestiğini hiç saklamadı!</i></p>
<p><i>‘Uygarlaştırma misyonu’nun ardına saklanmadı.</i></p>
<p><i></i>&#160;</p>
<p><i>Cılk yarama bir de tuz bastı, Marx,</i></p>
<p><i>‘Boş ver, ‘ dedi, Daver’i göstererek,</i></p>
<p><i>‘Bu insanlar bizim gibi acı çekmez.</i></p>
<p><i>Onlar, Doğuludur.</i></p>
<p><i>O halde, biz onları başka yollardan anlamaya çalışmalıyız.’</i></p>
<p><i></i>&#160;</p>
<p><i>‘Batı’ya, Batı’ya, Batı’ya’ çığırdı</i> </p>
<p><i>görkemli binalar</i> </p>
<p><i>dolu vitrinler</i> </p>
<p><i>kısa çalışma saatleri</i> </p>
<p><i>işçilerin</i></p>
<p><i>altlarındaki otolar,</i> </p>
<p><i>özgürlükler.</i></p>
<p><i>Ne ki, ihanetin acısı yüreğimdeydi.</i></p>
<p><i>Artık broşürleri incelemeden,</i></p>
<p><i>Onları ‘başka yollardan anlamadan’ hiçbir davete icabet, paketlenmiş dolduruşa gelmeyecektim.</i></p>
<p><i></i>&#160;</p>
<p><i>Baktım, bir daha baktım, bir daha baktım,</i> </p>
<p><i>Gördüm ki, hakkında ahkâm kesilen insan değil, insanın izdüşümü.</i></p>
<p><i>Kartondan oyulma bir şekil,</i> </p>
<p><i>egzotik,</i> </p>
<p><i>gizemli,</i></p>
<p><i>yaşamayan bir taşbebek,</i> </p>
<p><i>bir oyuncaktı.</i></p>
<p><i></i>&#160;</p>
<p><i>Gunga Din, Çieko, Ortega,</i></p>
<p><i>Omar, Hozan</i> </p>
<p><i>kitleyi oluşturan</i> </p>
<p><i>ve fakat</i> </p>
<p><i>ve aslında</i></p>
<p><i>bedenimizde her gün</i> </p>
<p><i>milyonlarcası yenilenen</i> </p>
<p><i>hücreler gibi</i> </p>
<p><i>önemsiz</i> </p>
<p><i>kişiliksiz</i> </p>
<p><i>ve anlamsızdılar.</i></p>
<p><i>Muhalefet hakkı olsun tanınmayan</i> </p>
<p><i>insanoğlu nasıl yaşayacaktı</i> </p>
<p><i>‘Bir ağaç gibi tek ve hür</i> </p>
<p><i>Ve bir orman gibi kardeşçesine?’</i></p>
<p>&#160;</p>
<p>Tıpkı bir oryantalist gibi, sen de Kürt sorununa bir yazar olarak değil, bir tarih yapıcısı olarak giriyorsun, ama, senin yaptığın tarih, benim tarihim değil. Çöken bir imparatorluktan bağımsız bir devlet kurma mücadelesini iki boyuta indirmek ve çok karışık problemler yaratan ‘insan’ tarafını saf dışı bırakarak onunla ilgili incelemeleri basitleştirmek... Yaptığın bu değil mi? Ülkemize ait bir portreyi Avrupa zevkine göre onarıp düzelttikten sonra sunmak değil mi yaptığın? Bu, yüzyıllardır medeniyetimize kastetmiş sömürgecilerin keşif yolları oryantalistlerin yöntemi değil mi?</p>
<p>Belki de şunu sormalıyım: Niye kötüsün?</p>
<p>‘Türk metropolü’ diye bir şey olmadığını bilmiyor musun? İstanbul nüfusunun sadece yüzde üçünün İstanbul doğumlu olduğunu bilmiyor musun? İktisatçı değilsin, biliyorum. Ama, sanayileşmenin kentleri büyüttüğünü, kırsal alanı boşalttığını da bilmez misin? Bu durumun üstünden Düyunu Umumiye geçmiş bir milleti, ‘galiba en sonunda kalkınıyoruz!’ diye sevince gark ettiğini hissedemez misin? Müjdeler olsun! 2000 yılında 70 milyonu bulacak nüfusumuzun yüzde 80’i şehirlerde yaşıyor olacak. Cumhuriyet’in kurulduğu yıllarda 13 milyonduk, yüzde yetmiş yedimiz köylerdeydi. İmparatorluktan kalan miras, iki yüz kadarı sahil şehirlerinde kümelenmiş, otuz bir civarında küçük sanayi işletmesidir. Milli gelirdeki payı, yüzde onu bulmaz. Bir de üstelik Osmanlı dış borçlarını ödedik, hatırlıyor musun?</p>
<p>Haklısın, bu ülkede işgücü ucuz ve boldur. Ama, birtanem, bizler çocuğa düşkünüzdür. Nasıl besleyeceğimizi bile düşünmeksizin doğurur dururuz, bilmez misin? Her zaman istihdam edebileceğimizden daha çok çocuğumuz var! Hele de Mazıdağı’nda. Hektar başına bir düzine düşüyor, bilir misin? Babanın ellere ihtiyacı varken, Hayriye Anne doğum kontrolüne yanaşır mı, sanıyorsun?</p>
<p>Kürdistan’ın tarım ürünleri diyorsun da, Harran’ı Ege besliyor, farkında mısın? O kadar yoksullar ki, bırak Türk sanayi mamullerinin ‘özel avlanma bölgesi’ olmasını, tüketmiyor dahi. Bu bana acı veriyor!</p>
<p>Kamu İktisadi Teşebbüsleri hepimizi sömürüyor, bu doğru. O kadar beceriksizler ki, zararları trilyonlara varıyor. Ama devletçilik böyle oluyor işte.</p>
<p>Ah, sevgili İhtiyar Usta! Aziz ata ruhu! Kapımın önünde bombalar patlıyor. Solcular sosyalizm istiyorlar. Ama şu anda bile devletin elektrikteki payı, yüzde doksan bir; madende, doksan; kimyada, petrolde, altmış sekiz; gıdada, tütünde, elli yedi. Korkarım, bu rakamları devlet lehine daha da arttırmak istiyorlar. Oysa, devleti beslemekten bir hal olduk. Ama vergiyi veren Kürdistan değil, birtanem, Rakamlara bak.</p>
<p>Biliyor musun, dürüst olmanı, meseleyi KELİMELERE boğmadan, beni sevmediğini söylemeni tercih ederdim! Ben, Türk’ü sevmiyorsun. Sana bir sır vereyim mi? Ben Türk’ü ben de sevmiyorum. Çünkü, KELİMELER’den ibaretiz. Dağınık, hamiş, kolaycı ve kötüyüz. Gözümüz hep ufuklarda, hep dağların arkasında. Önümüze bakmıyor, çukurları, taşları görmüyoruz. Sürgit yeni sistemler kurgulamak peşindeyiz, elimizdeki sistemi niye işletemediğimize bakmıyoruz. Kadın haklarının peşindeyiz de, kadınların olan haklarını neden kullanamadıklarını merak bile etmiyoruz. Sanayileşme, ‘ağır sanayi’ gibi laflarla yatıp kalkarken, kırsalın erdemlerini övüp, sanayi işçisi olabilmek için canını vermeye hazır adamın ‘aslında köyünü ne çok sevdiği’nin türküsünü söylüyoruz. Sosyalizm diye ölüyor, öldürüyoruz, PTT’nin korkunç faturalarına neden olan sallapati hesapsızlığımızın üstünde düşünmüyoruz. THKP-C, THKO diye nutuklar atıyoruz, ne bir tüzüğümüz ne de bir programımız var. ‘Doğulu’ vatandaşlarımıza uygulanan faşizan baskıları kınarken, Faik Bucak’ın anayasal haklarına olsun sahip çıkmıyoruz. Biz, DAHA BÜYÜK meselelerle uğraşıyoruz, anlıyor musun? Yeni bir sistem gibi, yeni bir anayasa gibi BÜYÜK meseleler. Aile bütçesini nasıl denkleştireceğim diye ter döken karısının karşısında Birleşmiş Milletler genel sekreterinin yetkilerini tartışan BÜYÜK MESELELER’in adamı gibiyiz. Kolumuzun altında, Camus’nün ‘<i>Yabancı</i>’sı, Kafka’nın ‘<i>Dava</i>’sı, entelektüelliğimizle milleti terörize ettik. Bakma, sen, aklı bir karış havada, sorumsuz bir kuşaktır, ‘68 kuşağı.</p>
<p>Hazinelerimi peşkeş çektim. Sana benim bir parçam olmaktan gurur duyabileceğin hiçbir şey bırakmadım, Kendal. Beni, hakir görüyorsun: ‘Ankara hükümeti herhalde bilim ve sanatlardaki başarılarıyla övünemezdi...’ Doğrudur, övünemiyorum. İşin daha kötüsü, övünmek istiyor muyum, ondan da pek emin değilim, biliyor musun? Kalbim kırık. </p>
<p>Batı jürisinden onay alma zorunluluğu ağırıma gidiyor. Onların kendilerini konumladıkları koordinatları desteklemek zoruma gidiyor. Beni, BEN KENDİMİ YERDİĞİM SÜRECE kabulleneceklerini hissediyorum. Bu nedenle olacak, artık onlarla değil, kendi halkımla konuşmak istiyorum. Meydanı ve başarıyı sana bırakıyorum, anlıyor musun? Ve Allah affetsin, bazen, Yaşar Abi The <i>Kürt</i>, Tilda Abla destekli The Kürt olmasaydı, bu kadar başarılı olabilir miydi, diye merak ettiğim de oluyor. Kürtlerin yaradılışı icabı Türklerden daha iyi romancı olduklarını, herhalde, sen bile söylemezsin? Yılmaz Güney’in, Türkiye’den adam öldürdüğü için kaçtığını neden saklıyorsun? Hiçbir filmini kaçırmayan bana, ‘O senden kaçtı,’ demen, haksızlık değil mi?</p>
<p>Biliyorum, ‘Oryantalistler bireylerle meşgul olmazlar’. Meşgul olmadığı için Ankara hükümetlerini takdim ederken benim alınabileceğim aklına bile gelmemiştir. Ama, bunca yıllık komşunu neden tanımıyorsun? Benim, devlet başa kuzgun leşe geleneğinden geldiğimi bilmez misin?</p>
<p>Şablonların ve teorilerin bedeli var, İhtiyar Usta. Bu bedel ağır oluyor.</p>
<p>İki şeyden korkuyorum. Birincisi, Saint Marc Girardin’leşmek; İkincisi, Weitz’leşmek.<sup><a href="../Text/Notlar.xhtml#_edn40" id="_ednref40" title="">[40]</a></sup> Hatırlar mısın, Girardin, ‘Sadece kendi kendisine yeterli olmuş uluslar gerçekten saygı görmeye layık toplumlardır,’ derdi. Bunun telmihini düşünebiliyor musun? Siyonistler kendi kendilerine yeterli olmak için, Filistinlilere yanlarında iş vermezlerdi. Ya Weitz? Onu hatırlıyor musun. Terk edilmiş bir Arap köyünü ziyarete gitmişti,</p>
<p>‘Mu’ar köyünü ziyarete gittim. Yıkım işini üç traktör tamamlıyor. Şaşırdım! Yıkım karşısında en ufak bir şey duymuyordum. Ne pişmanlık ne nefret, sanki dünyada bu tür işler olağanmış gibi. Demek ki, kendimizi gelecekteki bir dünyada değil, bu dünyada iyi hissetmek istiyoruz. Biz, sadece yaşamak istiyoruz ve o kerpiç evlerin sakinleri bizim burada olmamızı istemediler.’</p>
<p>İhtiyar Usta, anlıyorsun değil mi? Entellerin lafazanlığının girdabına kapılıp, Binali’ye, Şiran’a yabancılaşmaktan korkuyorum.</p>
<p>Onlarla aynı sofraya oturan, ekmek kıran benim. Nezan’ın KELİMELERİNE kapılıp, onların KADERİNİ paylaşmaktan vazgeçmeyeceğim.</p>
<p>Binali, gözlerini dikmiş bakıyor.</p>
<p>‘Onların kelimelerine kapılıp, senin kaderini paylaşmaktan vazgeçmeyeceğim,’ diyorum Binali’ye.</p>
<p>Öfkeden rengi atıyor,</p>
<p>‘Billah, kıvirtiyrsen!’</p>
<p>Ben, Şiran’a sarılıyor, <i>italik</i>’liyorum, <i>lanet olası tarih! Tarih, bizi birbirimizden edecek! Yazıyla savaşmalıyız!</i></p>
<p>Şiran, öpüyor beni. Önce dener gibi, hafifçe sonra sımsıkı ve hayretler içinde,</p>
<p>‘Kürt, Türk’ü öpüyor!’ diye gülüyor, ‘İşe, bak!’</p>
<p>Sandalın arkasına geçiyor, tekrar tekrar sarılıyoruz. Yeniköy yalılarından müzik sesleri geliyor.’</p>
</body>
</html>