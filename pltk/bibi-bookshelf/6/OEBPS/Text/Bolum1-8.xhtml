<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_1_7"><b>VIII</b></h2>
<p>&#160;</p>
<p>Benim kuşağımın mektebi Türkiye İşçi Partisi ise ‘Pazar Okulu’ da<sup><a href="../Text/Notlar.xhtml#_edn15" id="_ednref15" title="">[15]</a></sup> Fikir Kulüpleri Federasyonu’dur. Nuri, ‘İlk fikir kulübü, Demokrat Parti’nin son yıllarında bir küçük burjuva aydınlar hareketi olarak Siyasal Bilgiler Fakültesi’nde eyleme geçti. Cumhuriyet Halk Partisi paralelinde Demokrat Parti’ye karşı yürütülen muhalefetin bir parçası olmaya çalıştı,’ diye küçümsemişti,</p>
<p>‘Sonradan, 27 Mayıs 1961 Anayasası’nın sağladığı nispi özgürlük ortamı içinde, küçük burjuva sol gevezeliklerin yapıldığı içine kapanık, ufak bir grup olarak kaldı!’ Daha sonraları, </p>
<p>‘TİP’li oportünist yönetici kliğin (Sadun Aren’i kastediyordu) kontrolünde pasifist Diskotekçiler,’ demeye başladı, ‘DİSK’li işçi simsarlarıyla anlaşıp, sendikal mücadeleyi ‘sosyalist mücadele’ gibi yutturmaya’ çalışıyorlardı.</p>
<p>Benim ilk kavradığım FKF ise 1965 yılında daha henüz TİP’in bir yan örgütü gibi çalışan FKF’dir.</p>
<p>1965’in birçok bakımdan bir dönüm noktası olduğunu anımsayacaksınız. Bunun bir nedeni seçimleri AP’nin kazanmış olmasına karşın, TİP’in bir varlık olarak ortaya çıkması, diğeri ise bu başarının kışkırttığı iktidar heveslerinin ortaya dökülmesidir. 1965 aynı zamanda TKP’nin TİP’e açık tavır aldığı yıldır. Bir seçim bildirgesi yayımlayıp, TİP’i ‘sekter’ olmakla suçlamışlardı ki, bu tutumlarında aynı yılda toplanan Komüntern’in ‘VII. Kongresi’nin kapitalist ülkelerle ‘barış içinde bir arada yaşamak’ kararı vardır. Nitekim, yine TİP kökenli Esad Adil (Türkiye Sosyalist Partisi’nin kurucusu) TİP’i ‘işçi sınıfı esas olmak üzere, önder kadrolar aydın olmalı’ hükmüyle eleştiriyordu.</p>
<p>Komüntern’in kararı ‘Milli Demokratik Cepheciler’i de yüreklendirdi. Doğan Avcıoğlu, TİP’e (Yön’de) aynı doğrultuda çattı, ‘<i>Öncü</i> olan işçi sınıfı değil, işçi sınıfının <i>öncüsü</i> olan partisidir. İşçi ve köylü olmak Parti’nin yönetiminde en ufak bir imtiyaz sağlamaya yol açmaz. Parti’de ilerlemeyi mümkün kılacak tek ölçü, üyenin sosyalistliğidir.’</p>
<p>Üç yıl kadar sonra (1968’de) FKF’nin başına geçecek olan Doğu Perinçek’e göre, Yön, ‘ordudaki ‘ilerici’lerin darbesine bel bağlayan, milliyetçi’ çizgide bir hareketti ama bu saptaması Perinçek’i TİP muhalefet hareketinin önderlerinden olmaktan alıkoymuyordu. Avcıoğlu’nun, bugün artık adi bir kurnazlık olarak değerlendirdiğim bir başka çıkışını hatırlıyorum. Sanırım, 1966’daydık, Avcıoğlu, Türkiye kapitalist metotla kalkındığı takdirde, ortaya çıkacak sınıf çatışmasından komünizm yararlanacaktır,’ diye korkuttuktan sonra,</p>
<p>‘Oysa, ‘kalkınmada tek metot sosyalizm’ yolu seçilirse, buna meydan verilmeyecektir,’ diyor, ‘ilk merhalede, sosyalizm bir emrivaki olmalıdır. Bu davranışla tereddüt içinde olan Atatürkçü-Milliyetçi gruba, 27 Mayıs’ın tasfiye edilmiş ya da işbaşındaki kadrolarına, muhalefet partilerinin ve bilhassa bazı liderlerin çevresinde toplanmış Devletçi görüşe sahip olan kimselere bir çeşit baskı uygulanabilir,’ diye sürdürüyordu.</p>
<p>Şimdi, tabii, ‘emrivakiden konuşmaya başlanınca, bunun doğal sonucu ‘kaba kuvvet’tir ki, ‘kaba kuvvet’in karşılığı bende o zaman da yoktu, sonra da olamadı. Bu bakımdan, o zamanki Perinçek’in köylere dönük MDD’ciliğini, Avcıoğlu’nun elitist MDD’ciliğine tercih ediyordum. Ama, gençlik, ‘parlamentarizme hapsolmak’ istemiyordu. Daha önce de değindiğim gibi, seçimle gelecek, daha da kötüsü seçimle gidecek olan TİP, heyecanlarını ‘yelpazelemiyordu’. Parti’yi ele geçirdikten sonra bir kenara itip, silahlı devrim peşine düşecekleri öngörülmeliydi diye düşünüyorum. Nitekim, öyle de oldu. (Unutmayalım ki, Lenin diye ‘Devrim silâhla olur,’ diyen tartışmasız bir lider de vardı.) 1968’den itibaren Mihri Belli önderliğindeki MDD Stratejisi’ni savunan anlayış bir bütün olarak gençlik eylemlerine ve genel olarak Türkiye sol hareketine hâkim oldu. Tüm dinamik unsurlar bu anlayış çevresinde şekillendiler.</p>
<p>Perinçek’i, Ankara Hukuk Fakültesi’nde tanıdım. Benim okula girdiğim yıl (1964), mezun oluyordu. Daha sonra doktora yapmak için kaldı. 1968’de FKF başkanlığına aday olduğunda, Mihri Belli ekibine karşı onu destekledim. Ancak, aynı yılın Ekim’inde, Boran, Aren, Sargın, Şaban Erik ve Minnetullah Haydaroğlu’nun 5’li önergeleri, Aybar’ı yerinden etmeye yetmeyince, Genel Merkez FKF üzerindeki etkisini artırdı. Bu defa da onlar Perinçek’i MDD’ci olduğu gerekçesiyle uzaklaştırdılar, Yusuf Küpeli başkan oldu. Oysa, 1968’de doruğa çıkan öğrenci hareketleri ile birlikte, FKF, TİP çizgisini çoktan aşmıştı. O kadar ki, Perinçek’in kendisi bile küçük eylem gruplarının bireysel eylemlere yönelme eğilimlerini kınıyor, ‘kitle eylemlerine’ dönülmesini istiyordu. Aydınlık Sosyalist Dergi’deki (Kırmızı-o zaman daha P.D. Aydınlık yoktu) bir yazısını hatırlıyorum: ‘Kitle çizgisinde yürütülen eylem, kitlelere sınıf düşmanlarını tanıtan, devrimci politik hedefler gösteren ve milli sınıfları devrim saflarına kazanmaya yönelen eylemlerdir /oysa/MDD sloganını bayrak edinerek, Milli Cephe politikasına aykırı tutumun izlerini taşıyan eylemler yapılabilmektedir... Türkiye’deki sol sapma eğiliminin özünde, meşhur sosyal demokrat Bernstein’ın ‘Hareket her şeydir, hedef hiçbir şey’ görüşü yatmaktadır. Hedefi unutarak, hareketi, her şey olarak gören bu ideoloji, kimi zaman yığınlarla bağ kurmak ve proletaryayı örgütlemek görevimizi unutturmakta, kimi zaman da düşmanı yanlış seçerek, milli güçlere karşı yanlış tutumlara girmektedir,’ diyordu. Dahası, Perinçek’in aceleciliklerini eleştirdiği eğilimin başını Yusuf Küpeli ve arkadaşı Mahir Çayan çekiyordu. Benzer eylem çizgisine sahip oldukları için Deniz Gezmiş ve ekibi de dolaylı olarak suçlanıyordu.</p>
<p>FKF’nin adının ‘Devrimci Gençlik Dernekleri Federasyonu’ (Dev-Genç) olarak değiştirildiği 1969 Kongresi öncesi, Mihri Belli çevresi oportünist bir tavır içinde, ne Doğu Perinçek gibi açık eleştiri getiriyor ne de tavır koyuyorlar, çoğunluk neredeyse orada olacakları izlenimini veriyorlardı. Perinçek ile Küpeli’nin güçleri denk görünüyordu. Ancak, mutlak olan bir şey varsa, o da kitle çizgisini savunanların gençlik içinde gittikçe daha az dinlenir olduklarıydı. Nitekim, sonunda, iki tarafı uzlaştıracağı düşünülen Atilla Sarp başkan oldu. Ne ki, Atilla Sarp, Küpeli-Mahir İkilisini destekledi ve denge bozuldu. 1969 sonunda Mihri Belli liderliğindeki hareket açıkça bölündü. Belli, (oportünist Belli!) Küpeli-Çayan kesimi ile birleşti. Aydınlık S.D. onların elinde kaldı, Perinçek ve arkadaşları da Beyaz Aydınlık dediğimiz Proleter Devrimci Aydınlık Dergisi’ni çıkarmaya başladılar. Bu arada, ODTÜ’den Aktolga-Bardakçı İkilisi Çayanlara, yine ODTÜ’den Yusuf Arslan ve Hüseyin İnan da Gezmiş ekibine katıldılar ki, bu ikinci grup ünlü Türk Halk Kurtuluş Ordusu’nun çekirdeğini oluşturdu.</p>
<p>Benim Çayanlar’la ilişkim, Yasemin nedeniyledir. Yasemin karımdı. Bu noktada geri dönmeliyim.</p>
<p>Spartaküs Komünü’ne katıldığımın haftası Şükrü Amca’nın verdiği para da bitti. Çalışmak zorundaydım. Çalışmak ve mümkünse okumak. Yanlış söylüyorum; mutlaka okumak! Unutmayın ki, biz okur adam olursak, her şeyin düzeleceğine inanan bir kuşaktık. Ne yapsam daha iyi olura dair önerilerden en cazibi, mütedavimi olduğumuz Yeşil Ada Kıraathanesi’nin sahibi, Hasan Efendi’den geldi,</p>
<p>‘işportacılık,’ dedi, ‘İşportacılık yap ki, okula gidecek zamanın olsun. Parası da iyidir, günde yüz lira kazanan var.’</p>
<p>‘Yanında esrar da satarsan, olur,’ dedi Metin Abi, ‘On lira kazanırsan öp de başına koy!’</p>
<p>İşportacılık beni akordeoncu Turan Abi ile aynı seviyeye indirecek bir işti. O nedenle cazipti. Şükrü Efendi yardım etti, malı toparladık. Ertesi gün sabah ezanıyla kalktım. Tahta tepsi, Nuri’nin ayakucunda, duvara dayalıydı. Uyandırmamak için usulca çektim, yerleştirmeye koyuldum. Önce tarakları üst üste dizdim, tepsinin sol üst köşesine yerleştirdim. Saçını tarayacak adamın aynaya ihtiyacı olduğunu düşündüm, arkası artist resimli yuvarlak aynaları tarakların yanına yerleştirmeye karar verdim. Ama aynaların sırtı dışbükeydi, üst üste durmuyor, kayıyorlardı. Aynalı yüzlerini tepsiye yapıştırınca oluyordu ama, bu defa da ayna oldukları belli olmuyordu. Bir ara pamukla desteklemeyi düşündüm ama hiçbir işportacının pamuk kullanmadığını (zaten pamuk Metin’le Sakine’nin uyudukları odadaydı) düşündüm, vazgeçtim, sorunun çözümünü diğer malları yerleştirdikten sonraya ertelemeye karar verdim. Aynanın doğal komşusu tıraş fırçaları ve makineleriydi. Onları, silindir şeklindeki tıraş sabunları (Puro!) izledi. Şap kutuları sabunların yanına girince, birinci sıra tamamlanmış oldu. İkinci sıraya tırnak çıtçıtları ile başladım, fermuarlar, yüksükler, topluiğnelerle devam ettim ama ikinci mal grubu birinci mal grubu ile bağdaşmadığı için sıkıldım. Fermuarlar mı önce gelmeliydi, kopçalar mı; topluiğneler mi, çengelliler mi derken, elime saç tokaları geldi, büsbütün sıkıldım. İlk düzenlemeyi bozdum, yeniden başladım. Bu defa, fermuarlar sol üst köşeye, beyaz ve siyah makaralar hemen yanına, sonra dikiş iğneler derken yaptım bozdum, yaptım bozdum, bir buçuk saat uğraştım. Oysa, Şükrü Efendi işe erken başlamam, Ulus Meydanı’ndaki İş Bankası’nın önündeki işlek köşeyi kapmam için uyarmıştı. Tepsiyi bıraktım, ceketimi giydim, rahle benzeri ayakları koluma taktım, kapıdan çıkarken çarptım, ne var ne yok birbirine girdi. Daha bir de otobüse binmek zorunda olduğumu düşünemediğim gibi, tablayı gittiğim yerde kurmayı da akıl edemeyecek toyluğumu hatırladıkça hüzünleniyorum! Neyse. Sonunda, malları kâğıt torbalarına geri tıktım, hepsini daha büyükçe bir torbaya koydum, tablamı, ayaklarını aldım, yola koyuldum.</p>
<p>İş Bankası’nın çevresine çoktan yerleşmiş meslektaşlarım, bu acemi ben’i ilgiyle süzdüler. Ateş bastı ama başımı önüme eğersem mahcubiyetim büsbütün belli olur diye düşündüm, kafamı kaldırdım, Şükrü Amca’nın önerdiği köşeye yürüdüm. Ayakları yerleştirdim, tablayı üstüne koydum ve tahmin edeceğiniz gibi, durmadı. Yer eğikti! Epey bir uğraştan sonra kesekâğıtlarından birinden koparttığım bir parça ile zar zor destekledim. Sonra sıra, gelişigüzel topladığım malları açmaya geldi. Neyi nerede yanlış yapıyordum, bilmiyordum ama herkesin gözü üstümdeydi. Bir an önce yerleşeyim telâşı içinde kancalar, kopçalar birbirine girdi, sabahki düzenden eser kalmadı. Topluiğneler dört bir yana dağıldı, boncuklar yuvarlandı, ter içinde kaldım. Telâşım fark edilsin de istemiyordum; tablamı ben hep böyle yerleştirirmişim gibi yaptım, geriye çekildim, bir sigara yaktım. ‘Güvenli esnaf’ pozuna büründüğümü sandığım anda, etrafımın gelişigüzel fırlattığım kâğıt torbalarla dolmuş olduğunu fark ettim. Dahası, işportacıların gözü üstümdeydi. Acele etmeden toplamaya başladım, bu defa da koyacak yerim olmadığını fark ettim. Sağımdan biri seslendi,</p>
<p>‘Hemşerim!’</p>
<p>Eliyle, ‘getir buraya’ işareti yaptı, yanındaki çuvalı o zaman fark ettim.</p>
<p>‘Size zahmet olacak!’</p>
<p>Adam renk vermedi. Tablama şöyle bir bakmakla, yetindi.</p>
<p>‘Bu işte yenisin galiba. Hadi, hayırlı olsun!’</p>
<p>‘Mersi,’ dedim, (evet, ‘mersi’!) yapmam gerektiğini hatırladığım çok önemli bir şey varmışçasına tablama eğildim.</p>
<p>İşportacılık, beklemediğim kadar edilgen bir konumdu. Yani, orada öyle durup birilerinin dikkatini çekmeyi umuyordunuz. Çevrenizdeki insanların size yönelmeleri yaşamsaldı ama dikilmekten başka yapabileceğiniz bir şey de yoktu. Sırtımı duvara veriyordum, olmuyordu, kollarımı kavuşturuyordum olmuyordu, ağırlığımı bir o bacağıma bir bu bacağıma veriyordum, olmuyordu. Beş dakikada bir saatime bakıp duruyordum. Bu mesleğin sebatla ayakta durma mesleği olduğunu kavrayamamıştım. Bir şeyler olacak, tabla boşalacak, ben eve döneceğim sanıyordum. Oysa, Meydan kalabalıklaşmak bilmedi. İki saatin sonunda daha tek bir kişi, alışveriş şöyle dursun, fiyat bile sormamıştı. Ben de gelip geçenlerin gözlerinin içine bakmaya başladım. (Rodoplu, ‘Büyü yapar gibi demişti,’ o zaman isimlendirmemiştim ama gerçekten de öyleydi. Gözlerinin içine bakarak etken konuma geçiyordum.) Ne ki, bir süre sonra insanların terslendiklerini, dik dik baktıklarını gördüm. Ondan da vazgeçtim. Bu defa da başımı göğe diktim, bulutları seyretmeye koyuldum. O zaman da yaşlı bir adam, ‘Oğlum, bu tezgâhın sahibi nerede?’ diye sordu. Belli ki, ilgisizmişim gibi bir hava veriyordum. Toparlandım,</p>
<p>‘Benim amca. Ne arzu etmiştiniz?’</p>
<p>Adam şöyle bir baktı,</p>
<p>‘Sende yok,’ dedi, az önce bana çuval veren meslektaşıma gitti. Ben de ellerimi cebime soktum, başımı yana sarkıttım,</p>
<p>‘Hadi, artık, ne alacaksanız alın!’ sabırsızlığına girdim.</p>
<p>‘Kardeş,’ dedi, yıpranmış beyaz sandaletlerinden kırmızı cilalı ayak tırnakları görünen bir kız,</p>
<p>‘Bu tokalar kaçaaa?’</p>
<p>Laf olsun diye sorduğunu ben bile anladım. Arkasında duran siyah başörtülü kadın sıkıldı.</p>
<p>‘Dur be, babaanne!’ Sakız çiğniyordu, damla sakızının kokusunu duyabiliyordum.</p>
<p>‘Bu tokalar,’ diye ısrar etti ve tabii ben tokaların fiyatını bilmediğimi keşfettim. Vakit kazanmak için ‘Hangileri?’ diye sordum ama zaten bir tek toka vardı.</p>
<p>‘İşte bunlar,’ dedi kız.</p>
<p>‘Ha, onlar mı? Onların tanesi 50 kuruş.’</p>
<p>Kız birden başını kaldırdı, sesi dikleştiği ölçüde yayvanlaştı,</p>
<p>‘Yok be!’ diye alay etti, ‘Açıkgöze bak! Benim alnımda enayi mi yazıyor!’ Babaannesine döndü, ‘Aklınca beni buldu kazıklayacak!’</p>
<p>‘Yörü, Allahın belası, yörü!’ dedi ihtiyar, ‘Görmüyon mu, it uğursuz takımı sarmış ortalığı! Allahtan korkuları yok bunların!’</p>
<p>Neden sonra tokaları tanesi beş kuruştan aldığımı hatırladım. Arkalarından bağırdım ama kız geri dönüp nanik yapmakla yetindi. O şaşkınlığın içinde, solumda birbirlerinin üzerine yıkılıyorlarmış gibi yan yana duran erleri fark ettim,</p>
<p>‘Bir şey mi arzu ettiniz?’</p>
<p>Erler, hazırola geçmediler ama toparlandılar. Kısa boylusu, kepini geri itti, parmaklarını üç numara saçlarının üzerinde dolaştırdı, sonra da aynaların fiyatını sordu. Bu defa, can havliyle olacak, hatırladım,</p>
<p>‘Ucuz be,’ dedi adam. Kısa boylusu ona ters ters baktı,</p>
<p>‘Olacağını söyle,’ diye emretti.</p>
<p>Bana mal oluşunun bu olduğunu söyledim ama inanmadılar.</p>
<p>‘Hadi, hadi olacağını söyle,’ dedi gene kısa boylu, cevap vermeme fırsat tanımadan ekledi,</p>
<p>‘İkisi 135 kuruş, tamam mı? Tamam, tamam.’ Lafı bağladı, elime 135 kuruş sıkıştırdı, iki ayna seçtiler (birisi Ava Gardner’i öteki Doris Day’i aldı) gittiler. Ne diyeceğimi bilemedim.</p>
<p>O gün bütün gün iki tane tırnak çıtçıtı, beş kutu jilet, bir düzine firkete, iki tane aynadan başka bir şey satamadım. Aslında, birkaç metre de lastik satacaktım ama, yanıma makas almamıştım, metrem de yoktu, olmadı. Cebimde biriken dört liranın alış fiyatı olduğunu, üzerine kâr koymayı unuttuğum gibi, otobüs parasının da cepten gittiğini bilemedim. Ertesi gün işler daha da karıştı. İlkin, bir önceki günün işportacılarını yerlerinde göremedim, paniğe benzer bir şeyler hissettim. Belki de erken geldiğimi düşünürken, bu defa da kulağımın dibinde,</p>
<p>‘Hop, hemşerim!’ diye bir ses patladı. Sese döndüm, zabıta memurları ile burun buruna geldim.</p>
<p>‘Sen bizle dalga mı geçiyorsun, lan?’</p>
<p>‘Ne dediniz, efendim?’</p>
<p>‘Burada durmanın yasak olduğunu bilmiyor musun?’ </p>
<p>‘Bilmiyordum efendim, affedersiniz!’</p>
<p>Memur duraladı, tepeden aşağı süzdü,</p>
<p>‘Seni daha önce hiç görmemiştim. Yeni misin?’</p>
<p>‘Dün başladım.’</p>
<p>Gözleri üstümü başımı inceliyordu,</p>
<p>‘İyi aile çocuğuna benziyorsun sen. Ne işin var burada?’ </p>
<p>‘Öyle gerekiyor,’ dedim.</p>
<p>Adam duraladı, işaret parmağını boylu boyunca burnunun altına sürttü,</p>
<p>‘Görevli misin?’ diye fısıldandı.</p>
<p>Ne dediğini anlamaya çalışırken sustum.</p>
<p>‘Anlaşıldı, anlaşıldı,’ dedi ama bozulmuş gibiydi. Arkasını döndü gitti. Ben de tezgâh açtım. Beni sivil polis sandığını da çok sonra idrak ettim.</p>
<p>Benim tezgâh açtığımı görenler, birer ikişer peydah oldular. İrikıyım olanı, bana çuval vereni, yanıma yaklaştı, </p>
<p>‘Bakıyorum memurlarla aran iyi,’ diye sırıttı. ‘Maşallah, maşallah, Allah daha iyi etsin. Bize de bir hayrın dokunur inşallah.’</p>
<p>Adam beni iğrendiriyordu. Hissettirmiş olmalıyım ki, birden düşmanlaştı,</p>
<p>‘Memurlarla geçinmen iyi de, bakalım Laz Ali gelince ne yapacaksın?’ diye tehdit etti. ‘Bugün yarın damlar.’</p>
<p>‘Laz Ali de kim?’</p>
<p>Laz Ali, benim tuttuğum köşenin sahibiymiş.</p>
<p>‘Tapulu malı mı?’ diye ukalalık edecek oldum,</p>
<p>‘Eh, öyle sayılır,’ dedi adam. ‘Otuz sene bu! Dile kolay.’ </p>
<p>Erkekliği bırakmadım.</p>
<p>‘İyi ya işte, biraz da biz nemalanalım.’</p>
<p>Ummadığım bir şey oldu,</p>
<p>‘Abi be, sivilsin sen, değil mi? Öyle değil mi? Ben hemen anlarım!’</p>
<p>Babam yaşında adamın yaltaklanmasından iğrendim, </p>
<p>‘Böyle lâf etme bir daha!’ </p>
<p>‘Eder miyim, abi?’ dedi adam, sırdaşımmış gibi fısıldıyordu, ‘Eder miyim? Ama, bak, bu işlerin adamı olmadığın belli oluyor. Biraz bu yana gel, ben ne yapıyorsam onu yap.’</p>
<p>Kendimi pis bir konumda buldum. O gün, bütün gün, adam bana müşteri yolladı. Fiyat soranlara ben daha ağzımı açamadan kendisi cevap veriyordu. On iki lira gibi bir ciro yaptım ama kendimi tamamen teslim alınmış hissediyordum. Üstelik de hazzetmediğim birisi tarafından. Dahası, adam kendi işini bırakmış benimki ile uğraşıyordu. Bana kala kala tabla bekçiliği kaldı. Orada dikildikçe, sivil polis olduğumu sanan diğeri gözleriyle anlam veremediğim işaretler yapıyorlar, zabıta uzak duruyordu. Bir haftaya varmadan bu durum sinirlerimi adamakıllı bozdu. Son gün, bir ara, Meydan’ın öbür ucunda annemle babaannemi gördüğümü sandım. Ancak, itiraf etmeliyim ki, işi yürütemeyeceğimi düşünmeye başlamam, Metin Abi’nin akranlarımdan daha üstün olan Fransızca bilgimin işe yarayabileceğini söylemesiyle çakıştı.</p>
<p>Bir süre Fransız Kültür Derneği Kütüphanesi’ne abone oldum. Günlük gazetelerden dünyadaki sol hareketlere ilişkin yazıları okumaya, özet çıkarmaya çalıştım. Fransızcam değil ama Türkçem makûl düzeyde olduğundan olacak, çalışmalarım Komün’de övgülerle karşılandı, ilk cebelleştiğim kitap, Pierre Angel’in <i>Eduard Bernstein et l’evolution du socialisme allemand</i>, adlı 1961 basımı kitabıydı. Berstein’in ve revizyonistlerin en iyi anlatımı deniyordu. Arkadaşlarımın tüm teşviklerine karşın müthiş zorlandığımı biliyorum. Nitekim, sonuçta, benim, olsa olsa bunu demek istiyor, Sakine’nin ise teorik bilgisinden yola çıkıp, kelime yakıştırdığı bir çeviri oldu. Bunu bıraktık, Branko Lazitch’in, <i>Lenine et la ille Internationale</i>’sine başladık. Bu daha bir kolay gitti ama çok zaman alıyordu ve bunlardan kazanılacak para ile geçinmek mümkün değildi. Bu dönemin yararı Fransızca’ya cinimin atmasına neden olmasıdır. Ummadığım kadar ciddi bir gramerci oldum, hatta yabancı dillerin nasıl öğretilmesi gerektiğine ilişkin teoriler geliştirdim.</p>
<p>Düzenli para kazandığım ilk işim Türk Haberler Ajansı’ndaydı. Benim gibi bir öğrenci arkadaş daha vardı. Haklarında yazılanları bilmek isteyenlere gazete ve dergi kupürleri kesiyor, tasnif ediyor, gönderiyorduk. Daha sonra Yön’de düzeltmen olarak çalıştım. Bu işim 1963’ün ortalarına, yani, Yön’cüler, Sosyalist Kültür Derneği’ni kuruncaya kadar, sürdü. O arada, TİP, resmi olmayan yayın organı Sosyal Adalet’i çıkarmaya başlayınca ben de oraya geçtim. Üniversite yıllarımı Çark Başak, Emek, derken TİP Basın Bülteni finanse etti. Daha da önemlisi, bu konumla TİP’in ayaklı ansiklopedisi gibi olmuştum. ‘Kim ne dedi, nasıl dedi’yi benden iyi bilenin olmadığı yıllardı bunlar.</p>
<p>1965’in önemli bir yıl olduğunu söylemiştim. 1965 aynı zamanda benim Yasemin’le tanıştığım yıldır; TİP, Altındağ ilçe örgütünde çalışmaya gelmişti. Bugün, onu tek kelime ile tarif etmek zorunda kalsam, herhalde ‘yangındı’ gibi bir tanım getirmem gerekir.</p>
<p>Kolejliydi ve çok güzeldi.</p>
<p>Kolejli olmanın, çok önemli olduğunu teslim edersiniz. Kolejlilik, ‘şakır şakır’ İngilizce konuşmaktı ki, bu, hele de o yıllarda, mucize gibi bir şeydi. Kolejlilik, beyaz eşortmanlar PX’ten<sup><a href="../Text/Notlar.xhtml#_edn16" id="_ednref16" title="">[16]</a></sup> alınma soket çoraplar, naylon yağmurluklar demekti. Kolejlilik, serbest fikirlilik, eve geç gitmek özgürlüğü demekti. Hatta, uzun saç demekti! Bizim liselerde saçlarını ya kulak hizasından kesmek ya da örmek zorunda bırakılan kızlara karşın, kolejliler, bakımlı uzun saçlarını omuzlarına salabiliyorlardı. Ancak, hepsinden öte, kolejlilik, medeni cesaret, yabancılar dahil, herkesle rahat konuşabilme yeteneğiydi. Yasemin’de bunların hepsi vardı. </p>
<p>Yasemin’de, bir de müthiş bir, şimdi artık ‘resmi’ dediğim, tarihe inanç ve bu inancın şekillendirdiği yurt sevgisi ve misyonu vardı. Bayrak gördüğü zaman bakışları tuhaf bir şefkatle yumuşayan, Atatürk’e toz kondurmayan, 27 Mayıs’ı vargücüyle destekleyen yapısının, subay çocuğu olmuş olmasıyla ilgisi olması gerekir. (Bir muhabere albayının kızıydı. Lüleburgaz’da doğmuş, ilkokulu, en son Çorlu’da olmak üzere üç ayrı okulda okumuş, ortaokulda Sivas’a tayin olmuşlar, liseyi, Ankara’da, TED’de, yatılı bitirmişti.) Ama, o yıllarda, bunlar Türk solunun yadırgadığı hasletler değildi. Daha önce de değindiğim gibi, biz sosyalist öncüler olmaktan çok, reformist gönüllüler gibiydik. Varto depreminde enkaz kaldırmaktan, Sincan’da gençlik tiyatrosu kurmaya varıncaya dek, ilerici olduğunu düşündüğümüz her faaliyetin gönüllü neferleriydik. Halkımızı bilinçlendirmek baş amacımızdı. Ancak, ‘bilinçlendirme’ faaliyetimiz belirgin bir çerçeve dahilinde değildi. Örneğin, Yasemin, başörtüsüne karşı çıkarken, ben, ikili anlaşmaları yeren nutuklar atabiliyor, diğer bir arkadaş da ciddi ciddi Brecht sahneye koyuyordu. Tiyatrocusu ile, sinemacısı, müzisyeni, şairi, romancısı ile topyekûn bir değişim savaşı içinde gibiydik. Böyle bakıldığında, ‘İkinci Kurtuluş Savaşı veriyoruz,’ iddiası abartılı, ama anlaşılmaz bir iddia değildir. Ülke, gerçekten de farklı nedenlerle ve farklı amaçlar için de olsa, hop oturup hop kalkıyordu. Yasemin’in tartışılmaz bir avantajı da, benden ve Sakine hariç Spartaküs Komünü’nün diğer üyelerinin hepsinden, daha çok, ‘Anadolu’ bilgisi olmasıydı. Bir subay çocuğu olarak çok gezmiş, gezdiği yerlerdeki manzaraları belleğine takdir edilecek berraklıkla kaydetmişti. Ben, Kürt kimliğinin yeni yeni farkına varırken, onun dil bilmez Kürt asker abileri olmuştu. Bu bağlamda, kolejli olan o’ydu ama ‘züppe’ olan ben! (Bu da ilginçtir; daha sonra ‘züppe’ kelimesinin yerini ‘burjuva’ aldı. Asri-züppe-küçük burjuva telmihlerinin çakışmasına dikkatinizi çekerim. Rodoplu, ‘Sosyalist mücadele de dahil olmak üzere bizim tüm savaşlarımızın altında Batı ile kavgamız yatar,’ derdi).</p>
<p>Kısacası, bu narin genç kadına âşık oldum.</p>
<p>Pekâlâ. Dürüst olalım. Önce, Sakine vardı.</p>
<p>Kayıtlı üyesi olmakla birlikte Sakine’nin hiçbir zaman TİP’li olmadığını söyleyebilirim. TİP’in, 60’lı yılların tek sol partisi olduğunu teslim ederdi ama her zaman ‘öncü’lerin iktidarından yana, yani Aybar’a karşı oldu. Bu bağlamda, TİP muhalefetinin her kesiminde şu ya da bu biçimde yer aldığını söylersem, abartmış olmam. İşçi ve köylü iktidarını küçük burjuva romantizmi diye nitelendirirdi. Daha sonraları, Alevilerin gördüğü hüsnü kabule de karşı çıktı. Bahsettiğim gibi, Tuncelili, Aleviydi.</p>
<p>‘Geniş toprak sahiplerinin nüfuzunu kırmadan, köylüyü iktidar yapamazsınız,’ diyordu. ‘Çünkü, ağanın nüfuzu kendi topraklarının sınırını aşar, geniş bir köylü kitlesini etkiler. Feodalite aynı zamanda dini feodaliteyi de yaratır. Nüfuzlu şeyh ve dedelerin gücünü, bu kurumların kitle üzerindeki geleneksel etkileri oluşturur. Töreler ve gelenekler insanlar üzerinde silâhtan da kaba kuvvetten de daha etkindir. Törelere karşı çıkan kişi toplumun dışına itilir, ağır manevi baskı altında kalır.’</p>
<p>Alevilerde, Hıristiyanlıktaki afaroz müessesesine benzer bir ceza olduğunu ondan öğrendim,</p>
<p>‘Pirinin emirlerine karşı çıkan, kapısının önüne taş dikilmek suretiyle aforoz edilir,’ diye anlatmıştı, ‘Aforoz edilen kişi cehennemlik sayılır. Komşuları selâmı keser, davarı güdülmez, kimse ziyaret etmez. İnsan buna katlanamaz.’</p>
<p>Sakine’nin babası da aforoz edilenlerdendi. Affedilip, kapısının önündeki taşın kaldırılabilmesi için, boynuna kara bir urgan takıp, yanında bir koyun, pirinin kapısına gitmesi gerekiyordu. Ama, karısının tüm ısrarına karşın bunu yapmamış, köyü terk etmiş, Erzurum Et Kombinası’nda çalışmaya başlamıştı. </p>
<p>‘Proletaryanın saflarını zenginleştirdi,’ diyordu, ‘Kurtuluşun geriye dönüşte değil, daha ileriye, demokratik ve sosyalist bir topluma varmakta olduğunu kavradı. İşçi sınıfının devrimci mücadelesine katıldı.’</p>
<p>Bu aynı zamanda, Metin’le nikâhsız yaşayabilmesini de açıklıyordu. Ancak, şunu bilmelisiniz; bu dönem bizim bedensel hazları alabildiğine aşağıladığımız yıllardır. Çok genç, bakir ve Diana Pavloviç’in kulakları çınlasın, Püritendik. Birbirlerine alışılmıştan çok yaklaşmış çiftleri uyardığımızı hatırlarım. Sevgililer, hatta eşler birbirlerine ‘arkadaşım’ diye hitap ederlerdi: <i>‘Sana sevgili arkadaşım diyorum / Budur bizim anladığımız sevdanın tanımı’</i>. Makyaj, saç boyama gibi ‘gayri-tabii’likleri suçlar, yine bir Püriten tavrı ile yemek seçmek ne kelime, mümkün olduğu kadar basit yerdik. Yoksullarla eşitlenmek isteyen arkadaşların yemeğin sadece suyunu içtiklerini bilirim.</p>
<p>İnsanları meta görmemek çabası içinde, cinsel sadakat kurumunu küçümsediğimiz dönemler de oldu. Bu ruh halinin nedeninin kendimizi devrim yapmak gibi hayati önemi haiz bir çaba içinde gördüğümüzden küçük burjuva duyarlılıklarına itibar etmeyi abes buluyor olmamız sanıyordum. (Yanıldığımı göreceksiniz. Ama biz kısa yoldan getirdik bu açıklamayı ve en büyük haksızlığı kendimize yaptık.) TİP ilçe merkezlerinin yağmalanması, daha sonraki banka soygunları, adam kaçırmalar gibi olaylar da aynı ruh halinin egemenliği ile mümkün olabiliyor diye düşünüyordum. Bizim işimiz vardı, burjuva ahlâki değerleriyle uğraşamazdık. Kaldı ki, haksız kazanca halkımız adına el koyuyorduk.</p>
<p>Okurun hemen fark edebileceği gibi lümpenlikle devrimcilik arasındaki sınırı kolayca aşabilen bir konumdur bu. Bu sınırın birkaç kez aşıldıktan sonra bütünüyle yok olduğunu da itiraf etmeliyim. İleride göreceğiniz gibi bir tür esriklik içine girdik. Her şey öyle acilleşti ki, eylemin başarısı ve hareket planından öte bir şey düşünemez olduk. Bazen kendimizi zifiri karanlıkta, elimizde bir el feneri ile yolunu bulmaya çalışan insanlara benzetiyordum. Sadece kendi ayaklarımızın ucunu görebiliyorduk, bir sonraki adımımızın basacağı yeri bile değil. Daha da kötüsü, zifiri karanlıkta dost ya da düşman nelerin gizli olduğunu bilmiyorduk. Bu nedenle düşmanlarımız kadar dostlarımızın da ayağına bastık. Nitekim, sonunda birileri ışığı yakıverdi ve biz ortada kaldık; çırılçıplaktık.</p>
<p>Sakine’ye dönelim. Şöyle söyleyeyim: Sakine, Türkiye Devrimci Komünist Partisi, yani, TİP’in 1969 Kongresi öncesi bölünen Mihri Belli muhalefetinden türeyen Deniz Gezmiş, Hüseyin İnan, Yusuf Arslan, Sinan Cemgil ekibinin kurduğu Türk Halk Kurtuluş Ordusu, daha sonra Sosyalist Birlik (Almanya) ile sonuçlanacak yolun başındaydı. Hatırlayacağınız gibi, örgüt 12 Mart’ta yargılandı. Gezmiş, İnan ve Arslan idam edildi, Cemgil ve arkadaşları Nurhak dağlarında katledildiler. (Şafak Özden’in <i>Nurhak sana güneş doğmaz</i>... diye rakısının içine ağladığı ezgi bu olay üzerinde yakılmıştı)<sup><a href="../Text/Notlar.xhtml#_edn17" id="_ednref17" title="">[17]</a></sup> THKO, kır gerillası ile başlayacak, halk savaşına dönüştürülecek bir devrim stratejisi güdüyordu. 1974’te Sakine’nin de dahil olduğu bir grup tarafından yeniden canlandırıldığında, Deniz Gezmiş çizgisi, ‘küçük-burjuva ihtilalciliği’ olarak değerlendirildi ve reddedildi. 1975 sonrası defalarca bölünen örgüt (hatırlayabildiklerimden bazıları, Teslim Töre’nin TKEP’si; Türkiye İhtilalci Komünistler Birliği; Mao’cu Işık Grubu) 1980’de TDKP ile sonuçlandı. Sakine, 12 Eylül’den hemen sonra yurtdışına çıktı.</p>
<p>Metin Abi’nin, Lenin’i tek otorite olarak reddetmesine (Aybar gibi o da ‘Leninizm’in teksesliliğine karşı çıkmak,’ diyordu) karşın, Sakine, sosyalist olabilmek için, ‘Leninizm’in tüm temel tezlerini her koşulda geçerli görmek, gerçek komünistlerin birliğini oluşturan Birinci ve Üçüncü Enternasyonal’in temel ilke ve prensiplerini benimsemek, Stalin savunulmadan komünizmin savunulmayacağının bilincinde olmak gerekir,’ inancını hiç kaybetmedi. Sosyalist demokrasinin, her demokrasi gibi ‘diktatörlük’ olduğunu teslim etmek gerektiğini düşünüyor,</p>
<p>‘Proletarya diktatörlüğü, sömürücü sınıfların kalıntıları, emperyalizmin ajanları ve içeride yıkıcılık yapanlar üzerinde zor ve şiddet uygular,’ diyordu.</p>
<p>‘Stalin’in yaptığı da budur. Stalin, aşırı gitmek bir yana, proletaryanın sabrını gösterdi. Sosyalist demokrasinin gerçek anlamda devamı ve yaşaması da proletaryanın şiddetine bağlıdır.’</p>
<p>Bu saptaması sizi soğutmamak. Sahabenin bir elinde Kuran, öteki elinde kılıç taşıma gerekliliğidir bu. İyilik emrettiklerini düşünenler, kılıçsız yapamayacaklarını göreceklerdir.</p>
<p>Zamanla, Türkiye’de, TDKP’den başka ‘devrimci demokrasi gücü olmadığına (gerçek sosyalist parti olarak da dünyada bir tek Enver Hoca’nın Arnavutluk Emek Partisi’ni kabul ediyordu) ilişkin yargısı perçinlendi, sosyalizmin oluşturulması sürecinde tek bir Marksist parti olmalı demeye başladı. Nitekim, 1980 sonrası partileri SP ve TBKP dahil olmak üzere, tüm örgütler ‘12 Eylül’cü generaller ile, faşist rejimle’ uzlaştılar, ‘bırakalım sosyalizm ve demokrasi mücadelesinin temel taleplerini, en basit insan hakları konusunda bile mücadeleden kaçtılar,’ mealinde demeçler verdi, ‘Örneğin, Avrupa’da sol grupların ortaklaşa hazırladığı ve Yeşillerin, hatta papazların bile imza attığı bildiri ve platformlara katılmaktan dahi kaçınmışlardır,’ diyordu. Bakınız, Rafet Ballı, <i>‘Sosyalist Sol Konuşuyor.’</i></p>
<p>O dönemde Metin Abi ile çelişkileri iki konuda uzlaşmıyordu: Milli mesele ve Çekoslovakya’nın işgali.</p>
<p>‘Milli mesele’ dediğim, daha sonraları ‘Güneydoğu Anadolu Sorunu’ tanımı ile bir kez daha muğlaklaştırılan Kürt meselesidir. </p>
<p>Metin Abi, Kürt halkına karşı ırkçı-milliyetçi şoven burjuva ideolojisinin uygulandığını kabul etmekle birlikte, karşı mücadelenin Kürt ve Türk sosyalistleri tarafından omuz omuza verilmesi gereğini savunuyor, devrim mücadelesinin ancak bu şekilde tek bir devrimci dalga halinde bütünleşebileceğini söylüyordu. Metin’in çizgisi parti çizgisiydi. Sakine bu yöndeki TİP kararını desteklemişti ama şimdi artık bu desteğin Kürt realitesini tescil ettirmek amacını taşıdığını, Türk ve Kürt devrimcilerinin ortaklaşa yürütecekleri mücadeleye hiçbir zaman inanmadığını düşünüyorum. Oysa, 1970 TİP Kongresi’nde Kürt meselesine dair saptamalar, bu satırları yazdığım şu günde bile fevkalade radikal saptamalardır. Örneğin, ‘Doğu sorununu bir bölgedeki kalkınma sorunu olarak ele almanın hâkim sınıf iktidarlarının şoven-milliyetçi görüşlerinden ve tutumlarından başka bir şey olmadığı’ kararı, siyasi partilerin 90’lı yıllarda dahi aşamadıkları bir görüşün ifadesidir.</p>
<p>Şimdi, tabii, insanın aklına Sakine, Metin Abi’yi aldattı mı sorusu geliyor. Bilinçli bir sinsilik içinde olmadığını düşünüyorum. Metin Abi, meseleyi, hele de meselenin öznel olarak ikisini ilgilendiren telmihini küçümsüyor, Sakine ise Metin’den bir ikinci İsmail Beşikçi yaratabileceğini umuyordu sanırım. Unutmayalım ki, Rodoplu’nun dediği gibi bu yıllar, devrimci kadınların dönek sevgililerini sırtlarından vurup, bir an delikanlının kanının beyaz gömlekler üstünde dalga dalga yayılmasını seyredip, öteki an cepheye koşmalarını anlatan romanların yıllarıdır. Bizim gençliğimiz katıksız özveri üzerine kurulmuştu, inançlarımızdan taviz vermemek için katlandığımız kişisel zühdün haddi hesabı yoktur.</p>
<p>Sakine, ulusların kendi kaderlerini tayin hakkının ön şartsız savunulması gerektiğinde ısrarlı ve dürüsttü,</p>
<p>‘Her halkın ayrı devlet kurmak hakkı vardır. Kürt halkının özgür iradesi ayrılma yönünde ise, buna saygılı olmak zorundayız.’ </p>
<p>İkinci mesele Çekoslovakya meselesidir. Son tahlilde yandaşı olduğu TDKP, Çekoslovakya’nın işgalini emperyalist uygulama olarak değerlendirdiği halde, o, Dev-Sol’u hatırlatan bir tutumla, Varşova Paktı ordularının Çekoslovakya’daki karşı devrimci gelişime müdahalesini doğru buluyordu,</p>
<p>‘Hiçbir sosyalist ülke ve güç, başka ülkelerdeki sosyalizmin tehlikeye düşmesi karşısında tavırsız kalmamalıdır.’ </p>
<p>Çok sıcak bir Ağustos akşamıydı. Bizim Radyo, Sovyet Tass ajansına bağlanmıştı, ajans Çekoslovak Komünist Partisi Merkez Komitesi’nden bir grup üyenin yardım çağrısında bulunduğunu söylüyordu. Prag ne diyordu anlamıyorduk, ama bana inliyor gibi gelmişti.</p>
<p>O gece sadece üçümüz vardık. Tepkilerimizi iyice muhakeme etmeksizin birbirimize duyurmak istemezmişiz gibi, dişlerimizi sıkmış oturuyorduk. İlk konuşanın paratoner görevi yapacağı besbelliydi. Ama susmak birbirimizden bir şey saklamak gibiydi, yabancılaşmak gibiydi. Sakine, sessiz kalmayı kendisine yediremezmiş gibi konuştu,</p>
<p>‘Sovyetler’in emperyalizm ve gerici güçler karşısında kendisini güvenceye alması hakkıdır,’ dedi.</p>
<p>Metin Abi’nin alnındaki damarın atmaya başladığını gördüm.</p>
<p>‘Hiçbir sosyalist ülke ve güç başka ülkelerdeki sosyalizmin tehlikeye düşmesi karşısında tavırsız kalmamalıdır.’ Burada dursa, söyledikleri soyut bir hüküm olarak kalabilirdi belki, ama durmadı,</p>
<p>‘Son tahlilde Kürdistan’da ya da Taksim’de faşist Türk tankları yerine Sovyet tankları görmeyi yeğlemez misin?’ </p>
<p>Metin Abi’nin sarardığını ikimiz de görüyorduk. Sakine ısrar ediyordu,</p>
<p>‘Yeğlemez misin?’</p>
<p>‘Tank yok,’ dedi Metin, ‘Tank yok.’ Ani bir kararla yerinden kalktı, </p>
<p>‘Ben yürüyüşe çıkıyorum,’ kaçar gibi çıktı.</p>
<p>Rus tanklarının Türk tanklarına tercih edilebileceği koşulları ussal düzlemde kurabiliyordum ama ne yazık ki bu inşanın yüreğimde karşılığı yoktu. Ay yıldızın yerine orak çekiç koyamıyordum.</p>
<p>‘Ben Kürdüm,’ dedi Sakine, düşüncelerimi okumuş gibi. Metin’in sokak kapısına baktı, baktı,</p>
<p>‘Bu yol ayrımı, Ömer arkadaş,’ dedi (bana hep göbek adımla hitap ettiğini söylemiş miydim?) boğuk bir sesle. Boğazını temizledi ve ben gözlerinin nemlendiğini gördüm.</p>
<p>‘Sadece Metin’le ben değil,’ dedi, ‘Hepimiz savrulacağız.’</p>
<p>Kadın erkek ilişkilerinde ciddiye alınması gereken tek uyuşmazlığın ideolojik farklılaşmalar olduğunu henüz içselleştirmemiştim,</p>
<p>‘Siz her zaman münakaşa edersiniz!’</p>
<p>‘Bu seferki başka,’ dedi Sakine, ‘Bu seferki var olmakla ilgili.’</p>
<p>Gözlerinde yaşlar, gülümsedi,</p>
<p>‘Geri gelmeyecek.’</p>
<p>Apaş bir tavır takındı,</p>
<p>‘Sigaran var mı?’</p>
<p>O gece, Sakine’ye âşık olduğumu hissettim. Çok temiz (sabun kokusu) çok net, çok şeffaf, çok güçlü ve becerikliydi. Size onu anlatmaya çabalarken aklıma gelen tarif, özsuyunu dünyanın merkezinden sağlayan fevkalade zarif bir gri-mavi çelik fidandır. Her zaman orada olduğunu bilirdiniz, orada olduğunu ve bildiğini ve halledeceğini. İzahata gerek kalmadan sarılabileceğim, sevişebileceğim, terk edebileceğim tek kadın. Sakine öz kardeşiyle bile sevişse, zina değil, onarım olurdu. Her bir gözeneğinden dostluk sızıyordu desem, beni anlar mısınız? O gece Sakine’ye sarıldım. Sokuldu. Sokuluşunda bile ablalık vardı. Beni büyüttüğünü, erkek olduğumu hissettim. Sonra bir de, Metin’in yakalandığı günün ertesi vardı. Evli bir erkektim. Sakine ile ilk ve son defa seviştik.</p>
<p>Şimdi 90’lardayız ve siz büyük olasılıkla bu satırları rahat bir yerde okuyorsunuz. İçselleştirmeniz kolay olmayacaktır, ama biz savaştaydık. Sizin önünden kayıtsızca geçtiğiniz trafik polisi, hatta zabıta memuru, hatta blucinli, parkalı ama siyah Sümerbank ayakkabılı genç bizim için hayati tehlikeydi. Biz, her sesin, her kâğıt parçasının, her komşunun, kapıcının, bakkal çırağının namlusunun uçundaydık. Savaşın en korkutucu olanının, cephesi belli olmayanının içindeydik. Ve birimizden birimiz yakalandığı zaman ölümün an meselesi olduğunun tüm idraki içinde ama henüz ölmediğimizden emin olmak isteyen bir ruh haline girerdik. Ve hayatın cevabı aşktı. Aşk, yaşam içgüdüsüydü. Aşk, bizi savaşa karşı güçlendiren duygusal birliktelikti. Bedenin bütünlüğü ve soluk, tek ve aynı şeydi: Aşk. Ve ölüm yaklaştıkça kurtarıcı aşk acilleşiyordu. Ben kendimi sorgulamaya gitmeden önce mastürbasyon yapardım. Hayır, boşalma için değil (çünkü boşalmada ‘terk’ ya da ‘kurtulmak’ telmihi var, oysa ben üretiyordum) kendime hayatı hatırlatmak, ölüm içgüdüsüyle savaşabilmek için. Bedenim benim başlatabildiğim ama benim için her defasında yeni bir muştu olan orgazmla cevap verirdi. Tükendiğimi sanırken, coşku ile üretebilmek müthiş bir güçtü. Evet, insan susuzsa kendi sidiğini içer.</p>
<p>Yolları ayrılmıştı. Metin Abi’nin Şükran ile beraber olduğunu biliyordum. Metin’in gördüğü işkenceyi paylaşamıyor olmasının Sakine’ye işkence olduğunu biliyordum. O zamanlar birlikte olduğu Şükran’a değil, ona gittim.</p>
<p>Farabi Sokak’ta, MİT binasının tam karşısındaki apartmanın arkaya bakan birinci katında saklanıyordu. Karanlık bir Ankara kışıydı. Hava öylesine kirliydi ki, Cinnah Caddesi’nin üst kısmı görünmüyordu.</p>
<p>‘Işık yakalım mı, yüzünü göremiyorum.’ </p>
<p>İşte o zaman söyledi,</p>
<p>&#160;</p>
<p><i>‘Lambayı yakma, bırak!’</i></p>
<p>O değil, ama, ben <i>italik</i>’ledim,</p>
<p><i>‘Lambayı yakma, bırak,</i> </p>
<p><i>sarı, bir insan başı</i></p>
<p><i>düşmesin pencereden kara.</i></p>
<p><i>Kar yağıyor</i></p>
<p><i>karanlıklara.</i></p>
<p><i>‘Kar yağıyor</i> </p>
<p><i>ve ben hatırlıyorum.</i></p>
<p><i>Kar...</i></p>
<p><i>Üflenen bir mum gibi söndü</i> </p>
<p><i>koskocaman ışıklar...</i></p>
<p><i>Ve şehir</i></p>
<p><i>kör bir insan gibi kaldı</i> </p>
<p><i>altında yağan karın.</i></p>
<p><i>Lambayı yakma, bırak,</i></p>
<p><i>Kalbe bir bıçak gibi giren hatıraların</i></p>
<p><i>dilsiz olduklarını anlıyorum</i></p>
<p><i>Kar yağıyor</i></p>
<p><i>ve ben hatırlıyorum,</i></p>
<p><i>rakıyı da,’</i></p>
<p>&#160;</p>
<p>Bizim şarkılarımız, türkülerimiz, şiirlerimiz vardı. Bağlamayı da, Nâzım’ı da, rakıyı da biz keşfettik. Sevgiyi de, Sartre’ı da, Beatles’ı da...</p>
<p>&#160;</p>
<p>Cinselliğin ayrıntılarını kelimelendirebilen biri değilim. Deneyecek de değilim. Ama, itiraf etmeliyim ki, yaşamak istediğimiz hayat, henüz hiçbirimizin harcı değildi.</p>
<p>Yine de sarıldım. Dudaklarım dudaklarını bulurken hasretle titriyordum. Ve Rodoplu haklıdır, ben bir durumla, bir insan manzarası ile birlikte oldum. İlle de Sakine ile değil! </p>
<p>O günden bana kalan tüm diyalog:</p>
<p>‘Gazın mı yok?’</p>
<p>‘Yok.’</p>
<p>‘Çayın var mı?’</p>
<p>‘Çayım var.’</p>
<p>Ben, anılarımdan hiç yüksünmedim. Umarım, Sakine’nin anısı da kendisine ihanet etmemiştir. Hiçbir zaman öğrenemedim, çünkü bir daha hiç görüşmedik.</p>
</body>
</html>