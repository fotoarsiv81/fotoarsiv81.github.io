<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
    <body>
<h2 id="TOC_4_5"><b>V</b></h2>
<p>&nbsp;</p>
<p>Üç yıl kadar sonra, Şiran Ören, ünlü bir avukattı. Âdet olduğu veçhile, bir spor kulübüne üye olmuştu. Üniseks saten şortları içinde, yüzme havuzunun başında viskisini ‘yudumladığını’ Tülin gördü. Daha sonra, Levent’teki evin satıldığını, Ataköy’e taşındığını duyduk. Kızlar, Gültepe’ye, Apo’nun yanına gönderilmişlerdi.</p>
<p>‘Geleceğin militanları,’ dedi Rodoplu, ‘Çiçek’in benden pasaport sorduğunu düşünebiliyor musun? Ben düşünebiliyorum.’</p>
<p>Mecidiyeköy’deki R. binasında yapılan ‘Kitap Fuarı’nda, Suat’ı gördüğümde aklımdan geçenler bunlardı.</p>
<p>‘Hayatımın en sarsıcı sosyolojik deneyimidir bu. İhanet, taammüden cinayetin öteki adı. Kötülüğü teorik olarak bilirdim. Örenler bana uygulamada gösterdiler.’</p>
<p>Ben, kötülük de diyemiyordum. Daha çok, korkaklık gibiydi.</p>
<p>Şiran, gönlünün başka birine kaydığını Rodoplu’ya söyleyebileceğinden, Günay’ın bu oluşumu zaman, mekân ve koşullar muvacehesinde değerlendirebileceğinden eminim. Ama, yapmadı. Yapmadığı gibi, bu ilişkisine ayırmak durumunda olduğu zamanları, Günay’ın örgütsel faaliyetler olarak algılamasını da teşvik etti.</p>
<p>‘Sinsilik,’ dedi Tülin, ‘Lanet olası pusu geleneği! Kayanın arkasına çömüp, insanı sırtından vurmak! Kız, ‘DDKO’yu diriltmeye çalışıyorlar, PKK’ya mı katıldı, İsveç’e mi iltica ediyor,’ diye kendini yiyedursun, Şiran, Lalezar Gazinosu’nda sevgilisiyle arabesk gönül eğlendiriyormuş. Hatırlıyor musun:</p>
<p><i>Bana verdiğin acıdan zevk almıyorum. Ama senden yüz çeviremem.</i></p>
<p><i>Şiran’ı unutacaksın diye ferman verseler,</i></p>
<p><i>Cevabım lâm ve elif olurdu: Lâ!</i></p>
<p><i>Haykırırım,</i></p>
<p><i>Lâ! Lâ! Lâ!</i></p>
<p>Trajik, değil mi?’</p>
<p>‘Çok,’ dedim, ama içimden geçeni söylemedim, <i>bence Şiran değil, ondan daha çok daha büyük bir şey, onu aşan bir şey.</i> Ortak bir ideoloji, bir insan manzarası, kader birliği, yerlilik, yoksulluk, Ew.</p>
<p>‘Hangisi daha çok koydu bilmiyorum! Günlerden bir gün, Allen Giz’inkilere taş çıkartan ipek gömlekleri, keten takımları içinde, varlığından haberi bile olmayan biriyle evlenivermesi mi? Yoksa yıllarca yıkılması için uğraştığı feodal geleneklere rücu edip, ürpertici ilişkiler çağrıştıran o düğünü yapması mı? Biliyorsun, Nişantaşı’nda bir restoran kapatmıştı! Ama, bekâreti pahalıya satmak diye bir gelenek de vardır, kardiş! Cömert olmayacaksın! Cömert oldun mu, ayvayı yedin! Bir dahaki sefere Refah’a oy vereceğim!’</p>
<p>‘Orospu’ dediği Vildan’ın, Kürtçe oyun havalarına göbek atması mı? Binali’sinden İhsan’ına, Ayla’sına, Serpil’ine, Ahmet’ine kadar, yıllarca evinden çıkmayan onca insanın kapanması, bu ihanete seyirci kalmaları mı? Şiran’ın bir işareti ile ‘cici’ yengelerini, annelerini, kızlarını, ablalarını kapının önüne bırakıveren, Örenler mi?</p>
<p>‘Bence en sonuncusu. Kendisini göremeyecekleri bir yere gizlenip, Levent’teki evin bahçesinde mangal yapmalarını izlediğini söylemişti bana: ‘Yıllar yılı kaderlerini paylaştığım insanların bana nasıl yasak edilebildiğini şaşarak seyrettim! Benim onlara nasıl yasak edilebildiğimi şaşarak seyrettim! Ne dersin? Yoksa, reel politik dedikleri bu mudur? Akıl sağlığımı korumamın tek yolunun, onlara hızla yabancılaşmak olduğunu idrak ederek ve bu bilgiye kahrederek izledim. Kazancakis haklıydı. En yüce şey sevgi değil, özgürlük. ‘Sevgi, son değil başlangıçtır,’ demişti, ihtiyar papaz.<sup><a href="../Text/Notlar.xhtml#_edn81" id="_ednref81" title="">[81]</a></sup> Harekete geçmesi için halkı sarsmak gerektiğinden, ‘Sevgi! Sevgi!’ diye haykırıyorum boyuna. Ama tek başıma ya da Tanrı ile konuşurken, sevgi demiyor, özgürlük uğruna savaş diyorum.’</p>
<p>‘Örenler özgür olsalardı, evden sürülen ben değil, Şiran olurdu. Bundan eminim.’</p>
<p>Bana sorarsanız, her şeyin nedeni 12 Eylül’dü, kapitalist diasporaydı.</p>
<p>Yoksa, ikimiz de aynı şeyi mi söylüyorduk?</p>
</body>
</html>