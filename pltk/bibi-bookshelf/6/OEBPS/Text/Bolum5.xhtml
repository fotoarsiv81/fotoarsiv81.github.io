<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
    <body>
<h1 id="TOC_5_0"><b>ESASEN BUNLARIN HEPSİ UYDURMA!</b></h1>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p>&nbsp;</p>
<p><i>‘Esasen bunların hepsi uydurma.’</i></p>
<p><i>Samanyolu galaksisinin güneş sisteminin kokuşan bir gezegeni olan dünyada, insanoğlu insanoğluna kısacık bir süre için teğettir. Sonra herkes kendi meçhulüne yollanır. Bir başına.</i></p>
<p><i>İnsanoğlunu insanoğlu kılan, insanoğlunun insanoğluna teğet geçtiği o kısacık süredir: ‘Biz’ öyle buyurduk. Belki beş bin yıl öncesinin Mezopotamya’sında, belki on bin yıl öncesinin Çin’inde. Öyle buyurduk.</i></p>
<p><i>‘Anamızdan çocuk yapmayız!’ dedik, türümüzü kedilerden ve iguanalardan ve eğreltiotlarından ayırdık. 'Zayıf kollanmalıdır!’ dedik, su kaplumbağalarından, çakallardan ayrı durduk.</i></p>
<p><i>‘Ne farkınız var?’ diye soranlara, ya Darwin’le ya da din kitaplarıyla karşı koyduk.</i></p>
<p><i>Doğa’dan doğal olmayanı talep ettik, insan olduk. Bazılarımız, olayı çok ciddiye aldı.</i></p>
<p><i>Güneşin bir alevden ağırlık ki üç defa milyon defa iki bin</i> </p>
<p><i>milyon ton</i></p>
<p><i>ne iyi</i> </p>
<p><i>ne fena</i> </p>
<p><i>ne güzel</i> </p>
<p><i>ne çirkin</i> </p>
<p><i>ne haklı</i> </p>
<p><i>ne haksız’</i> </p>
<p><i>olduğunu unuttu!</i></p>
<p><i>Kadıncık, bunlardan birisiydi.</i></p>
<p><i>Güneşi zaptetmeye kalktı. Kendince, ‘hayatı’ karşılıyordu.</i> </p>
<p><i>Kül oldu.</i></p>
<p><i>Kerem</i></p>
<p><i>gibi</i></p>
<p><i>yana</i></p>
<p><i>yana.</i></p>
<p><i>Oysa, güneş devedikenlerini de, kahkahaçiçeklerini de ısıtıyordu.</i></p>
<p><i></i>&nbsp;</p>
<p style="text-align: center"><i>(1)</i></p>
<p><i>Taş devri insanı mağarasının duvarlarına çizdiği hayvan tasvirlerinin asıllarını getireceğine inanırmış. Bir tür büyü, ya da hayati bir gerekliliğin olmayanı var etmek dayatması.</i> </p>
<p><i>Canını alıp giden ölüsünü diriltmek için elinden geleni ardına koyan var mı?</i></p>
<p><i>Neandertal atalarıyla özdeşleşti Kadıncık.</i></p>
<p><i>Biçare bir gayretle atıldı. Biçareliğine bir güldü, bir ağladı.</i> </p>
<p><i>Sevdiğinin aziz yüzünü canlı kılmaya sıvandı.</i></p>
<p><i>Patlayan flaşın elindeki ufacık fotoğrafta yok ettiği binlerce ayrıntı gırtlağına tıkaç oldu. Buruncuğunun üzerindekini, gözüne yakınlığının her baktığında ürperttiği öteki yara izini boşuna aradı.</i></p>
<p><i>Sevdiğini türünden ayırt eden farklılıkların hiçbiri yoktu.</i> </p>
<p><i>Gözlerini yumdu, Hint fakirlerini ateşte yalınayak yürüten güçleri yardıma çağırdı.</i></p>
<p><i>‘Elini tuvalin üzerine koy’ dediler. Öyle yaptı.</i></p>
<p><i>Hasreti enerji oldu, parmak uçlarından aktı, beze değdi. Bez kabardı, doku değiştirdi, Şiran’ın inceden terli alnı oldu. İncitmekten korkar gibi, her bir hücresinden ayrı ayrı sorumluymuşçasına, sevgili alnı bir baştan bir başa dolaştı Kadıncığın parmakları. Kaşlarının arasına indi, yumuşak tüylerini okşadı. Yukarı, saç diplerine çıktı. Dayanamadı, başını kokladı.</i></p>
<p><i>Yoldan çıkmış iki teli yerlerine yerleştirdi. Kepekleri üfledi. Bir daha, bir daha okşadı.</i></p>
<p><i>Saatler aktı, gün döndü. Dışarda Sibirya fırtınası ölüleri mezarlarından sökmekle tehdit etti. Kadıncığın yağmura özendi gözleri. Yaşlar perde olunca aradan çekildiler, göremez oldu.</i></p>
<p><i>O zaman da, fırçayı yüreğine verdi.</i></p>
<p><i>Yüreği, sevgili dudaktaki yarığın derinliğini, bıyıklarının nikotin değmiş ve değmemiş kıllarının yerini ve adedini, burun deliklerinin iki yanındaki küçücük kıvrımların şeklini, şakaklarında halkalanan saçlarının dokusunu ve yumuşaklığını herkesten daha iyi biliyordu.</i></p>
<p><i>Binlerce anıyı bir araya topladı. Renkler yardıma geldi, anıları kayda geçtiler.</i></p>
<p><i>İnceden terini kehribar sarısı anlattı. Gamzelerini Sienna-portakal karışımı. Sıpa güzeli gözlerini koyu kahve, can veren ışıltılarını, ihaneti kaçınılmaz beyaz.</i></p>
<p><i>Darbe darbe, dua dua, canını evine getirdi Kadıncık. Yetmiş ikinci saatin sonlarına doğru, sisler içinden baktı sevdiği. Gardenyaya baktı, televizyona baktı, Gülsün’ün resmine baktı. ‘Hoş geldin, bir tanem, hoş geldin,’ fısıldadı Kadıncık. İzleyen iki ay, aziz çehreyi gizleyen sis moleküllerini ayıkladı. İki ay, erkeğin esirgediğini ondan habersiz, yağlıboya tablosuyla yaşadı! Tablo, dudaklarını kaçırmıyordu, kaşlarını çatmıyordu, gözleriyle kovmuyordu. Hiç olmadığı kadar onunlaydı.</i></p>
<p><i>Ona Kürtçe türküler çaldı. Dede Korkut’tan sıkılır diye kıstı. İyi geceler diledi, ışığı kapatıp karanlıkta bırakmakla tereddüt etti.</i></p>
<p><i>Yatağına almadıysa, tablo portre olduğu içindi.</i></p>
<p><i>Gövdesiz başın çağrıştırabildiklerine dayanamazdı!</i></p>
<p>&nbsp;</p>
<p>&nbsp;</p>
<p style="text-align: center"><i>(2)</i></p>
<p><i>Bülent:</i></p>
<p><i>Ne lan, Kâbe mi bu herif, hepimizi başına topladın? (portreye ters ters bakarak)</i></p>
<div><br/></div>
<p><i>Nilgün:</i></p>
<p><i>Üzülme be anam, ben sana yeni bir sevgili bulurum! (şakırdayan gümüş Bodrum takıları) Fıstık gibi karısın, fıstık!</i></p>
<div><br/></div>
<p><i>Bülent:</i></p>
<p><i>Bu resmi yapan akademi öğrencisine diploma verirler be! (yerinden kalkıp tekrar bakarak)</i></p>
<div><br/></div>
<p><i>Nilgün:</i></p>
<p><i>Şimdi, böyle başımıza dikilip, lokmalarımızı mı, sayacak?</i></p>
<p>&nbsp;</p>
<p style="text-align: center"><i>(4)</i></p>
<p><i>Kadıncık’tan Dost’a:</i></p>
<p><i>Burası onun evi! Geri döndü. Bir daha hiç gitmeyecek!</i></p>
<div><br/></div>
<p><i>Kadıncık’tan Portre’ye.</i></p>
<p><i>Sen onlara bakma. Seni geri getiren resim yeteneğim değil. İman gücü.</i></p>
<p>&nbsp;</p>
<p style="text-align: center"><i>(5)</i></p>
<p><i>Portre:</i></p>
<p><i>Serseri! (belli belirsiz kıvrılan dudaklar!)</i></p>
<p>&nbsp;</p>
<p style="text-align: center"><i>(6)</i></p>
<p><i>Kadıncık’tan Portre’ye:</i></p>
<p><i>Seni seviyorum.</i></p>
<p><i>Toprak olsan,</i> </p>
<p><i>Toprak kadar soğuk</i> </p>
<p><i>Toprak kadar yabancı</i> </p>
<p><i>Seni seviyorum.</i></p>
<p>&nbsp;</p>
<p style="text-align: center"><i>(7)</i></p>
<p><i>Nilgün:</i></p>
<p><i>Dertleri&nbsp; i&nbsp; i&nbsp; İ,&nbsp;&nbsp;&nbsp; zevk&nbsp;&nbsp;&nbsp; edindimmM.</i> </p>
<p><i>Ben de neşe ne&nbsp; ar a r&nbsp; r&nbsp; r!</i></p>
<div><br/></div>
<p><i>Bülent:</i></p>
<p><i>Abla, yahu, şimdi ne diyorsun sen?</i></p>
<p>&nbsp;</p>
<p style="text-align: center"><i>(8)</i></p>
<p><i>Kadıncıktan Dost’a:</i></p>
<p><i>Te ku lil ki</i></p>
<p><i>Te ku lil ki der be xare</i> </p>
<p><i>Der be xare de bu iser singemen</i> </p>
<p><i>Kewa disa, ketva disa helin dani</i> </p>
<p><i>Helin dani a kesara dilemen...</i></p>
<p>&nbsp;</p>
<p style="text-align: center"><i>(9)</i></p>
<p><i>Bülent:</i></p>
<p><i>Allahalah! Bende bir bozukluk var galiba!</i></p>
<p><i>Kadıncığa bakıyorum, bakıyorum, hiçbir şey anlamıyorum,</i></p>
<p><i>Abi! Ne var yani, dünya da erkek mi yok? Herhalde bende bir bozukluk var. Anlaşıldı, ben hiçbir şeye heyecanlanamıyorum artık! (kaybetmişlik duygusu)</i></p>
<div><br/></div>
<p><i>Ressam Ahmet:</i></p>
<p><i>Hiçbir şeyi ciddiye almıyorsun da ondan!</i> </p>
<p><i>Kendini bile ciddiye almıyorsun!</i></p>
<div><br/></div>
<p><i>Nilgün:</i></p>
<p><i>Vallahi, ben bir heyecanlanıyorum abi, o biçim!</i></p>
<p><i>Koy kız bir rakı! Bir çiçek görüyorum, heyecanlanıyorum. Bir kuş görüyorum, heyecanlanıyorum. Bir yakışıklı delikanlı görüyorum, vallahi burnumun direği sızlıyor! Ne var, lan, şu üç günlük dünyada? Bu herif beni böyle üzsün, üç gün üzülürsem, Allah belamı versin! (şen kahkahalar)</i></p>
<div><br/></div>
<p><i>Yabancı:</i></p>
<p><i>Karımdan ayrıldığımda ben de çok kötü olmuştum. Ama insan iradesini...</i></p>
<p><i></i>&nbsp;</p>
<p style="text-align: center"><i>(10)</i></p>
<p><i>Kadıncıktan Dost’a:</i></p>
<p><i>Ben de öyle yapıyorum, irademi kullanıyorum ve sevmeye devam ediyorum. Özgür iradem benim biricik müttefikim.</i></p>
<p><i></i>&nbsp;</p>
<p style="text-align: center"><i>(11)</i></p>
<p><i>Nilgün:</i></p>
<p><i>Bırak şimdi! Ne diyorsan onu söyle!</i></p>
<p><i></i>&nbsp;</p>
<p style="text-align: center"><i>(12)</i></p>
<p><i>Kadıncık’tan Nilgün’e:</i></p>
<p><i>Mardin’den yola çıktım, Midyat üzerinden Cizre’ye. Mela’nın memleketi Cizre’ye... Ah, boş ver!</i></p>
<p><i></i>&nbsp;</p>
<p style="text-align: center"><i>(12)</i></p>
<p><i>Nilgün:</i> </p>
<p><i>İyi, hoş abi de, herif istemiyor işte seni! Yanlış anlama, dost acı söyler.</i></p>
<p><i></i>&nbsp;</p>
<p style="text-align: center"><i>(13)</i></p>
<p><i>Kadıncık:</i></p>
<p><i>Doğru. Dost acı söyler.</i> </p>
<p><i>Düşman acı söyler.</i></p>
<p><i></i>&nbsp;</p>
<p style="text-align: center"><i>(16)</i></p>
<p><i>Şiran:</i></p>
<p><i>Seni yanımda KADIN olarak istemiyorum.</i></p>
<p><i></i>&nbsp;</p>
<p style="text-align: center"><i>(14)</i></p>
<p><i>Kadıncık:</i></p>
<p><i>!!!!!</i></p>
<p><i>!!!!!!!</i></p>
<p><i>!!!!!!!!</i></p>
<p><i>iiiiiiiii!</i></p>
<p><i>Avaaaaz! Avaaaaaaaaz!</i> </p>
<p><i>Haber salın Şiran’ıma!</i> </p>
<p><i>Yıkılası yalan dünya!</i> </p>
<p><i>Etme brE!</i> </p>
<p><i>Etme bRE!</i></p>
<p><i>Etme BRE BUNU BANA!</i> </p>
<p><i>ETME! ETME!</i></p>
<p><i></i>&nbsp;</p>
<p style="text-align: center"><i>(13)</i></p>
<p><i>Dağlardan yankılandı ses, yandı.</i></p>
<p><i></i>&nbsp;</p>
<p><i>Kadıncık Şiran’a:&nbsp;</i> </p>
<p><i>Mim’e söz verdim, geri gelmeni sağlamak için yapacağım yoktur.</i> </p>
<p><i>Haberin olsun!</i></p>
<p><i></i>&nbsp;</p>
<p style="text-align: center"><i>(20)</i></p>
<p><i>Üfürükçü Yakup Aliy:</i></p>
<p><i>Sayın Kadıncık Abla, bu adam sizi terk Etti. Çünki Adamın sizden Başka meTrisi var görünüyor.</i></p>
<p><i>Senin başka hocaya yazdırdığınız musga çıkıyor yasdıkta onu çıkarın KaPı üzerinde var onu çıkarın Ve sizin Taşıdınız musgayı hePsini eVden dışaRı Temiz yere gömün üzür dileRim siz de Nikahlı değilsiniz siz de 8 senedir meTrissiniz Ama siz getir derseniz getireyim Soğut dersen şunlar lazim yılan derisi on santim suna yılanı olacak 1 prç horat otu miskizafer 1 paket kehver 3 sıran 15.000 TL soğutmak için bunlar sana getirmek için 3 gr hamrel-yarasa kuşu canlı 5 sm kinişinle gülladeni 3 gr kaskar e gr Baharatçıdan Al mısır çarşısı Çemberlitaş Kumpaı 35.200 tutar.</i></p>
<p><i></i>&nbsp;</p>
<p style="text-align: center"><i>(21)</i></p>
<p><i>Şiran:</i></p>
<p><i>Bari bana söyleme!</i></p>
<p><i>Kadıncık:</i></p>
<p><i>Neden? Bana yardımcı olmak istemez misin?</i></p>
<p><i></i>&nbsp;</p>
<p style="text-align: center"><i>(22)</i></p>
<p><i>Kadıncık Nilgün’e</i></p>
<p><i>Hani, diyorsun ya, ‘Sana yeni bir sevgili bulurum,’ Bilmez misin, yılan sokmalarına karşı panzehir, yine yılandadır? Bana yeni bir ‘sevgili’ öneriyorsun. Kim dedi sana Şiran ikame edilebilinir bir cinsel doyumdu diye?</i></p>
<div><br/></div>
<p><i>Nilgün:</i></p>
<p><i>Kız, yoksa onu da mı beceremiyordu!? (arşa yükselen kahkahalar)</i></p>
<p><i></i>&nbsp;</p>
<p style="text-align: center"><i>(23)</i></p>
<p><i>Kadıncık:</i></p>
<p><i>...</i></p>
<p><i></i>&nbsp;</p>
<p style="text-align: center"><i>(24)</i></p>
<p><i>Işık:</i></p>
<p><i>Kadıncık hanım, en büyük kötülüğü bana yaptınız. Affetmeyi öğrettiniz. Bundan böyle en az on yıl bu adamı bırakamam.</i></p>
<p><i>(gözlerinin içi gülen kocası)</i></p>
<p><i></i>&nbsp;</p>
<p style="text-align: center"><i>(26)</i></p>
<p><i>Suat:</i></p>
<p><i>O dünyaya affetmek için gelmiş.</i></p>
<p><i></i>&nbsp;</p>
<p style="text-align: center"><i>(27)</i></p>
<p><i>Kadıncık Portreye:</i></p>
<p><i>Gözlerinde gördüm Suat’ı. İlk kez, senin gözlerinde. Dalıp dalıp, güneyin yıldızlı karanlıklarına dalan gözlerinde. Suriyeli konukta, boğazından geçmeyen yemekte, içemediğin içkide, soğuk ter döktüren öfkende. ‘Aykırı bir yaşam’dı, Suat, aranızda, ‘Sıkıca kavranıp kollarından, özenle geçirilecekti’ aranızdan. Başka bir yerde tanışsaydım, belki de seveceğim polisler tarafından. (Korkma çocuğum, o senin amcan!)</i></p>
<p><i>Üstelik ben yoktum Taksim alanında. Belki de bundan katmerlendi acım. Bir yanda, kardeşim ‘Baran’ından, Hozan’ından uzak, öte yandan, ‘başının gölgesi olsun düşürmez önüne!’</i> </p>
<p><i>Dilinde türkü,</i> </p>
<p><i>Dilinde Itri</i> </p>
<p><i>Bir yanı kelam</i> </p>
<p><i>Bir yanı silah</i> </p>
<p><i>Alıp götürdükleri gün</i> </p>
<p><i>her bekçi düdüğünde bir çığlık!</i> </p>
<p><i>Suat!</i> </p>
<p><i>Suat!</i> </p>
<p><i>Suat!</i></p>
<p><i></i>&nbsp;</p>
<p style="text-align: center"><i>(28)</i></p>
<p><i>Kadıncık Suat’a:</i></p>
<p><i>İnsan kime yataklık eder?</i></p>
<p><i>İnsan kime sığınır?</i></p>
<p><i>Soyadı tutmuyorsa, senesi bellidir.</i></p>
<p><i>İnsan kimin senelerini talep eder?</i></p>
<p><i>Abasından! Değil mi?</i></p>
<p><i>Neden yanımda değilsin?</i></p>
<p><i>Ne garip!</i></p>
<p><i>En çok mazereti olan da sensin</i> </p>
<p><i>En affedilemeyecek olan da sen!</i></p>
<p><i></i>&nbsp;</p>
<p><i>‘Oğul, bu muydu sadıklığın?</i></p>
<p><i>Valla, yedirdin kurda beni!’</i></p>
<p><i></i>&nbsp;</p>
<p><i>Ne zaman duydum,</i></p>
<p><i>ne zaman anladım bu uzun havayı!</i></p>
<div><br/></div>
<p><i>Çiçek’e:</i></p>
<p><i>Sorunlu küçük yüzünü özlüyorum. Hâlâ o kadar zayıf mısın? Burun ameliyatı oldun, lens taktın mı?</i></p>
<div><br/></div>
<p><i>Feride’ye:</i></p>
<p><i>Şen kahkahan hâlâ kulaklarımda! Deodorant kullanmayı öğrendin mi? Suphi İngilizcene yardım ediyor mu?</i></p>
<div><br/></div>
<p><i>Ferit’e:</i></p>
<p><i>Eve kabak tatlısı girmiyor. Bakamaz oldum. Yengen pişirmeyi öğrendi mi? Sana da pişiriyor mu?</i></p>
<div><br/></div>
<p><i>Rana’ya:</i></p>
<p><i>Muallimin camı kırılmadı mı hâlâ? Huysuzluğun geçti mi? Büyüdün mü biraz?</i></p>
<div><br/></div>
<p><i>Dördüne:</i></p>
<p><i>Sizler geçiyorsunuz</i> </p>
<p><i>Bir sessiz ikindide</i> </p>
<p><i>Sizler geçiyorsunuz</i> </p>
<p><i>Derelerden değil</i> </p>
<p><i>Değil yollardan</i> </p>
<p><i>Yüreğimin</i></p>
<p><i>Gelip geçip çiğnediğiniz</i> </p>
<p><i>Yüreğimin ortasından</i></p>
<p>(Not: Serzenişlerde Berfe’ye müracaat!)</p>
<p>&nbsp;</p>
<p style="text-align: center"><i>(38)</i></p>
<p><i>Kadıncık Baba’ya:</i></p>
<p><i>Ne zaman bunca önem kazandın, hayatımda? Hiç farkına vardın mı? Bu yıl yine mercimek mi ektin? Hava raporlarına bakılırsa kurumuş olmalılar.</i> </p>
<p><i>Nasılsın?</i> </p>
<p><i>Nasılsın, Baba?</i> </p>
<p><i>Baba?</i></p>
<p><i></i>&nbsp;</p>
<p style="text-align: center"><i>(50)</i></p>
<p><i>Kadıncık Anne’ye:</i></p>
<p><i>Yağmurun balkonda asılı halının üstüne boşandığı geceyi hatırlıyor musun? Yirmi kişi var mıydık evde? Bir sen, bir ben süzüldük balkona. Aynı kaygılarla hareket eden iki kadının gece buluşması gibi dostluk var mıdır? Ne ağırdı değil mi? Yerinden kıpırdatamadıktı! Sarıldığımızı hatırlıyor musun? Dil bilmez Türk’e sarıldığını. Kuran dilinden başka ortak dilimiz yoktu. Nasıl da sohbet ettik, hatırlıyor musun?</i></p>
<p><i></i>&nbsp;</p>
<p style="text-align: center"><i>(51)</i></p>
<p><i>Kadıncık Anne’ye:</i></p>
<p><i>Bu yaz da geldin mi? Yün yatakları bahçeye serdin mi? Kaburga getirdin mi? Ya badem? Seni özlüyorum, bacım. Benden sual ediyor musun? Anne??</i></p>
<p><i></i>&nbsp;</p>
<p style="text-align: center"><i>(53)</i></p>
<p><i>Bülent:</i></p>
<p><i>Kadına bak, yahu! Pes!</i></p>
<div><br/></div>
<p><i>Nilgün:</i></p>
<p><i>E, manyak işte! Ulan kızım, senin aşkın ikinize de yeter. O aptal da, bir daha bok bulur! Rüyasında mı görmüş böyle Kenan Evren gibi bir resim? Birisi benimkini yapsa, bin yıl sırtımda taşırım be!</i></p>
<div><br/></div>
<p><i>Bülent:</i></p>
<p><i>Ne lan, yapmadık mı?</i></p>
<div><br/></div>
<p><i>Nilgün:</i></p>
<p><i>Hadi be! Modelin gelmedi diye beni kullandın.</i></p>
<div><br/></div>
<p><i>Bülent:</i></p>
<p><i>Beni bu kadının Şiran’ı sevdiği gibi sevseydin, ben de yapardım.</i></p>
<div><br/></div>
<p><i>Nilgün:</i></p>
<p><i>Sen beni çok sevdin de sanki! Geçen defa çekip gittiğinde ne dedin? Geri gelmiş beyefendi, çünkü üşenmiş! ‘Şimdi senden ayrıl, ev tut, bir başka karının peşine düş, senden daha iyi mi olacak? Onun da garantisi yok! En iyisi, boş vermek dedim, geldim,’ dedin. Böyle demedin mi namussuz?&nbsp; (sırıtan Bülent)</i></p>
<div><br/></div>
<p><i>Kadıncık Dost’a:&nbsp;&nbsp;</i> </p>
<p><i>Portreden Şiran’a ne? Hangi bizon ilkel bir resmini çizdi diye teslim olur? Meğerki öyle kendini beğenmiş olsun ki, sırf portresi yapıldı diye ulufe dağıtsın!</i></p>
<p><i></i>&nbsp;</p>
<p style="text-align: center"><i>(56)</i></p>
<p><i>Kadıncık Portre’ye:</i></p>
<p><i>Yuvama müzahir olasın, soframdan eksik olmayasın diye, sana rağmen getirdim seni! Çünkü doğru olan bu. Hal buyken, bir de fatura mı çıkaraydım?</i></p>
<p><i></i>&nbsp;</p>
<p style="text-align: center"><i>(56)</i></p>
<p><i>Kadıncık Kadıncığa:&nbsp;</i> </p>
<p><i>İki huyun var, Kadıncık. İki huyun var ki, benim cesaretimi kırıyor, umutsuzluğa düşürüyor, hayatımı altüst ediyor! Birincisi, vefa: Tarihimi unutamıyorsun. İkincisi, adalet: Tülin için talep ettiğin adaleti, benim için de talep ediyorsun. Vefan beni acıtıyor; ikrar-ı hak talebin, Şiran’ı. Üstelik Şiran tende can, Şiran, Kadıncık’ın ta kendisi!</i></p>
<p><i></i>&nbsp;</p>
<p style="text-align: center"><i>(57)</i></p>
<p><i>Nilgün:</i></p>
<p><i>Ulan, ağbi, ne yapalım? Gidip getirelim mi?</i></p>
<div><br/></div>
<p><i>Kadıncık:</i></p>
<p><i>Hangi birini?</i></p>
<div><br/></div>
<p><i>Bülent:</i></p>
<p><i>Yani, şimdi bundan ne anlamamız lâzım? Ha, Mehmet? Sen bilirsin.</i></p>
<div><br/></div>
<p><i>Mehmet:</i></p>
<p><i>Siktir lan!</i></p>
<div><br/></div>
<p><i>Nilgün:</i></p>
<p><i>Ben ararım ağbi! (telefona gidişini seyreden Kadıncık)</i></p>
<p><i></i>&nbsp;</p>
<p style="text-align: center"><i>(58)</i></p>
<p><i>Şiran’ın telesesi:</i></p>
<p><i>Efendim. eFENdim alo, Alo, ALO!</i></p>
<p><i>Efendim. eFENdim. alo, Alo, ALO!</i></p>
<p><i></i>&nbsp;</p>
<p style="text-align: center"><i>(59)</i></p>
<p><i>Kadıncık Portre’ye:</i></p>
<p><i>Sesini dinliyorum, yine dinliyorum, yine dinliyorum, diye kınıyorlar beni. Kınanma, ayıplanma, eleştirilme şiarım oldu. Ne gam?! Senden bahsediliyor ya! Adın bir ümit, telâffuz edildiğini duymak mutluluk!</i></p>
<p><i></i>&nbsp;</p>
<p style="text-align: center"><i>(60)</i></p>
<p><i>Koro:</i></p>
<p><i>– Anam sen de! Herif buradayken böyle davranmıyordun ki!</i> </p>
<p><i>– Biz senin Şiran’ı bu kadar sevdiğini bilmiyorduk bile!</i></p>
<p><i>– İlişkinizin ne olduğunu bile doğru dürüst bilmiyorduk!</i></p>
<p><i>– O da zaten hiç konuşmazdı!</i></p>
<p><i>– Senden fırsat mı kalır? Okulda da böyle ukalaydı bu!</i></p>
<p><i>– Yalan değil! Ezdin durdun adamı!</i></p>
<p><i>– Canım tabii, ‘onu ister misin Şiran, bunu ister misin Şiran?’ Etrafında dolanıp duruyordun ama sen ezmişsindir, abla!</i></p>
<p><i>– Olacağı buydu! Çok bile dayandı. Sana şu kadarını söyleyeyim, ikiniz için de böylesi hayırlı!</i></p>
<p><i>(Zaten ..iktir etti adam! Daha ne bekliyor anlamıyorum ki!)</i></p>
<p><i>– Abartıyor.</i></p>
<p><i>– Mazoşist.</i></p>
<p><i>– Adamın geldiği yer belli. Bunun da yıldızı düşüktür, nerede var bir maganda onu bulur. Kullandı kullandı, bıraktı herif!</i></p>
<p><i></i>&nbsp;</p>
<p style="text-align: center"><i>(61)</i></p>
<p><i>Kadıncık Portre’ye:</i></p>
<p><i>Şiran’ım, Şiran’ım!! Gözümün nuru! Bak, bana neler diyorlar! Hadlerini bildir şunların! Sahip çık bize! Sahip çık ne olursun, yaşanmışın, doğrunun başı için sahip çık!</i></p>
<p><i></i>&nbsp;</p>
<p style="text-align: center"><i>(62)</i></p>
<p><i>Kadıncık Koro’ya:</i></p>
<p><i>Maganda, ha? Şiran’ı tanımıyorsunuz bile! Hanginiz onunla yüreğinizle konuştunuz? İki çift sahte lakırdı dışında, yürekten konuştunuz? İki çift sahte lakırdı! O da, ‘diploma’sını alıp, ‘hitabetinize layık’ olduğunu ispatladıktan sonra! Bunca önemsediğiniz ben dostunuz, nedendir, iş sevdama gelince tüm saygınlığımı yitiriyor, deli muamelesi görüyor, aşağılanıyorum? Bana ilişkin başka herhangi bir konuda haddinize mi düşmüştü böyle konuşmak? Dosta yaraşan, dostunun dost bildiğini dost etmek değil midir? Niye beni yalnız bıraktınız? Ki ye, Şiran? Qui est? Neden sorulması gereken soruların hiçbirini sormuyorsunuz?</i></p>
<p><i></i>&nbsp;</p>
<p style="text-align: center"><i>(63)</i></p>
<p><i>Koro:</i></p>
<p><i>............</i></p>
<p><i></i>&nbsp;</p>
<p style="text-align: center"><i>(64)</i></p>
<p><i>Kadıncık Portreye:</i></p>
<p><i>Omzunu uzat Şiran’ım. Seninle bana değil! Herhangi bir kadıncığa hayat adına ağlayalım!</i></p>
<p><i></i>&nbsp;</p>
<p style="text-align: center"><i>(65)</i></p>
<p><i>Kadıncık Kadıncığa:</i></p>
<p><i>&nbsp;<u>&nbsp;Y2-Y1</u> &nbsp;&nbsp;&nbsp;&nbsp;&nbsp;-&nbsp;&nbsp;&nbsp; <u>Y2-Y1</u> &nbsp;&nbsp;&nbsp;&nbsp;&nbsp;&nbsp;&nbsp;2 mi?</i></p>
<p><i>2(Y2-X1)&nbsp;&nbsp;&nbsp;&nbsp;&nbsp;&nbsp;&nbsp; Y2-Y1</i></p>
<p><i>bunları konuşturan? Neden inanmıyorlar, ne bunu çözebildiğim ne de onsuz yapabildiğim yalan!</i></p>
<p><i></i>&nbsp;</p>
<p style="text-align: center"><i>(66)</i></p>
<p><i>Bülent:</i></p>
<p><i>Oh hooo! Yahu, yine ağlıyor bu! Seninle de hiç konuşulmuyor be abla! Ben de seni güçlü kadın zannederdim! Topla ama artık kendini!</i></p>
<p style="text-align: center"><i>(67)</i></p>
<p><i>Kadıncık Kadıncığa:</i></p>
<p><i>Topla kendini!</i> </p>
<p><i>Yani?</i> </p>
<p><i>Acıdan usan artık!</i></p>
<p><i></i>&nbsp;</p>
<p style="text-align: center"><i>(68)</i></p>
<p><i>Kadıncık Portre’ye:</i></p>
<p><i>Acıdan usanmak mı? Kaburgalarında ateşten bir yürek yerine idare lambası yanan ben değilim! Kendileri! Söyle canım, usanmaya hazır birinden ne beklenir? Kararsız sevdalara güvenilir mi? Ödünç verilmiş gibi geri istenen sevdalara ne denir?</i></p>
<p><i></i>&nbsp;</p>
<p style="text-align: center"><i>(69)</i></p>
<p><i>Kadıncık Portre’ye:</i></p>
<p><i>Sevgi seni yaraladı, oh olsun! diyorlar bana. Şimdi, desem ki, vallahi hayır! O beni yaralamadı! Kanım onun varlığını hissetti, kendi kendine fırladı damarından. Ne yaparlar bana dersin?</i></p>
<p><i></i>&nbsp;</p>
<p style="text-align: center"><i>(70)</i></p>
<p><i>Mehmet:</i></p>
<p><i>Kadıncık doğru söylüyor.</i></p>
<p><i></i>&nbsp;</p>
<p style="text-align: center"><i>(71)</i></p>
<p><i>Bülent:</i></p>
<p><i>Hak âşığı! Bu asırda, pes doğrusu!</i></p>
<p><i>(bükülen dudaklar, sallanan baş)</i></p>
<p><i></i>&nbsp;</p>
<p style="text-align: center"><i>(72)</i></p>
<p><i>Edward Said:</i></p>
<p><i>Bu saptamanın mantıksal uzantısı, Amerikalılar Ay’da yürüdükleri için, Shakespeare’in modasının geçtiğidir!</i></p>
<p><i></i>&nbsp;</p>
<p style="text-align: center"><i>(73)</i></p>
<p><i>Hz. Muhammed (sav):</i></p>
<p><i>Bir kimse âşık olsa, aşkını namusunu lekelemeden korusa ve ölse, o şehittir.</i></p>
<p><i></i>&nbsp;</p>
<p style="text-align: center"><i>(74)</i></p>
<p><i>Kadıncık:</i></p>
<p><i>Dağları delen Ferhat’ı ben hiç komik bulmadım ki!</i></p>
<p><i></i>&nbsp;</p>
<p style="text-align: center"><i>(75)</i></p>
<p><i>Nilgün:</i></p>
<p><i>Anam, sen bize benzemezsin ki! Sen güçlü karısın. Kendini kurtarırsın.</i></p>
<div><br/></div>
<p><i>Bülent:</i></p>
<p><i>Kurtaracak, tabii. Bir tanedir, Kadıncık! Bir tane!</i></p>
<p><i></i>&nbsp;</p>
<p style="text-align: center"><i>(76)</i></p>
<p><i>Tülin:</i></p>
<p><i>Kurtaracaksın, tabii.</i></p>
<p><i></i>&nbsp;</p>
<p style="text-align: center"><i>(77)</i></p>
<p><i>Kadıncık Kadıncığa:</i></p>
<p><i>Sen kendini kurtarırsen, ere ya!</i></p>
<div><br/></div>
<p><i>Binali:</i></p>
<p><i>Sen kendini kurtarırsen, ere ya!</i></p>
<p><i></i>&nbsp;</p>
<p style="text-align: center"><i>(78)</i></p>
<p><i>Kadıncık Koroya:</i></p>
<p><i>Sizlere karşı dürüst değilim. ‘insanlar birleşirler de, ayrılırlar da, ne var bunda?’yı; ‘karı adama âşık, adam terk etmiş. Her gün binlercesi yaşanıyor, ne var bunda?’yı, dinler gibi yapıyorum, ama bir kulağımdan giriyor, ötekisinden çıkıyor. Ama, size belli etmiyor, öğütlerinizin işe yaradığını düşünüp mutlu olasınız diye uğraşıyorum. Öyleyken, acı çektiğim için azarlıyorsunuz beni. Düşüp dizini yaran çocuğu dövmeye benziyor. Bir de, söylemediklerimi duysanız!</i></p>
<p><i></i>&nbsp;</p>
<p style="text-align: center"><i>(78)</i></p>
<p><i>Kadıncık Kadıncığa:</i></p>
<p><i>Ne bekliyordun? Gecelerini talep ettin, gecelerinin keyfini kaçırdın. Bir Arifte, bir Ziya’da olabilecekleri cuma gecelerini.</i></p>
<p><i></i>&nbsp;</p>
<p style="text-align: center"><i>(79)</i></p>
<p><i>Ressam Ahmet:</i></p>
<p><i>Haklı. Doğru söylüyor. Hoyrat ve cimriyiz. Birbirimize vakit ayırmıyoruz. Daha nasılsın derken, cevabını da kendimiz veriyoruz, ‘iyisin, iyi!’ Bu ülkede geçiştirmekten ibaret oldu hayatımız. Her şeyi, ama her şeyi geçiştiriyoruz. Gerekçemiz de hazır: ‘Adam sen de! Bu üç günlük dünyada!’ Mesele aslında bir olgunluk meselesi, gelişmişlik meselesi. Mesela sen. Sen her şeyi geçiştiriyorsun. Adam başkasının resmini kopya ediyor, geçiştiriyorsun. Halan, can dostunu boynuzluyor, geçiştiriyorsun. Bu toplumda hayatımız unutma ve geçiştirme üzerine kurulu. İnsanlar yaşlandıkça olgunlaşmıyorlar, sadece ihtiyarlıyorlar. Beşer sene aralıklarla dön bak, herkes bıraktığın yerde değil mi? Neden? Hep geçiştirdiğimiz için. Doğru söylüyor. Kadıncık’ı da geçiştiriyoruz. Eriyor gidiyor aramızda ve biz, ağbi, geçiştiriyoruz!</i></p>
<div><br/></div>
<p><i>Bülent:</i></p>
<p><i>Şimdi sen beni bırak da, ne yapalım onu söyle ağbi. Söyle de yapalım bari!</i></p>
<div><br/></div>
<p><i>Ressam Ahmet:</i></p>
<p><i>Siktir, ulan! Bana çarıklı erkânı harp numarası yapma! Ne yapmamız gerektiğini ben söyleyeceğim, yapmayacak, kaytaracaksınız, yüzünüze vuran yine ben olacağım. Bu defa da, adımı huysuza, deliye çıkaracaksınız. Yok, ağbi! Nasıl biliyorsanız öyle yapın.</i></p>
<div><br/></div>
<p><i>Nilgün:</i></p>
<p><i>Ne azarlıyorsun kocamı, be?! Doldur şurdan bir rakı!</i></p>
<div><br/></div>
<p><i>Ressam Ahmet:</i></p>
<p><i>Azarlamıyorum. Bu gerçekten bir ilke meselesi. Gelişmişlik meselesi. Kadıncık, ‘Ben unutmak için doğmadım!’ diyor. Nedir bu ağbi? Onu unut, bunu unut, haksızlıkları unut, keyfilikleri unut, yeni durumlara habire uyum sağla, yüzün gülsün, daha doğrusu sırıt, insanlar mutlu olsun! Neye benziyor, biliyor musun? 12 Mart’ı unut, 12 Eylül’ü unut, kazanımlarını unut, çabalarını unut! Yeter be!</i></p>
<div><br/></div>
<p><i>Bülent:</i></p>
<p><i>Ne ilgisi var şimdi bunun?</i></p>
<div><br/></div>
<p><i>Ressam Ahmet:</i></p>
<p><i>Ne ilgisi var olur mu? Hayata sahip çıkmaktır bu, oluşuma sahip çıkmaktır!</i></p>
<div><br/></div>
<p><i>Bülent:</i></p>
<p><i>Desene, Kadıncık yatırımını kolluyor?!</i></p>
<p><i>(pis sırıtma)</i></p>
<div><br/></div>
<p><i>Ressam Ahmet:</i></p>
<p><i>Tabii, kollayacak. Devrime yıllarını vermiş bir sosyalist düşün. Amerika kazandı diye bir Coca Cola bayiliği kapıp, hayatın keyfini çıkarmasını bekleyebilir misin? Dönem mi bu kadın? Söyle! Hadi, durma!</i></p>
<div><br/></div>
<p><i>Nilgün:</i></p>
<p><i>Ağbi, desene bizim Şiran da bir ideolojiydi! Bir yaşıma daha girdim! (şen kahkahalar)</i></p>
<p><i></i>&nbsp;</p>
<p style="text-align: center"><i>(80)</i></p>
<p><i>Ahmed Arif:</i></p>
<p><i>Hasretinden prangalar eskittim... Aç kaldım, susuz kaldım, terk etmedi sevdan beni.</i></p>
<p><i></i>&nbsp;</p>
<p style="text-align: center"><i>(81)</i></p>
<p><i>Reis:&nbsp;&nbsp;&nbsp;</i> </p>
<p><i>Ne o resim? Adamı seviyor musun, nesin kız? Kıskanırım, ha! Hay Allah! Hay Allah! Gel seni Balıkçı Ahmet’e götüreyim. Uzun etme, da! Gel, gidelim!</i></p>
<p><i>Balıkçı Ahmet, Şefik Hüsnü’nün sağ koluydu. Sağ olsa yaşıtıydı. Kafkas kökenliydi. Otuz yıl, Kanlıca’da, bir sandalda Münevver’le yaşadı. Otuz yıl günaşırı yakardı kadın, ‘Nikâhlan benimle, Ahmet’im. Çoluk çocuktan geçtim, torunlara rezil oluyoruz!’ Git lan, kız! Otur oturduğun yerde! Başlatma beni torunundan!’</i></p>
<p><i>Yıldan yıla soldu Münevver gelin. Nefesi darlandı, memesi pörsüdü, istavrit olsun ayıklayamaz oldu. Bir sabah uyandığında, elini ayağını akşam koyduğu yerde bulamadı.</i></p>
<p><i>‘Aman, gülüm!’ Ne ses, ne kıpırtı, toptan kökten nüzul..</i></p>
<p><i>‘N’oluyon kız, n’oluyon!’</i> </p>
<p><i>Elini öptü, yüzünü öptü, çimdirdi, çekiştirdi, gık etmedi kadın.</i></p>
<p><i>Doktorlardan gelecek hayır, Allah’tan gelmeliydi; iki ay sıçmığını temizledi, istavritin kılçığını temizledi, beyaz etini çiğnedi, hazıma hazır ağzına verdi erkeği. Sonra bir sabah açacak ağız da bulamadı.</i></p>
<p><i>Geçti karşısına, gün boyu seyretti otuz yıllarını.</i></p>
<p><i>Gün boyu su sineklerini kovdu.</i></p>
<p><i>Güneşten korudu.</i></p>
<p><i>Gece oldu, mehtabın boyuna baktı. Dolunayı dolduracağı günü hesapladı. Reis’i aradı, rakı masasından kaldırdı,</i></p>
<p><i>‘Münevver gitti,’ dedi.</i></p>
<p><i>‘Aman, etme!’yi, ‘şimdi geliyorum!’ izledi.</i></p>
<p><i>‘Gelme,’ dedi, Balıkçı, ‘Ben demir alıyorum.’</i> </p>
<p><i>Nereye, ne zaman niçinini anlattı,</i></p>
<p><i>‘Karadeniz’e,’ dedi, ‘Karadeniz’e gömeceğim. Duvağını takacağım, sulara salacağım, dolunayda ağır ağır dalgalanacak duvağı. Kayıp gidecek Kafkas gelinim. Şeyh Şamil oynar gibi kayıp gidecek.’</i> </p>
<p><i>‘Kanlıca’dan Karadeniz’e nereye kürek çekeceksin! Kocadın be, Balıkçı!’</i> </p>
<p><i>Kadıncığa döndü,</i> </p>
<p><i>‘Biliyor musun, ne dedi bana? ‘El bilmemnesiyle gerdeğe girilmez,’ dedi, ‘Madem düğün günüdür, küreği de ben çekerim!’’</i></p>
<p><i>Bir sessizliktir izledi.</i></p>
<p><i>Balıkçı, ızgaralardakileri çevirdi. Kadıncık, can havliyle rakısına yapıştı, koca bir yudum aldı. İhtiyardan yana döndü, gözlerinin içine baka baka,</i> </p>
<p><i>‘Canın cehenneme, ihtiyar,’ dedi, büyük bir sükûnetle, ‘canın cehenneme!’</i></p>
<p><i>Gözlerini uzaklara, simsiyah denize dikti, ihtiyar adam,</i> </p>
<p><i>‘Âmin, kızım!’ dedi, ‘Âmin!’</i></p>
<p><i>‘Yine de, fısıldadı, Kadıncık, !yine de, Şiran ölüme bir kıtan giydireydi, görüp göreceğiniz en mutlu ceset ben olurdum!’’</i></p>
<p><i></i>&nbsp;</p>
<p style="text-align: center"><i>(92)</i></p>
<p><i>Balıkçı Ahmet’e:</i></p>
<p><i>Nasıl bir adamdı? Galiba pek tanımıyorum. Karşılaştığımızda karanlıktı ve her şey öylesine çabuk olupbitti ki! Şiran, önemi olan her şeyi kendisine saklardı. Kendisine. Önemli her şeyi kendisine saklardı. Benimle paylaşmazdı. Beni ezen de buydu, ya. Neye üzülürdü, neye sevinirdi? Neden kaçınır, neyi hedeflerdi? Hatta, benim hakkımda ne düşünürdü? Neleri, niçinleri, nedenleri hiç bilmedim. Bütün bilebildiğim gözlemlediğimi sandığım sonuçların yorumlarıydı. Yıllar yılı, her an bir başka boyuta geçip kaybolacak endişesi ile yaşadım. Hep korku içinde. Bir gün uyandığımda yanımda bulamayacağım korkusu. Fizan’da, Oslo’da ya da maalesef, bir başka kadının yanında olacağı korkusu. Hücre ile TBMM kürsüsü ya da Abdullah Öcalan ile Ahmet Türk. Benimle paylaşılan bir hayatla tümüyle dışlandığım bir hayat, liranın iki yüzü gibiydiler: Şiran, her an yazı tura oynayabilirdi... El Hira Kralı Numan gibi! Onun da iki günü vardı. Biri mutlu günü; o gün tebaasını mutlu ederdi. Ötekisi, mutsuzluk ve düşmanlık günü. Onun da mutlu günü vardı, ama, ne yazık benim için değil! Bana ayrılanlar acı dolu olanlardı. Razıydım, çünkü benimdiler. Zamanla sadece çileleri paylaştık. Güzel günlerini, tatillerini başkalarıyla geçirdi. Çileli günler bitince, ben de bittim. Çiçeğe dursun diye onca suladığım fidanımı elimden alıverdiler. Biliyor musun, Reis, karısı tıpkı bana benziyormuş? Tam çiçek açacağı zaman, tam çiçek açacağı zaman... ‘Seni kimselere yâr etmem!’ diye bıçak sallayan adamı anlıyor olmam, ne acı!</i></p>
<p><i></i>&nbsp;</p>
<p style="text-align: center"><i>(93)</i></p>
<p><i>Kadıncık Reis’e:</i></p>
<p><i>Yaşanmamış o kadar çok şey kaldı ki, geride! Biliyor musunuz, ben daha damda bile uyumadım! Bizim Mardin’de geceleri damda yatarlar, Balıkçı. Yüksek karyolaları çepeçevre bezle kapatırlar, dışardan görünmezsin. Görünmezdin ama yıldızlar üstüne üstüne gelir. Ara sıra bir tanesi kayar, burnunu Şiran’ın boynuna gömer, bir dilek dilersin. Dileğin ne olduğu her zaman bellidir, ‘Erkeğimin elini başımdan eksik etme, Allahım!’ Sonra?... Sonra da rakının içine böyle gözyaşı dökersin, o da seni ‘ayyaş karı’ beller!</i> </p>
<p><i>Şu halimize bakın beyler!</i> </p>
<p><i>Yaşarken kadınından soyadını esirgeyip, öldüğünde anlı şanlı Karadeniz düğünü yapan bir eski tüfek, kalbi delik bir profesör, kan güden bir kadın.</i> </p>
<p><i>Hayat adına utanıyorum!</i></p>
<p><i></i>&nbsp;</p>
<p style="text-align: center"><i>(94)</i></p>
<p><i>İhtiyar Haham:</i></p>
<p><i>İnsanoğlu bu dünyaya doğduğunda, içindeki sevgi kıvılcımı küçücüktür. İşte, o küçücük kıvılcım insanoğlunun içindeki ‘hayır’dır. O kıvılcımın bir hazine gibi saklanması gerekir. Boşvericilik, tembellik, şiddet, hatta mantık bu kıvılcımı boğmaya çalışabilir! Ama, insan sevgi körüğünün başından ayrılmazsa kıvılcım ateş olur, cimrilik, hoyratlık, sevgisizlik küllerini yakar! Sen, sen ol, körüğün başından ayrılma Kadıncık Kızım! İnsanları sevmekten korkma! Sevmediğin değil, sevdiğin yanlarını abart! İnsan olmanın kefareti, sevmeyi bilmektir.</i></p>
<p><i></i>&nbsp;</p>
<p style="text-align: center"><i>(101)</i></p>
<p><i>Kazancakis:</i></p>
<p><i>‘En yüce şey sevgi değil, özgürlüktür.</i></p>
<p><i>Sevgi, son değil, başlangıçtır.’</i></p>
<p><i>Kadıncık Portre’ye:</i></p>
<p><i>Kentli kabuğumu kırmaya, bana ay kadar yabancı akrabalarını sevmeye giriştim, Şiran’ım. Yaşam haritamı değiştirmem gerekti. Öyle yaptım. Kendi sürümden ayrıldım. Bambaşka bir coğrafyanın içine doğdum. Burada yol tozlu, güneş cehennemdi.</i></p>
<p><i>Sen on dört yaşındaydın. Benim coğrafyamda, bu yaş, ‘git, burnunu sil!’ dedirtecek yaştı. Oysa, senin elinde Kalaşnikof vardı; Baba’mıza kalkandın. Amcaoğullarımı, Bayram, Şaban; halaoğlumuz İhsan; teyze oğlumuz Şerafettin; dayıoğlumuz Remzi; eli silah tutan tüm Örenler oradaydılar. Politikacı Babamız kahveye çıkıyordu, onun fedaileriydiniz. On dört yaşında çocuğun elinde silah. Şeytanın değil, kendisinin doldurduğu silah. Ölümü ertelemenin tek yolunun öldürme becerisi geliştirmek olduğu bir coğrafya. Beşikten mezara bir an için olsun gevşemeyen sırt kasları. Nasıl da hızlıydı reflekslerin! Dokunduğumda fırladın! Güven nedir, hiç bilmedin ki!</i></p>
<p><i></i>&nbsp;</p>
<p style="text-align: center"><i>(102)</i></p>
<p><i>Kadıncık Anne’ye:</i></p>
<p><i>Sen ne diyordun? Nasıl saldın oğlunu yollara? Öncelikle kimin için ağlardın? Şiran için mi? Kendi erkeğin için mi? Kendin için mi? Oğlunun ardından ölür müydün? Bir tane daha mı doğururdun yoksa? Hayat devam eder’di mi?</i></p>
<p><i></i>&nbsp;</p>
<p style="text-align: center"><i>(103)</i></p>
<p><i>Kadıncık Koro’ya:</i></p>
<p><i>Ne bakıyorsunuz öyle? Şiran'ın kıyafetini mi beğenmediniz? Hayır, Yargıcı’yı bilmiyor, Benetton’u diş macunu sanıyor! Onun, kahverengi üzerine lacivert giyilmeyeceğini öğrenecek vakti mi oldu?</i></p>
<p><i></i>&nbsp;</p>
<p style="text-align: center"><i>(103)</i></p>
<p><i>Şiran'ın kadınlarına:</i></p>
<p><i>Onu benim gözümle görmezseniz, namertsiniz.</i></p>
<p><i>(Görürseniz, benim katilim.)</i></p>
<p><i></i>&nbsp;</p>
<p style="text-align: center"><i>(104)</i></p>
<p><i>Kadıncık Nilgün’e:</i></p>
<p><i>Evet. Şiran, bir ideolojiydi. Hangi sahici sevda değildir ki?</i></p>
<p><i></i>&nbsp;</p>
<p style="text-align: center"><i>(83)</i></p>
<p><i>Kadıncık Yabancı’ya:</i></p>
<p><i>İkramda kusur ettiğimin farkındayım. Misafirperverliğime dölyolum dahil değil!</i></p>
<p><i></i>&nbsp;</p>
<p style="text-align: center"><i>(73)</i></p>
<p><i>Nâzım:</i></p>
<p><i>Dostlar,</i> </p>
<p><i>beni bırakıp</i> </p>
<p><i>dostlar böyle hışımla</i> </p>
<p><i>nereye gidiyorsunuz!</i></p>
<p style="text-align: center"><i>(74)</i></p>
</body>
</html>