<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_2_6"><b>VI</b></h2>
<p>&#160;</p>
<p>İnsan manzarası... düşünce manzarası...</p>
<p>Artık, Rodoplu’nun izlediğim bütün tepkilerini bu iki kavramın oluşturduğunu düşünüyorum. İnsan manzarası, düşünce manzarası ve bu manzaralara geliştirdiği duygudaşlık. Sahiplenme.</p>
<p>‘Başlangıç noktası ‘bütün’’ demişti. ‘İnsan manzaralarına tümden gelinir. Samanyolu galaksisinin güneş sisteminin kokuşan bir gezegeni olan dünyada tutunmaya çalışan insanoğlu, kaotik bir tabiatın pençesinde, buzul çağlarının, deprem denilen iblisin, kanını kurutan sıcakların, bedenine musallat olan sayısız parazitlerin hışmından fırsat bulduğu zamanlarda, felâketlerin perde arasında, o kısacık ömrünü imar ile şenlendirmeye çabalar. Beslenme ve üremeden arta kalan enerjisini, aklının ve sanatın oyunlarına tahsis eder.</p>
<p>Ne ki, tabiatın anlaşılmaz bir kaprisi -dilersen, Allah’ın emri!- insanoğlunun hâkimiyeti altına aldığı, ustalığını, marifetini, hünerini yeşerttiği, gürbüzleştirdiği bölgeleri umursamaz. Suları kurutur, yeşili taşlaştırır, sallar. İnsanoğlunun hünerini yedi kat yerin dibine gömer, hiç yokmuş gibi olur. Babil gibi, Ninova gibi, Başkara gibi.’ Duralamış gülümsemişti,</p>
<p>‘Babil’i bilirsin. Ninova, Asurların başkentiydi. Dicle’nin sol kıyısında, Huşur ile birleştiği yerdedir. Kürtler eğer Medlerse, Medler yıktı. Başkara, Güney Türkistan’da, kuma gömülü yatar.</p>
<p>Medeniyet, kaosun ve güvensizliğin bittiği yerde başlar; düzen ve emniyet duygusuyla serpilir. Çünkü, merak ve inşa güdüsü, korku yenilince özgür kalır. İnsanoğlu, hayatı anlamaya, <i>tezyin</i> etmeye, şenlendirmeye, yapılandırmaya koyulur.</p>
<p>Medeniyet, kültürel yaratıcılığın yolunu açan toplumsal düzendir. Dört sütun üzerinde yükselir: ekonomik tedarik, siyasi örgütlenme, ahlaki gelenekler, bilgilenme ve yaratıcılık.</p>
<p>Bir halkın kurumları, düzenli ahlâk kuralları gelişmiş olabilir. Hatta, sanatlarından da söz edilebilir, mesela, Kızılderililerde olduğu gibi. Ama hayatta kalabilmek için avcılık denilen ekonomik tedarik yönteminin kararsızlığına mahkûmsa, medeniyete giden yolu tıkalıdır. Aynı şekilde, Bedeviler gibi bir göçebe halk, olağanüstü zeki ve cevval olabilir. Cesaret, cömertlik, asalet gibi yüksek insan nitelikleri gösterebilir ama medeniyetin o olmazsa unsuru, <i>iaşe ibade sürekliliği</i> olmazsa, bütün enerjisi gıda tedariği ve ticaret hileleri geliştirmeye harcanacak, medeniyet yapılandıramayacaktır.</p>
<p>Kültürün ilk adımı yerleşmedir. Tarımdır. Düzenli ve sırasıyla iş görme, tarımla öğrenilir. Zaman daha iyi kullanılır, ömür uzar ve insan ırkının akli ve ahlaki mirasını gelecek kuşaklara nakletmeye zaman bulur.</p>
<p>Kültür, tarımla, medeniyet, <i>medine</i>’leşme, yani şehirleşme ile başlar. Medeni olan <i>medineli</i> olandır. Şehir, kırsal alanın ürettiği servetin ve beyinlerin birbirleriyle evlendiği zekânın yaratıcı gücün tahrik olduğu yerdir. Şehir, bazılarımızı maddesel üretimden alır, bilim, felsefe, edebiyat ve sanat üretimine tahsis eder.</p>
<p>Medeniyet, tek göz damlarda başlar ama şehirlerde çiçeğe durur. Şu ya da bu yüce halkın tekelinde değildir. Medeniyet kendi halkını yaratır. Zamanla, çeşitli kavimleri birbirleriyle evlendirerek, oldukça yekpare bir bütüne yavaş yavaş asimile ederek.</p>
<p>Britanya medeniyetini yaratan tekil İngiliz değildir. Çölde, akşam çayı için siyah takımlarını giyiniyorsa, bu medeniyetini yarattığı değil, medeniyetine teslim olduğu anlamındadır.</p>
<p>Medeniyet için bir tür siyasi örgütlenme şarttır. Ölümün her köşe başından sırıttığı, her adımda birileri tarafından soyulduğumuz durumlarda medeniyet yapılanamaz.</p>
<p>Akıl takası için bir tür ortak dil şarttır.</p>
<p>Kilise, cami, aile, okul, devlet ya da her neyse, kanalıyla birleştirici ahlâk yasaları vazedilmeli, oyunun kuralları onları reddedenler tarafından bile teslim edilmelidir ki, insan davranışlarına bir düzen, süreklilik, yön ve teşvik getirebilsin.</p>
<p>Doğaüstü ya da ütopik ama temelden bir tür inanç birliği olmalıdır ki, ahlâk, bir hesap kitap meselesi olmaktan çıksın, ibadete dönüşsün. Hayata -bizim yetersizliğimize rağmen!- soyluluk ve önem getirsin.</p>
<p>Ve nihayet, eğitim olmalıdır. Kültürün nakledilebilmesi için bir yöntem geliştirilmiş olmalıdır. İster taklit, ister öğretim yoluyla, ister anneden, ister babadan, ister müderristen, bir halkın dili, bilgisi, ahlâkı, davranış biçimleri, teknolojisi, sanatı gençlerine nakledilebilmelidir.</p>
<p>Bu koşulların, bazen tek bir tanesinin bile, ortadan kalkması bir medeniyeti yok edebilir. Bir coğrafi felâket ya da iklim değişikliği, Roma İmparatorluğu’nu yok eden türden hastalık, feodalizmi sakatlayan veba gibi bir salgın; toprağın takatsiz düşmesi; şehrin kırsal alanı sömürmesi sonucu ithal gıdalara bağımlı kalmak; hammadde yetersizliği; ticaret yollarının yer değiştirmesi; stres, dürtü ya da şehir hayatıyla temastan doğan zihinsel ve ahlaki çöküş; toplumsal disiplinin geleneksel kaynaklarının kuruması ve başka kaynaklarla ikame edilmemesi; ırkın, düzensiz cinsel hayat ya da epiküryen, karamsar veya pasifist felsefenin hâkimiyeti nedeniyle zayıf düşmesi; ehil olanların verimsizliği ya da kültür mirasına sahip çıkan ailelerin sayısının göreli azalması; servetin sınıf kavgalarına neden olacak şekilde, sağlıksız bir biçimde yoğunlaşması; yıkıcı isyanlar, hazinenin iflasları bir medeniyetin yok olmasına neden olur.</p>
<p>Medeniyet, fıtri ve ölümsüz bir şey değildir. Her kuşakta yenilenmesi gerekir. Finansmanındaki ya da nakledilmesindeki boşluklar sonunu getirebilir. İnsanı, hayvandan ayıran eğitimdir. Eğitim medeniyetin nakledilme tekniğinden başka bir şey değildir. Medeniyetler, kuşakların birbirlerine zincirlemiş ruhlarıdır.</p>
<p>Dün, bugün veya yarın... İnsanlık tarihinin herhangi bir ânında bir kesit alsan, barbarlıkla medeniyet arasında çeşitli aşamalarda halklar bulursun. Bazıları göçerlerken, diğerleri yerleşmeye çalışır. Yerleşikler, medeniyetlerini perçinleme ya da yok etme aşamasındadırlar. Dikkatli bakarsan, bir kültürün diğerinin, bir medeniyetin ötekinin yerini aldığını görürsün. Yeni değerler, ikna ya da kaba kuvvetle, dayatılıyordur. Hiçbir medeniyet nihai değildir. Hiçbir medeniyet sonsuza dek yaşamaz. </p>
<p>Birey, belirli bir zaman, belirli bir coğrafyaya fırlatılır. Doğduğu andan itibaren eline kendi yerinin işaretli olduğu bir harita verilir. Bu harita, halkının kültürünün, halkının parçası olduğu medeniyetin miras bıraktığı birikimdir. Kundaklanma şeklinden aldığı gıdaya, öğrendiği dilden emri altına girdiği geleneklere, değer yargılarından ülkülerine kadar kendisini oluşturan unsurlar bu haritada yer alır. Kültürler ve medeniyetler, çocuklarına sundukları haritaların dayatıldıkları zaman dilimindeki geçerlilikleri oranında güçlüdürler. Dünyayı açıklayamaz hale geldiklerinde ıskartaya çıkarlar.</p>
<p>Halkların depremleri, halkların buzul çağları, haritalarının geçersiz olduğunu fark etmeye başladıkları anda başlar. Haritalarına güvenlerini yitiren halklar onun öngördüğü eğitimi reddeder olurlar. Yeni bir harita buluncaya kadar izleyen kaosta, insanoğlu olmaktan dahi çıkabilir insanoğlu.</p>
<p><i>İnsan manzaraları dediğim, insanlık bütününün</i>, dünya üzerindeki serüveninin safhalarıdır. <i>İnsan manzaraları</i> dediğim, dünyadan herhangi bir zamanda aldığın kesitte gördüğün manzaralardır. İnsanların haritalarıdır, haritalarına ilişkin düşünceleridir.</p>
<p>Haritaları okumaya, onları doğuran unsurları, bir haritanın diğeri ile benzeştiği ya da ayrıldığı noktaları kavramaya çalışırım. İnsanların kendilerinin ve başkalarının haritalarına ilişkin tutumlarını ve nedenleri saptamaya çalışırım.</p>
<p>Benim ruhum ormanların, denizlerin, çöllerin üstünden uçar. Konduğunda, yedi kat yerin dibine süzülür, dış görünüşün gizlediği özü bulmaya çalışır.</p>
<p>Şiran’a baktığım zaman gördüğüm marjinal bir Doğulu esnaf değildir.</p>
<p>Şiran’a baktığımda, bedenimi sıcak ve kavurucu bir hava sarar. Gözün alabildiğine geniş, kuraklık çatlağı, her iki canlının fırınlanmak surette ortadan kaldırıldığı, güneşin napalm olup tüm cisimlere nüfuz ettiği bir toprak parçasının ortasında, terk edilmişimdir.</p>
<p>Uzaklarda, alnımdan şelale olup dökülen terlerin arasından, kötü bir astiğmatik gözlükten bakar gibi gördüğüm bir düz dama doğru sürünürüm. Dirseklerim kanar, dizlerim kanar, dilim şişer, döner boğazımı tıkar. Tozun ve kirin keçeleştirdiği saçlarım diken olur, enseme batar. Sürünürüm. Nasıl olup da böyle bir coğrafyanın parçası olabildiğime şaşarak, böylesi bir ölümü kendime yakıştırmayarak, böylesi bir ölüm gücüme giderek sürünürüm. Düz damlı boz ev, gölgedir. Ve ben bilirim, gölge medeniyettir. Oraya doğru sürünürüm. Medeniyete doğru sürünürüm.</p>
<p>Ruhum, eve, önünde sonunda ulaşacağımı bilir. Çünkü, insanoğlu olduğunu bilir, dayanma gücüme güvenir. Bedenim umutsuzdur, ama ruhum haklı çıkar.</p>
<p>Ata ruhları yardım eder, bilir misin? Buzul çağından, Başkara’dan kurtulan ata ruhları. Deneyimli ata ruhları. Beni çektiklerini hissedebilirim. Çekerlerken biraz canım yanar ama kaçınılmaz olduğunu bilirim, küsmem onlara.</p>
<p>Sonunda, Şiran’ın ‘kasr’ dediği, o dama varırım. Keskin gölgeler, gözlerimi kamaştırır. Karanlıkta bor, kırmızı hacimler kıpırdaşır. İçeride canlı birilerinin olduğunu hissederim. Kadınlar. Dev bilyeler gibi, kof bedenleri birbirlerine sürtünen, birbirleriyle ötüşen kadınlar. Köşeye siner, seyrederim. Hayriye Anne’nin Şiran’ı, kendisinden yırtıp ayırdığını; sürüp fırlattığını seyrederim. Kanlı, kaygan vücuduna uzanan, onu kıskıvrak yakalayan elleri seyrederim.</p>
<p>Boze Hala, romatizmalı parmaklarıyla asılıp koparttığı göbek bağını kapar, kapıdan fırlarken bana çarpar. Devrildiğim yerden ekşi kokusu burnumu bulur. Dirseklerimin üstünde doğrulur, kapının aralığından uzaklarda titreşen kara lekeye doğrulur çığlık çığlık koştuğunu seyrederim, </p>
<p>‘Mizgênêya min bide kureke te bêya!’</p>
<p>Memduh Amca ellerini gökyüzüne kaldırır. Allah’a erkek oğlu için hamdeder. </p>
<p>Ben, seyrederim, ruhum esner, Mezopotamya’yı, Anadolu’yu, Avrupa’yı, Atlantik’i aşar, Brooklyn’de, Yahudi mahallesinde, oğlu David için hamdeden Rabin Pavloviç’e uzanır. Coşkuları, yüreklerini kanatlandıran sevinçleri yüreğimde yankılanır.</p>
<p>Erkek çocuğun büyüsünü anlamaya çalışırım. İbrahim Peygamber’in kızını değil, oğlunu kurban etmeye kalkmasının altındaki değer hükmünü anlamaya çalışırım. Ve görürüm ki, oğlu olan erkek aslında kendisini çoğaltıyordur. Bir bilimkurgu öyküsü gibi, kendi hologramlarını yaratıyordur. Hayriye Anne, yeni bir Memduh Amcalar doğurmuş gibidir. Yeni Memduh Amca doğuracak gibidir.</p>
<p>Hayriye Anne, Memduh Amca’nın annesidir.</p>
<p>Şafak Özden’in karısının kocasıyla birlik olup beni düzmeye kalkmasını anlarım.</p>
<p>Ünlü fıkrada, ‘Kocacığım, bizim metresimiz onların metresinden daha güzelmiş,’ diyen kadını anlarım.</p>
<p>Ensest nedir, anlarım. Sülalenin, birbirlerini yansıtan aynalar gibi, aynı oluşumu sonsuza dek yansıtabileceğini anlarım. Aşiret düzeninin su geçirmez kilitlenmesini anlarım.</p>
<p>‘Avrupalı olmayan küçük bir halkın özelliklerinden bir tanesi de belgeler, tarihler, otobiyografiler, kayıtlar ve benzerleri bakımından zengin olmamasıdır.’ Bu, Kürtler için de böyledir.</p>
<p>Ansiklopedisi olmayan halkların, eğitim sorunu olmaz. Eğitim sorunu olmayan halklarda insanların ‘eşitlenmesi’ fiziki güce kavuşan çocuğun, ‘büyük’ sayılması bundandır. Çaydanlık tutabilecek beceriyi kazanan kızın, ‘büyük’ sayılması bundandır. İnsanları eşitleyen, bilgi ve murakabe değil, kuvvet ve cesarettir.</p>
<p>Einstein’i alnının ortasından vurur da, verdiği zararın farkına varmaz.</p>
<p>‘Gihaye tifingê.’ Silâh kullanmaya yetişmiştir.</p>
<p>Bu tespit, masumiyetin idam fermanıdır.</p>
<p>Beden ne kadar sağlıklı ise, ferman o denli hızlı uygulanır.</p>
<p>Şiran’a uygulandığında, yeni yeni tüyleniyordu.</p>
<p>Ansiklopedisi yoktu, demiştim. Hayatı öğrenmeye en, ama en temel tezahüründen başladı o. ‘Hayatın suyu’ndan, kandan başladı. Benim için, eritrotisi, kolestrolü, trigliserini ile tüp içinde bir laboratuvar malzemesi olan kan, onun için onur sorunuydu. Davaydı.</p>
<p>Kan dökmenin benim için yıkıcılıktan başka anlamı yoktur. Ama, İbrahim Peygamber’i de anlarım. Kan dökme eyleminin en derininde, insan tecrübesinin antik çağlardan kalma tortularında, kutsal bir sadakatin göstergesi olduğunu hissederim. Sadakatin, gökyüzünden yeryüzüne inebileceğini, tanrılardan sülalelere yayılabileceğini hissederim. Doğu, Kuzeydoğu Afrika’dan Yukarı Kongo’ya, Hindistan’dan Bengal’e, Yeni Gine’den Polinezya’ya, Korsika’dan Kuzey Amerikan Kızılderililerine, Yakutlara kadar, dünyanın dört bir yanında, kan davasının, bir ailenin, sülalenin ya da aşiretin mensuplarına düşen kutsal bir görev olduğunu bilirim. Katilin bizzat kendisini değil, hologramlardan bir tanesini öldürmenin de aynı kapıya çıktığını anlarım.</p>
<p>Yukarı Mezopotamya’dan, Kenan, bir arpa boyu yoldur. Hammurabi’nin ülkesi, Diyarbakır’ı da içerir. Hammurabi, kan davasının kurallarını koyandır.</p>
<p>Şiran’ın kapı komşusu Süryaniler, Hazreti Musa’yı herkesten iyi bilirler;</p>
<p>‘Göze göz, dişe diş, ele el, ayağa ayak, ateşe ateş, kırbaca kırbaç!’ der, Tevrat.</p>
<p>Memduh Amca’nın şeyhleri, seyitleri, Hazreti, Müslüman bilirler.</p>
<p>‘Kasr’ın gölgesinden çıkıp, babasının arkasından bembeyaz ışığa yürüyen Şiran’ı görebiliyorum; boynunu kısmış, adaleleri yay gibi, gözleri her yerde ve hiçbir şeyin üstünde. Kaleş, sağ elinde. Kaleş boyundan büyük. On üç yaşında bir fedai. Canını ağa/babasına adamış bir fedai. Ağa/babasının kendisi olduğunu anlıyor musun?</p>
<p>Ölüm; her bir gölgede, her bir köpek ulumasında, her bir çalı kıpırdayışında, her bir esintide ölüm. Yarın bir umut, öbür gün düpedüz fantezi!</p>
<p>İp cambazından tefekkür bekleyebilir misin? Okul, bürokratik dayatmadan öte bir anlam kazanabilir mi? Astronomi, fizik, kimya, Sultan Mahmud’un mistik menkıbelerinden daha sahici olabilir mi? ‘Faqirullah, beğendiği bir çobanı halife yapmıştı,’ diye övünmeleri anlaşılmaz mıdır?</p>
<p>On yedisine varmadan, yirmi altı ölüm gördü. Ve anladı ki, tek gerçek eşitlik, mevcudiyete isnat eden eşitliktir. Mevcudiyete isnat eden eşitlik bozulduğunda, yeniden dengelemenin, temiz bir başlangıç yapmanın tek yolu, terazinin öbür darasından bir can kaldırmaktır.</p>
<p>Abidin Amca’nın, ‘Kürtler, CHP’den nefret eder. Bizim onlara duyduğumuz nefret, siyasi değil, tıpkı İslâm’da olduğu gibi bir nevi kısas ve kan davasıdır,’ demesi bu cümledendir. CHP, ‘devlet’in öteki adıdır; devlet hasım aşirettir.</p>
<p>Anahtar kavram, ‘mevcudiyete isnat eden eşitlik’tir. Bu eşitlik duygusunun fıtri olduğunu düşünüyorum. Bu eşitliği ortadan kaldıran, bir kurşun olabildiği gibi yoksulluk da olabilir. Eşi menendi olmayan yoksulluk. Karıştıracak bir çöp tenekesi bile olmayan yoksulluk. Bir karış paçavra bulup, edep yerlerini örtemediğim yoksulluk. Sokak köpekleri gibi, kıvrılıp can verdiren yoksulluk.</p>
<p>Kabuklaşmış bir kir örtüsü altında çırılçıplak bedenini tek bir erkek ceketiyle örten küçük oğlan çocuğuna kim dayanabilir? Hele de minicik pipisi ceketin altından üşümüş, mosmor sarkıyorsa?</p>
<p>Şiran, Yeniköy’deki yalılara yumruğunu sıkıp, sahiplerini gözünü kırpmadan öldürebileceğini söylediğinde varlığını yok eden eşitsizliğin intikamını alacağını söylüyordu.</p>
<p>Mevcudiyeti tehdit eden yoksulluğun intikamına sıvanmayanlar ya aziz mertebesine erişmiş Hıristiyanlar ya da Budistler. Kanlı canlı Orta Doğuluların harcı değildir.</p>
<p>Kendisini güvende hissedenlerin, maddi kaynakları bol olmasa da cimriliğe zorlayacak kadar az olmayanların, kayıplarını telafi edememekten korkan, güvensiz istifçiler kadar intikamcı olmayacakları doğrudur. Ama, Şiran, kahredici bir doğanın ortasında, güvensizliğin gözbebeğinde doğmuştur. Mercimek tarlada yanar. Pamuk selde boğulur. Cenazeler yığılır.</p>
<p>Ne ki, aşiret düzeni, biyolojiye aykırıdır. Hayatta kalabilme yolunda bir engeldir. Yaratıcılığı, çalışkanlığı, hesap kitabı yeterince teşvik etmediği gibi, yetenekliyi yeteneksizle bir tuttuğu için, genel düzeyi düşürür. Başka toplumlarla rekabet edebilecek seviyeyi bulmasını engeller.</p>
<p>Aşiretin düzeni, cehalet ve yoksulluk nedeniyle ortaya çıkan musibetlerden kurtulabilenlere belirli bir güven sağlar ama yoksulluğu yok edemez. Aşiretin yok oluşu bireyselliği, bireysellik serveti, servet eşitsizliği getirir.</p>
<p>Aşiretin yok olması, mensuplarının gizli kalmış üstün yeteneklerini gün ışığına çıkarırken, yaşam için rekabeti acımasızlaştırır. Paylaşıldığında kimseyi ezmeyen yoksulluğun acısını çoğaltır.</p>
<p>Aşiretin yok olması, daha yetenekli olanların daha önemli işlevleri yüklenmeleri, yüklendiklerinin karşılığı olarak artan servetten daha çok pay almaları demektir. Eşitsizlik demektir.</p>
<p>İnsanoğlunun yaradılıştan gelen farkları, farklı fırsatlarla birleşir, servet ve güç dağılımında insan yapısı farklılıklar oluşturur. Bu yapay farklılıkların kanunlara veya despotlar tarafından önlenmediği durumlarda eşitsizlikler patlama noktasına ulaşır. O noktada, yoksulların şiddete başvurmakla kaybedebilecekleri bir şey yoktur.</p>
<p>İhtilalleri izleyen kaosta, insanoğlu bir kez daha yoksullaşır. Eşitlik düşü, tecrübelerinin kaydını tutan, ansiklopedi sahibi toplumlara daha sade ve eşitlikçi dönemlerin anası olarak sızar. Eşitsizliğin ve güvensizliğin dayanılmaz noktalara vardığı dönemlerde, eşitliğini hatırladığı ve fakat yoksulluğunu unuttuğu için yücelttiği bir duruma yeniden dönmeyi ister insanoğlu. Zaman zaman, ister Gracchi’nin? Roması’nda, ister Jacobin’in Fransa’sında, ister komünistlerin Rusya’sında, servet yeniden paylaşılır, zaman zaman da ister özel mülkiyete zorla el koyarak, ister ağır vergiler yoluyla, yeniden başlamış. Yetenek piramidi yeniden kurulmuş.</p>
<p>Hangi kanunlar konursa konsun, daha yetenekli olanlar ne yapar eder, Yeniköy yalılarına yerleşirler. Aslan payını onlar kaparlar. Devleti egemenlikleri altına alır, kanunları yeniden yazmaya veya yorumlamaya koyulurlar.</p>
<p>Çok geçmez, eşitsizlik yine eski seviyesini bulur.</p>
<p>Medeniyet tarihi, sosyal organizmanın ağır ağır çarpan patlaması birbirini izler.</p>
<p>Bunu bildiğim içindir ki, çılgın sevgiler ya da şuursuz kinler tarafından hadım edilmeyi reddederim.</p>
<p>Bunu bildiğim içindir ki, kendisini dünyanın merkezi sanan eylemciyi hüzünle seyrederim.</p>
<p>Şiran’ın manzarasını hüzünle seyrederim.</p>
<p>Şiran’ın, Selahattin’in ya da Spartaküs’ün.</p>
<p>Spartaküs’ü hatırlar mısın?’</p>
<p>Rodoplu’nun Spartaküsü’nü hatırlamak ne kelime, bilmek mümkün müdür? Hiç üşenmeden başladı,</p>
<p>‘İsa’dan iki yüz yıl önce, Roma, Büyük İskender’e savaş açtı. Manisa, Bergama, Ankara, Yozgat, Çankırı, altın, gümüş, savaş tazminatları derken, muazzam bir servet edindi. Roma’nın devlet düzeni bizimkine benzer: <i>Plütokrasi.</i> Yani, baskı ve çıkar gruplarının demokrasisi, yani, <i>transfer toplumu</i>, yani devlet hazinesinden çeşitli çıkar gruplarına gittikçe artan miktarlarda fon aktarılması.</p>
<p>Transfer harcamaları, malum, kamu yatırımlarına gidecek payı azaltır, üretim düşerken ticaret ve rant artar. Çok geçmez, insanoğlu, insanoğlu olduğu için üretimi bırakır, rant peşinde koşar. Toplum, rant kollayan transfer toplumuna dönüşür. Bizdeki gibi. Roma’daki gibi.</p>
<p>İnsanlar, oturdukları yerden para kazanırlarken, endüstri olduğu yerde saydı.</p>
<p>Roma, istediği her şeyi satın alacak güçteydi. Üretime ihtiyaç duymadı. Ünlü tiyatrolarının, yollarının, köprülerinin inşa edildiği dönem, bu dönemdir. Müteahhitler, servetlerine servet kattılar, ancak, çalışıyorlardı. O kadar çok çalışıyorlardı ki Makedonya’daki gümüş madenleri gibi pek çok devlet işletmesi zarar ettiği gerekçesiyle kapatılmak zorunda bırakıldı.</p>
<p>Öte yandan bankacılar, hizmetlerini mevduata faiz ödemek, çek bozmak, müşterilerinin faturalarını üstlenmek, kredi alışverişi, yatırım yapmak ya da denetlemek işlemlerini kapsayacak şekilde genişlettiler. Tefecilik aldı, yürüdü.</p>
<p>Bilir misin? Sector, sektör, kelimesi boğazkesen demektir. ‘Borç veren’ kelimesi ile eşanlamlı kullanılıyordu.</p>
<p>Sol literatürdeki sekter kelimesinin de aslı budur.</p>
<p>Paraya gark olan egemen -sınıfların, <i>patriciiler</i>’in çelebilikten, stoacılıktan vazgeçip, lükse yönelmelerinde şaşılacak bir şey yoktu. Takılar, eşyalar, içki ve yemek yaşam biçimi oldu. Bir porsiyon istiridyenin 150 dolara müşteri bulduğu kaydedilmiştir. Boğaz lokantalarındaki fiyatlar, ne dersin?</p>
<p>Servetin bir başka tezahürü, bireysellik bilincinin gelişmesi, kişinin devletle olan ilişkilerini sorgulaması oldu. Bu eğilim, oğulları ve kadınları da etkiledi.</p>
<p>Aşk, karın doyduktan sonra gündeme geldiğinden, bir toplumda kadınların gücü servetle doğru oranda artar. Nitekim, kadınlar ayaklandılar, çeyizlerini serbestçe kullanma hakkı elde ettiler. Dahası, şehirlerin yaşanmaz hale geldiği, emperyalist savaşların sürgit bunalttığı bir dünyaya yeni çocuklar doğurmanın ne denli akılcı bir şey olduğunu sorgular hale geldiler. Kürtaj, görülmemiş boyutlara ulaştı.</p>
<p>Yaygın inancın, tersine, fuhuş da servetle birlikte çoğalır. Homoseksüellik, fuhuşun bir başka biçimiydi. O da arttı. Öyle ki, güzel bir erkek çocuğun, orta boy bir çiftlikten daha çok para ettiği bir dönem yaşandı.</p>
<p>Toprak, belirli ellerde toplandığından eski asker/çiftçilerin yerini dikili ağacı olmayan şehir proletaryası aldı. Orta sınıf ticari faaliyetini sürdürmeye, servetine servet katmaya devam etti. Herkesin para peşinde olduğu, herkesin herkesi cebindeki para ile değerlendirdiği bir dönem doğdu. Bir zamanlar onuru hayata tercih eden soylular, yeni ahlâk anlayışını benimsediler. Hediyeler, rüşvetler kabul etmeye başladılar. Patricii’ler, plebleri sokaklarda durdurup, para karşılığı oy istemekten kaçınmaz oldular.</p>
<p>Memurların zimmetlerine para geçirmeleri ve takibata uğramamaları vakayı adiyeden oldu. Çünkü, senatonun yarısı işin içindeydi.</p>
<p>Konsül Cato, diye bir ata ruhu vardır, ‘Bir vatandaşın malını çalan ömrünün geri kalanını prangalar, zincirler ama devletin malını çalan mor kadifeler, altın sırmalar içinde geçirir,’ diyordu.</p>
<p>Zümre yönetimi, oligarşi, giderek güçlendi. Bir süre sonra iki yüz konsülden yüz elli dokuzu, yirmi altı ailedendi.</p>
<p>Ve aydınlar!</p>
<p>Aydınlar bu yozlaşmayı Yunan kültürünün Roma’yı esir almasına bağladılar. Muhafazakâr Romalılar, Yunan kültür emperyalizminin edebiyatta, felsefede, sanatta söz sahibi olmasını dehşetle karşıladılar. Yunanistan hayranlarına bir de aşağılayıcı isim takmışlardı: Grekuli, Yunancık!</p>
<p>Önce köleler ayaklandı. Bağımsız işçiler katıldılar. Askeri birlikler çağrıldı, ayaklanma bastırıldı. Elebaşları çarmıha gerildi.</p>
<p>Bir daha denediler. Yedi bin kadarı yakalandı, madenlerde çalışmaya mahkûm edildiler. Derken, ‘Birinci Hizmetkârlar Savaşı’, Sicilya’da patladı. Yetmiş bin, tam sekiz yıl süreyle, deniz ambargosu nedeniyle açlıktan kırılıncaya kadar adaya hâkim oldular. Sadece Sinuesa’da, dört bin köle asıldı.</p>
<p>Ve tabii, reform gayretleri.</p>
<p>Toprak reformu ile başladılar. O pek fena gitmedi ama Gracchus bir de Bergama Kralı, Üçüncü Attalus’un mülklerini satıp, elde edilecek gelirin çiftçilere işletme sermayesi olarak dağıtılmasını isteyince kızılca kıyamet koptu. Başına vurup, öldürdüler.</p>
<p>Yerine kardeşi geldi. İyi bir sosyal demokrattı. Toprak reformu vaat ederek köylüleri, ücretsiz üniforma vaat ederek askerleri, ucuz ekmek vaat ederek kent proletaryasını, yeni koloniler vaat ederek işadamlarını yanına aldı. Ama, bir yanlış yaptı: Romalı olmayanlara vatandaşlık hakkı tanımaya kalktı. Bunun Türkiye’deki telmihini anlarsın.</p>
<p>Kent proletaryası, Gracchus’a yüz çevirdi. Kısa vadeli çıkarlarını uzun vadeli çıkarlarına tercih etmişlerdi. Bir süre sonra onlardan da oldular. Çünkü, akıllı senatörler, toprak reformu ile dağıtılan toprakların satılmaması maddesini iptal etmişlerdi ve borç batağındaki köylüler deli gibi satmaya başladılar. Plebler, her şeylerini kaybettiler. Yoksulların durumu daha da kötüledi.</p>
<p>Dünyanın her yerinde, her dönemde olan oldu. Yorgun Romalılar, sadık bir ordunun desteklediği, sevilen bir diktatörün yönetimini, oligarşinin sömürdüğü özelliklerden çok daha cazip buldular. Sezar’ın amcası, General Marius başa geldi. O da olmadı çünkü örfi idare gibi ihtilalci yöntemler onaylanmadı. Roma vatandaşlarının ayrıcalıklarını isteyen diğer İtalyan şehirleri ayaklandılar. Anlıyor musun, onların da DDKO’ları vardı.</p>
<p>İç savaş, 300.000 kişinin ölümü ile sonuçlandı. Bittiğinde, Orta İtalya bir harabe haline gelmişti. </p>
<p>Koşullar, diktatörlüğe zemin hazırladı. Boşluğu, önce Sulla, sonra da Sezar doldurdu. İzleyen on yedi yıl, egemen sınıflarla politikacıların küplerini doldurdukları dönem oldu. Sadece General Pompey’in bugünkü değerle 25,5 milyon dolar serveti olduğu kayıtlarla sabittir.</p>
<p>Roma, başladığı yere döndü.</p>
<p>Tiyatrolar, arenalar gösterilerle doldu taştı. Zenginler, davet verir gibi ‘gösteri’ verdiler. (Bakalım, bizimkiler ne zaman akıl edecekler?) Sezar’ın verdiği bir gösteriden, bir günde tam 10,000 gladyatör, bir başkasından 400 aslan rol aldı.</p>
<p>Fuhuş, ‘umumhane sahipleri meslek birliği’ oylarının önem kazanacağı kadar arttı. Zengin kadınların hemen hepsi, en az bir kez boşanmışlardı. Erkeklerde yasal evlilik bağına girmektense, odalık ve kölelerle yaşamayı yeğleyenler çoğaldı.</p>
<p>Kapra’daki gladyatörler okulunda, arenalarda birbirlerini ya da vahşi hayvanları öldürmek için eğitilen kölelerden kaçmayı başaran 78 tanesinin lideriydi, Spartaküs. Bizim buralardandı. Topuz gibi bir Trakyalı.</p>
<p>Kısa zamanda 120,000 kişi toplandı. Ordusunu İtalyan çizmesi boyunca yürütüp, Afrika’ya geçirmeyi planlıyordu ama disiplinsiz askerleri yağmayı yeğlediklerinden, yol bitmek bilmedi. Sonunda, elinde kılıcı, düşman askerlerinin ortasına daldı. Lime lime oluncaya kadar dövüştü. Öyle ki, muharebe sona erdiğinde, cesedi teşhis edilemedi.</p>
<p>Onun kasr’ı neredeydi? Malkara’da mı? Çerkezköy’de mi? Annesinin haberi oldu mu? Çığlıkları üzüm bağlarını titretti mi?</p>
<p>Ya zavallı hemşerim? Roma ordularını görünce, haki görmüş Şiran gibi bembeyaz mı oldu?’</p>
<p>Rodoplu sustuğunda yüreğimi derin bir bozgun düşüncesinin sardığını itiraf etmek zorundayım. Spartaküs, ete kemiğe bürünmüş gibiydi. Bu noktada, Kurtuluş Ortaokulu Müdürü’nün oğlu bana düşen, onunla ne tür bir ilişkim olduğunu sorgulamaktı.</p>
<p>Ona kızıp kızmadığını da bilmiyorum.</p>
<p>‘Bu kadar serinkanlı olabilir misin? Bunca olayın, acının ortasında, bu kadar serinkanlı olabilir misin?’</p>
<p>‘Hayır, hayır! Serinkanlı değilim! Ama sana söyledim, ben haddimi bilmeye çalışırım.’</p>
<p>‘Beni, inançlarımı ve eylemlerimi budala yerine koyuyorsun!’</p>
<p>‘Biliyorum,’ diye içine çekti, ‘Pek muhtemeldir ki; Mahir’in ölümünü düşünüyor, Spartaküs’ün hikâyesi onun ölümünden bir şeyler götürüyor, biricik, yegâne olmasını önlüyor duygusuna kapılıyorsun. Öyle değil. İnsanlığın ortak hüznünü terennüm ediyorum.</p>
<p>Samanyolu galaksisinin, güneş sisteminin kokuşan bir gezegeni üzerindeki serüveniniz buysa, diyorum, öyleyse, diyorum, biz kendimiz de lime lime olmadan önce mirasımızı toparlayıp çocuklarımıza sunalım.’</p>
<p>Kendimi beğenmişlik etmek istemiyorum, ama bana öyle gelir ki, Rodoplu yazmaya bu noktada karar verdi. </p>
</body>
</html>