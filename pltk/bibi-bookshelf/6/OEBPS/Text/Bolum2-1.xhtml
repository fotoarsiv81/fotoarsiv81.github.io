<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h1 id="TOC_2_0"><b>O BİR MÜSLÜMAN SOLCU!</b></h1>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<p>&#160;</p>
<h2 id="TOC_2_1"><b>I</b></h2>
<p>&#160;</p>
<p><b>Gerçi burada, Türkiye devleti nezdinde, Kürt haklarını elde etmek için kurduğumuz örgütlerle bir şey elde edemedik, ama muhakkak orada, Allah nezdinde, Kürt mazlumları için kuracağımız bir dernekte Allah bize ve Kürtlere yardımcı olacaktır.</b></p>
<p style="text-align: right"><b><i>Musa Anter, 1991</i></b></p>
<p>&#160;</p>
<p>Ben, Günay Rodoplu’yu, Şiran Ören’den dolayı tanıdım.</p>
<p>1974 affıyla dışarı çıktığımda, uzatmalı bir hukuk öğrencisiydim. Spartaküs Komünü dağılmıştı. Annem, ben içerdeyken vefat etmiş, babam, yeniden (Faik Sabri Bey’in baldızı ile) evlenmişti. Annemin ölümünün benim yüzümden olduğu söyleniyordu. Ziyaretine gittiğim babaannem beni tanımadı. Bunamıştı.</p>
<p>Ankara’da, benim vasıflarımda birisinin iş bulması hemen hemen olanaksızdı. Taşı toprağı altın İstanbul’un daha kolay olacağını düşündüm. Elimdeki son birkaç kuruşu Şükrü Efendi’nin eşine (o, 1968’de öldü) verdim. Kaydımı, İstanbul Hukuk’a naklettim. 1975 yılının Ekim ayında Payitaht’a avdet ettim. </p>
<p>Şiran da Hukuk’taydı. Öğrencisiydi diyemiyorum, çünkü uzun yıllar sadece kayıt tazelemekle yetinmek zorunda kaldı. Fakültenin sevimsiz koridorlarında karşılaştığımızda, yine böyle bir işlem peşindeydi.</p>
<p>‘Waaa! Ömercim!’ diye karşıladı beni. Gördüğüne içtenlikle sevinmişti,</p>
<p>‘Merhaba, yav! Ne zaman geldin?’ Sarıldık.</p>
<p>Ufak bir işi kaldığını, onu bitirince yazıhanesine gitmemizi önerdi. Kabul ettim. Şunu hemen söylemeliyim; mahkûmiyetimden sonra benim çevremde kimse kalmadı. THKP’ciler olsun, THKO’cular olsun, bana belli bir mesafede durdular. Kimsenin kimseye yardım edecek imkânının olmadığı söylenebilir belki, ama ben özenle kaçındıkları duygusunu muhafaza ediyorum. Buna karşın, Şiran kollarını açtı.</p>
<p>‘Yazıhane, Aksaray’da,’ dedi, ‘İlan alıyorum, bir dergi var.’</p>
<p>Günay’ın roman notlarını hatırlayacaksınız: <i>‘İstanbul’un köhne bir semtinde, altı içkili lokanta, üstü devrimci lokali</i> (DDKO İstanbul Şubesi demek istiyor) <i>iki buçuk odalı yazıhanesinde, kapitone plastik sırtlığı, Vezüv gaz sobası, tezgâhsız mutfağın yere zorladığı piknik tüpünün üstünde kaynayan çay, ‘kir göstermesin’ rengindeki</i> (kahverengi, geniş aralıklı tül) <i>perdelerin pisliğini saklayamadığı camlar, komşu kebapçının komisini bekleyen eti yenmiş, sumaklı soğanı kalmış dev madeni tabakların üstünde dilenen hamamböcekleri gibi, taşra kökenli karanlık komisyonculara atfedilen görsel unsurların -Atatürk resmi hariç!- hepsi vardı,’ diye yazmıştı.</i> Ve aynen böyleydi.</p>
<p>Yığma bina, ana cadde ile kesişen bir sokağın başında üçgen bir arsanın üzerine kurulmuş olduğu için Şiran’ın odası yamuktu. Masası köşeleme yerleştirilmişti. Etrafında birkaç tane oturağı plastik kaplı demir sandalye vardı. Biz içeri girdiğimizde, Binali oradaydı,</p>
<p>‘Neredesin, patron?’ diye doğruldu, ‘Saatler vardır, seni beklemişem. Apo gelmiş gitmiştir.’</p>
<p>Şiran, yakınmaya aldırmadı, yerine geçti, cebinden yüklüce bir anahtarlık çıkardı, üst çekmeceyi açtı, sarı toz bezini aldı. Aksaray minibüslerinin kına rengi tozunu önce döner sandalyesinden sonra da masasından silmeye koyuldu.</p>
<p><i>‘Harran toprağının rengindeydi Binali’nin yüzü. Hollywood’un en bağnaz Musevi yönetmeninin Filistinli ‘terörist’lere bile yakıştırmayacağı kanlı gözlerini’</i> dikti,</p>
<p>‘Merhaba,’ dedi, omuzları kısık, başı, ensesini kolluyormuş gibi ileride,</p>
<p>‘Hoş gelmişsen, abi.’</p>
<p>‘Merhaba!’ Kendisini takdim etmedi, ben de sormadım. Şiran, masasıyla (bir masa takvimi, portakal rengi plastikten o zamanlar pek yaygın olan kurşunkalem ve ataş kutusu, her sümen alana satılan ve dörtgen bir mermer parçasına saplı, (asla çalışmayan!) çifte dolmakalemlik, Şiran’ın ilân ajansının -Merhe Reklâm- adını yazdırdığı ucuz, beyaz plastik kül tablalarıyla uğraşıyordu,</p>
<p>‘Yusuf, bize çay getir,’ diye bağırdı.</p>
<p>Yusuf, mutfakta olmalıydı,</p>
<p>‘Geliyor, Şiran Abi!’</p>
<p>Binali’ye döndü,</p>
<p>‘Zekiye’nin nikâh çiçeğini yaptırdın mı?’ diye sordu, başka bir şey de ima ediyormuş gibi gülüyordu,</p>
<p>‘Hee!’ dedi, Binali de gülerek, <i>inatla fırçalanmayan dişleri, kazınmayan sakalı, değiştirmemekte direndiği lehçeyi, bir yöreye, bir sınıfa atfetmemek mümkün değildi,</i> ‘Sarı, kırmızı, beyaz güller almişem, böyle boyum kadardır. Yeşil yapraklar da koymuşem.’</p>
<p>Şiran da gülüyordu,</p>
<p>‘Şerit buldun mu?’</p>
<p>‘Ere! Sarı, kırmızı, beyaz, yeşil.’</p>
<p>Kürtleri, mesajı alacak kadar tanıyordum, ben de güldüm.</p>
<p>‘Sen Kürdistan bayrağını bilirsen, he mi?’</p>
<p>‘Bilirim,’ dedim.</p>
<p>Beyaz, barışı; kırmızı, kan ve ihtilali; yeşil, Mezopotamya ve Kürdistan’ın bereketini; sarı da güneşi simgeliyor diye biliyordum. Sarı, aynı zamanda güneş demekti ve Kürdistan’ın ‘milli dini’ dedikleri Zerdüştlükten geliyordu.</p>
<p>‘Biz daha barıştan ümit kesmedik. Değil mi, patron?’ Binali’nin, aksanını değiştirdiğini fark ettim. Zamanla, Kürt aksanını bilerek isteyerek kullandığını anlayacaktım. Az önce söylemek istediği de, kendi benimsediği bayrağın Mehebad Kürt Cumhuriyeti’nden önceki bayrak olduğuydu. Mehebad’ın kullandığı bayrakta beyaz yoktu. ‘Kürtler asırlarca barıştan bir fayda görmeyince, bayraklarından barışı ifade eden beyazı çıkarttılar,’ deniyordu.</p>
<p>Şiran, buna cevap vermedi. Orta çekmeceden çıkarttığı defteri inceliyordu.</p>
<p>‘Kaç kişi çıktı?’ diye sordu.</p>
<p>‘Orda yazîr,’ dedi Binali, hafifçe doğrularak. Şiran’ın az önce çıkardığı bakkal defterini işaret ediyordu.</p>
<p>Şiran, bir süre daha baktı. O arada çay geldi,</p>
<p>‘Merhaba!’ dedi Yusuf, çayları dağıtırken. O da Binali gibi, hafifçe öne eğilerek yürüyordu. Bana, ağalarına hizmet eden köylülerin duruşlarını hatırlattılar.</p>
<p>‘Tahsilat yaptınız mı?’</p>
<p>‘He,’ dedi Binali, yine. ‘Apo, almıştır.’</p>
<p>‘Hüseyin Beylerin faturası gitti mi?’</p>
<p>Binali, yumruk yaptığı elini alnına vurdu,</p>
<p>‘Billah, unutmuşam abi! Faturayı da unutmuşam, senetleri de!’ Kalkacakmış gibi davrandı,</p>
<p>Şiran, saatine baktı,</p>
<p>‘Banka kapandı,’ dedi.</p>
<p>‘Billah yarın yaparam.’</p>
<p>‘Yusuf halleder.’</p>
<p>Binali, boynunu büktü, gözlerini devirdi, </p>
<p>‘He.’</p>
<p>Elini ceketinin cebine attı, plastik bir portföy çıkardı. Senetlerle, faturayı buldu, Şiran’ın önüne koydu. Şiran, buruşmuş kâğıtları elleriyle düzeltmeye çalıştı.</p>
<p>‘Sana çanta da aldık, oğlum,’ diye güldü. ‘Nerde çantan?’</p>
<p>Binali’nin üstünde giyilmekten incelmiş, koyu renk şekilsiz bir ceket, kahverengi çizgili pantolonu vardı. Ütü yüzü görmediği gibi, kirliydi de. Buna karşın, el örgüsü yeleğinin boynundan görünen ütüsüz gömleğinin temizliği dikkatimi çekti,</p>
<p>‘Şeyho aldı,’ dedi Binali, sağlıksız dişleri gösteren bir tebessümle, ‘Çanta Şeyho’ya yakışır, he mi?’</p>
<p>Şiran, yine güldü. Derken kapı çalındı,</p>
<p>‘Yusuf, kapıya bak!’</p>
<p>İki kız girdi. Çok şaşırtıcıydılar! Çok gençtiler ve yüzlerindeki görmüş geçirmiş ifade çok şaşırtıcıydı. Uzun boylusu, adı Filiz’di, girdi, elindekileri Şiran’ın masasının üstüne gürültüyle bıraktı, kendisini en yakın sandalyeye attı,</p>
<p>‘Öldüm be! Yusuf, çayın var mı?’</p>
<p>Üzerinde blucin ve tişört üstüne giydiği hırka vardı. Hırkasını koparır gibi çıkardı,</p>
<p>‘Terden yapış yapış oldum!’</p>
<p>Kollarını havaya kaldırdı, koltuk altlarını kokladı. Eğildi, heybesinden bir deodorant buldu. Tişörtünün yakasından içeri soktu, koltuk altlarına sıktı. Sandalyenin üstünde geriye kaykıldı, bacaklarını açtı. Uzandı, Şiran’ın masasının üzerine attığı dergilerden birini aldı, yelpazelenmeye koyuldu,</p>
<p>‘Yusuf, çay!’ diye bağırdı yine.</p>
<p>Şiran’a baktım, yüzünde yumuşak bir tebessüm, kızı seyrediyordu. Öteki kız, siyah kıvırcık saçlı, tombul olanı, daha bir kadınsıydı. O da boncuk boncuk terlemişti. O da elindekileri bıraktı, Filiz’in yanındaki sandalyeye çöker gibi oturdu,</p>
<p>‘Sigaran kaldı mı?’</p>
<p>‘Var,’ dedi tombul kız, çantasını açtı: Marlboro. Sigara içiyor olmasını, hele de Marlboro paketini adamakıllı yadırgadım. Çünkü, o zamanlar hem çok pahalı hem de karaborsaydı.</p>
<p>Şiran, yerleşmelerini bekler gibiydi.</p>
<p>‘Nereyi yaptınız bugün?’</p>
<p>‘Şehzadebaşı,’ dedi Filiz, ‘Otuz dokuz dergi, yedi abone.’</p>
<p>‘Aferin, kız!’ Sevinmişti.</p>
<p>‘Bu benden daha iyi sattı,’ dedi Filiz, arkadaşını işaretle, ‘Kırk yedi dergi. Ama abonesi az.’</p>
<p>‘Üç tane,’ dedi Nimet.</p>
<p>Şiran bana döndü,</p>
<p>‘Arkadaşlar, pazarlama elemanları,’ diye açıkladı, ‘Bizim dergiyi pazarlıyorlar.’ Göreyim diye uzatmaya davrandı, elini attığı nüsha kirliydi.</p>
<p>‘Çantalarınızı neden kullanmıyorsunuz? Size çanta aldık, değil mi?’</p>
<p>‘Ağır oluyor, Şiran Bey,’ dedi tombul kız, ‘Kendimizi zor taşıyoruz.’</p>
<p>‘Ağır mı? Plastik değil mi onlar? Yusuf oradan bir çanta getir!’</p>
<p>‘Dibinde bir tahta mı vardır, nedir? Ağır.’</p>
<p>‘Tahtayı çıkaralım.’</p>
<p>‘Buyur, abi!’ Yusuf, kırmızı bir çanta getirdi, üzerinde ‘Sağlık ve Aile’ yazıyordu. Şiran, çantayı yoklamaya başladı. Ben uzattığı dergiye baktım.</p>
<p>Üçüncü hamur, tipo baskı, tek forma bir dergiydi. Sağlık ve Aile. Günay’ın anlattığı gibi, başta Erdal Atabek olmak üzere, Türkiye’nin ilerici doktorlarının bir buçuk-iki sayfalık yazılarından oluşmuştu. Yazıların başını doktorların vesikalık resimleri süslüyordu. Satır aralarına devrimci sloganlar yerleştirilmişti. Mesela, </p>
<p>‘Vitaminler’ başlıklı bir makale vardı;</p>
<p><b>‘Vitaminler, vücudumuzun düzenli çalışmasını kolaylaştırırlar. Bir tanesi bile olmasa, bizim karmaşık iç motorumuz hemen aşınma, yıpranma belirtileri gösterir. Buna karşın, vitamin almamız gerekliliği tartışmasız da olsa, ne kadar ihtiyacımız olduğu ve yüksek dozlarda vitaminlerin kısırlık, kanser, yüz sivilceleri gibi çeşitli hastalıklara ne gibi etki yaptığı konusunda büyük tartışmalar var. Bu tartışmaların çoğu, Amerika’da yılda vitaminlerden tahminen 1,5 milyar dolar kazanan uluslararası ilaç tekelleri tarafından alevlendiriliyor. Kuşkusuz, satışların artması tekellerin ve onların yerli işbirlikçilerinin işlerine geliyor. Acaba, ilaç tekellerinin öne sürdükleri gibi, fazladan vitamin almaya ihtiyacımız var mı? Gerçek şudur ki, dengeli, sağlıklı, meyve ve sebze içeren gıdalarla beslenenlerin, fazladan vitamin gereksinimi yoktur. Ancak, Türkiye gibi çarpık kapitalizmin ve sömürü düzeninin yerleşik olduğu ülkelerde, işçi sınıfının dengeli beslenmesi mümkün olmadığı gibi, çoğu kez gizli açlık vardır...’</b></p>
<p>‘Dağıtıma vermiyor musun?’</p>
<p>‘Elden satıyoruz,’ dedi Şiran, ‘Abone ya da tek tek. İstanbul’da arkadaşlar satıyor.’</p>
<p>‘Şiran Abi, havalar bozmadan yine bir Trakya yapsak diyorum.’</p>
<p>‘İyi olur. Bu hafta sonu gidelim.’</p>
<p>‘Hafta sonu iyi olmuyor, Şiran Abi. İşyerleri kapalı oluyor. Evlerde iyi satış yapılmıyor.’</p>
<p>‘Doğru,’ dedi, Şiran, ‘O zaman perşembe akşamından gidelim.’</p>
<p>‘Perşembe akşamı olmaz,’ dedi Filiz, bu defa da çiklet çiğniyordu, ‘Türkân’ın nişanı var.’</p>
<p>‘Waa! Türkân nişan mı oluyor? Ali ile mi?’</p>
<p>‘Ali ile. Geçen hafta istemişler.’</p>
<p>‘Küstüm ondan,’ dedi Şiran, ‘Haber etmedi.’</p>
<p>Benim aklım dergideydi,</p>
<p>‘Kolay satılıyor mu?’</p>
<p>‘Eleman iyi ise, kolay,’ dedi Şiran, kızlardan yana bakarak.</p>
<p>Yoksul görünüyorlardı. Yoksul ve sert. Gecekondu, kenar mahalle.</p>
<p>‘Anadolu’da daha iyi,’ dedi Filiz. ‘Küçük yerlerde çarşının bir ucundan giriyor, öteki ucundan çıkıyorsun. Geçen yıl Şarköy’de bir günde kırk iki abone yaptım.’</p>
<p>‘Nereden aklına geldi pazarlamacılık yapmak?’</p>
<p>‘On beş yaşımdan beri yaparım,’ omzunu silkti, ‘Önceleri baharat satardım. Sonra Şiran Bey, gel bende çalış dedi. Dört sene oldu.’</p>
<p>Kıza daha dikkatli baktım. Evden eve satışın çok zor bir iş olduğunu düşünüyordum.</p>
<p>‘Satın almayan olmaz mı?’</p>
<p>‘Olmaz olur mu? İnsanın yüzüne kapıyı kapatırlar. Kimisi de başından savmak için alır. Değil mi, Şiran Abi? Ama, adamını anlarsan, kolay.’</p>
<p>‘Mehmet’i gören var mı? Üç haftadır uğramıyor. Dergiler de onda kaldı.’</p>
<p>‘Ben gördüm,’ dedi tombul kız, ‘O, Glorier’de başlamış, İngilizce ansiklopedi satacakmış.’</p>
<p>‘Üçkâğıtçı!’ dedi, Şiran, ‘Görürsen söyle, hadi paradan vazgeçtik, bizim dergileri getirsin.’</p>
<p>O gün akşama kadar bir düzine pazarlamacı geldi. Hepsi, 18-25 yaş arasında gençlerdi. Hepsi, tam gün çalışıyordu.</p>
<p>‘Prim,’ dedi Şiran, ‘Satış üstünden prim alırlar.’</p>
<p>Sigorta, iş güvencesi elbette söz konusu değildi.</p>
<p>‘Eskiden satışlar daha iyiydi,’ diye açıkladı, ‘Şimdi rakiplerimiz var.’</p>
<p>On dokuz yaşından beri bu işi yapıyordu.</p>
<p>‘Nesrin diye bir pazarlamacı kadın vardı,’ diye anlattı, </p>
<p>‘İşi çok iyi biliyordu. İstanbul’a ilk geldiğimde, onun yanında çalıştım. Sonra ayrıldım, kendim dergi çıkartmaya başladım.’</p>
<p>‘Kazandırıyor mu, bari?’nin cevabını kapıdaki Mercedes (zamanla Zuhuratbaba’da bir daire aldığını da öğrendim) verdi. Eski model, hantal bir Mercedes’ti, ama Mercedes’ti.</p>
<p>‘Bunu satıp bir Volkswagen alacağım,’ dedi Şiran, ‘Çok benzin yakıyor.’</p>
<p>Sağlık ve Aile’nin yirmi beş bin abonesi vardı ki, ne Çark Başak ne Emek hatta ne de Yön, böyle bir rakamı hayal dahi edemezlerdi! Etkilenmeyecek gibi değildi, Şiran’a yeni bir gözle baktım.</p>
<p>Samatya’ya, evlerine gidiyorduk. Ağa oğluydu, yemek yemeden bırakmayacaktı.</p>
<p>Apartmanların önüne dev kamyonların park ettiği, kalorifer kömürlerinin caddenin yarısını kapladığı, minibüs güzergâhı bir caddenin beş katlı apartmanlarından birisinin Marmara’yı gören en üst dairesinde oturuyorlardı. Ankara’nın memur apartmanlarına benzer, asansörsüz, mozaik zeminli, ucuz bir binaydı. Şu farkla ki, adamakıllı bakımsızdı - mesela, tırabzanın demirleri yerinden çıkmıştı, tehlikeli bir biçimde sallanıyordu. Kapıcısız apartmanların hemen hepsinde olduğu gibi, insanı, kömür, çöp tenekeleri ve toz karşılıyordu.</p>
<p>Şiran, yüklü anahtarlığını çıkardı, her boyda düzinelerce ayakkabı ve terliğin arasından dar bir koridora girdik.</p>
<p>Şiran soldaki kapıyı açarken, seslendi,</p>
<p>‘Çiçek, Feride! Terlik getirin!’</p>
<p>Aynı anda, salon olduğunu gördüğüm odada bir kaynaşma oldu, ardından bir bebek ağlaması duyuldu.</p>
<p>‘Şiran Abi, hoş geldin!’ dedi, bir kadın sesi. Şiran başını içeri uzattı, terliksiz olduğumuz için içeri giremiyorduk,</p>
<p>‘Wa, Vildan! Sen ne zaman geldin?’</p>
<p>‘Sabah geldik, Şiran Abi.’</p>
<p>O sırada, koridorun ucundan telâşla gelen on iki-on üç yaşlarında bir kız çocuğu terlik denkleştirmeye çalıştı, bulamadı,</p>
<p>‘Feride, terlikler nerde?’ diye bağırdı. Nedense, cevap beklemeyen bir çağrı gibi geldi bana. Nitekim, ses gelmeyince, sokak kapısını açtı, oradaki yığından seçmeye çabaladı. Bu defa da Şiran bağırdı,</p>
<p>‘Feride!’</p>
<p>Şiran’ın sesine isimlerinin Ayten ve Aynur olduğunu sonradan öğrendiğim kız kardeşleri çıktılar. Beş kişi kapıya yığıldık.</p>
<p>‘Terlik mi yok, Şiran Abi? Al, benimkileri giy.’</p>
<p>O arada, elinde bir delikli kepçe, Feride de geldi, bir baştan bir başa güldü,</p>
<p>‘Geldim abi!’</p>
<p>Hali öyle sevimliydi ki, Şiran da güldü,</p>
<p>‘Ulan, üçkâğıtçı! Nan çe heye? Ne pişiriyorsun?’ </p>
<p>‘Patates kızartıyorum, Şiran Abi.’</p>
<p>Derken, bir patırtı, bir haykırma ardından bir haykırma daha duyuldu.</p>
<p>‘Rana ağlıyor.’ Aynur, yüzünü bıkmış usanmış gibi ekşitti.</p>
<p>‘Hozan’la kavga etmişlerdir,’ dedi Vildan, ‘Ayten, git bir bak, gene ne oldu.’</p>
<p>Herkes birden bağırıyor gibiydi ama Şiran sanki hiç duymuyordu. Feride’ye döndü,</p>
<p>‘Et var mı?’ Cebine uzandı, ‘Onu bırak git, kasaptan et al.’ </p>
<p>Çiçek’le aynı yaşta gibiydiler. Ondan farklı olarak, Feride açık renk bir çocuktu. Bal rengi gözleri pek güzeldi. Saçlarını savuruşundan güzelliğinin farkında olduğunu anladım.</p>
<p>‘Çiçek alsın, Şiran Abi,’ diye nazlandı, ‘Benim mutfakta işim var.’ </p>
<p>Çiçek, bu arada terlikleri ayağımızın dibine koydu.</p>
<p>‘Sağ ol!’</p>
<p>Kısa bir ‘Bir şey değil!’ dedi, ağabeyine döndü, ‘Bana ver, Şiran Abi, ben alırım. Ne istiyorsun?’</p>
<p>‘Ferit, maleye?’</p>
<p>‘Okulda,’ dedi Çiçek ve ısrar etti. ‘Ben alırım. Kıyma mı alayım, kuşbaşı mı? Kıyma alayım, kavurma geldi.’</p>
<p>‘Kıyma al, anam güveç yapsın. Patlıcan, biber var mı?’ </p>
<p>‘Hımmm,’ düşünür gibi yaptı, sonra ‘Yok,’ dedi, ‘En son öğlen kızarttık, bitti.’ Bir yandan da ayakkabılarını giyiyordu.</p>
<p>‘Here tatlı bistıne.’</p>
<p>‘Ne tatlısı?’</p>
<p>‘Saray burması. Seyran’dan al, ha!’</p>
<p>‘Tamam, Şiran Abi. Rana’ya çiklet alayım mı?’</p>
<p>Şiran güldü,</p>
<p>‘Al. Kendinize de al!’</p>
<p>Çiçek fırladı, arkasından bağırdı,</p>
<p>‘Bir de küçük rakı al. Bawe görmesin, ha!’</p>
<p>‘Tamam, Şiran Abi!’</p>
<p>Caddeye bakan salon, büyükçe bir dikdörtgendi. Yerde bayrak kırmızısı bir halı seriliydi. Duvarlar boyunca yerleştirilen ağır koltukların tahta akşamı işlemeliydi. Dikdörtgenin kısa ucunda duvara dayalı büyük bir büfe, onun önünde yemek masası vardı. Bir ağa evi için oldukça mütevazı sayılır, diye düşündüğümü hatırlıyorum.</p>
<p>İçeri girdiğimizde, Vildan oradaydı, kucağındaki bebeğini sallıyordu. <i>Akçapakça bir Egeli, daha doğrusu Girit göçmeni, diye anlatmıştı Günay. Suat’ın sınıf arkadaşı ve devrimcilik heyecanlı bir hırsız polis oyunu niteliğini koruduğu sürece devrimciydi, Vildan. Devrimciydi, yani, türküler söyledi, kocasının anadilini öğrenmeye çalıştı, çocuklarına Kürt isimleri (Hozan ve Baran) takmanın saygınlığını -saygındı çünkü düzeni alenen protesto ediyordu- yaşadı. Dil bilmez kaynanası, belki de oğlunu profesyonel devrimcilikten vazgeçirebileceğini umduğu için baştacı etti, Vildan’ı. Çocuğu yaşındaki görümceleri sobasını yaktılar, çayını demlediler, bebelerine dadılık ettiler.</i></p>
<p>‘Hozan çok yaramaz be, Şiran Abi,’ diye yakındı Vildan, ‘Sabahtan beri Rana ile saç saça baş başa kavga ediyorlar. Rana, onu kıskanıyor.’</p>
<p>‘Yenge, sen onu bana ver de, Hozan’a git! Ben ikisini ayıramıyorum!’</p>
<p>Bu, canından bezmiş gibi görünen Aynur’du.</p>
<p>Vildan, bebeği uzattı, salonun hole bakan ikinci kapısından çıktı. Hemen arkasından, beş-altı yaşlarında incecik bir kız çocuğu odaya daldı, kendisini yere attı, tepine tepine bağırmaya koyuldu. Onun arkasından Ayten koştu,</p>
<p>‘Sus, bak susmazsan Şiran Abi dövecek!’</p>
<p>Çocuk, büsbütün bağırmaya başladı.</p>
<p>‘Bu en küçüğümüz,’ dedi Şiran. Etrafına bakındı,</p>
<p>‘Balkonda oturalım mı?’</p>
<p>Salonun ikinci kapısı, başka bir yemek masasının durduğu hole açılıyordu. Ayrıca, bir sedirle iki de koltuk vardı. Şiran’ın annesi olduğunu tahmin ettiğim elli yaşlarında bir kadın, bizi görünce ayaklarında salladığı bebeği kucağına aldı, mahcup olmuşmuş gibi gülümsedi, dizlerini ovuşturdu. Üst dişlerinin tamamının altın olduğunu gördüm. Tanıştırmak gibi bir âdetleri olmadığını biliyordum, yürüdüm elini öptüm. O da beni öptü.</p>
<p>‘Bawemê malêye?’ diye sordu Şiran.</p>
<p>‘Çu bazarı,’ dedi annesi, yemenisini düzenleyerek.</p>
<p>‘Apo hat?’</p>
<p>‘Na. Jina berite malêye.’</p>
<p>Hiç Türkçe bilmiyordu.</p>
<p>Daire, salon caddeyi; mutfak, hol ve yatak odalarından biri denizi görecek şekilde konumlanmıştı. Balkona, mutfaktan geçiliyordu. Holden açılan bir kapı da vardı ama önüne sedir geldiği için kullanılmıyordu. Evin bu bölümü salondan da mütevazı, hatta yoksul görünümlüydü. Şiran, mutfağa yöneldi.</p>
<p>‘Lawo,’ dedi annesi, ‘av hazıre, Duxazi serêxu bişu.’</p>
<p>‘Banyo sıcakmış, yemekten önce başını yıkamak ister misin?’</p>
<p>Şaşırtıcı bir soruydu. Başını yıkamaktan kastın, bütünüyle yıkanmak olduğunu sonra anlayacaktım. Şiran, bana banyo sunuyordu.</p>
<p>‘Yok, sağ ol.’ <i>Etraf kadın dolu</i>, diye <i>italik</i>’lemiş olmalıyım.</p>
<p>Mutfak, adamakıllı küçüktü, sırtını dönmüş kızartma yapan Feride’nin arkasından zor geçtik,</p>
<p>‘Sen çok şişmanladın!’ diye takıldı Şiran.</p>
<p>Yalnız tombul küçük kızların kızarabileceği gibi kızardı çocuk,</p>
<p>‘Amaaan!’</p>
<p>Balkona çıktık. Kilim kaplı bir kerevetin üstüne oturduk,</p>
<p>‘Feride! Kırlent getir!’</p>
<p>‘Tamam, Şiran Abi.’</p>
<p>‘Aynur’a söyle, gelsin bize domates kessin.’</p>
<p>‘Tamam abi,’ dedi ve bağırdı Feride, ‘Aynur Abla! Şiran Abim seni istiyor!’</p>
<p>Herkesin bir işi var gibiydi; Aynur ile anne, bebek bakıyorlardı; Vildan, Hozan’ı, Ayten, Rana’yı susturmaya çalışıyordu. Feride yemek yapıyordu. Şiran, hizmet için daha çok bekleyecekmiş gibi görünürken, Suphi geldi.</p>
<p>(Bu aşamada, Memduh ve Hayriye Ören’in on çocuğu olduğunu söylemeliyim: Şiran, Apo, Suat, Suphi, Ayten, Aynur, Ferit, Çiçek, Feride ve Rana. Apo, Nalan ile, Suat, Vildan ile evliydi. Apo’nun çocuğu yoktu; Suat’ın, Hozan ve Baran isimli iki oğlu vardı. Benim tanıdığım dönemde, iki yatak odası, bir salon ve holden ibaret bu dairede hep birlikte yaşıyorlardı. Apo ile Nalan’ın, hemen bitişikte bir yatak odası, mutfak, banyonun açıldığı ufacık bir holden ibaret, 25-30 metrekarelik bir evleri vardı ama oraya ancak yatmadan yatmaya gidiliyordu. Hatırlayabildiğim kadarıyla, büyük oda, babanın odasıydı. İki kişilik yatak oradaydı. Küçük yatak odasında tek kişilik iki karyola vardı. Araya bir döşek atılıyor, Vildan da dahil olmak üzere, kızlar ve çocuklar orada uyuyorlardı. Erkeklerin, döşekleri salona seriliyordu. Kadın misafir olduğunda, ki hemen her zaman vardı, küçük kızlar abileri ile birlikte yatarlardı. Örenlerde dikkatimi çeken şeylerden birisi, benim bildiğim anlamda kaç-göç olmamasıdır. Delikanlıların yengelerinin yanında rahatça soyunduklarına çok şahit oldum. Oysa, kızlara ait iç çamaşırı gibi mahrem sayılabilecek eşyalar ortada hiç görünmezdi.)</p>
<p>Evet, Suphi, geldi ve bana derinden gelen bir, ‘Merhaba!’ çekti,</p>
<p>‘Bir şey mi istedin, Şiran Abi?’</p>
<p>‘Bize biraz domates kessinler, peynir çıkartsınlar.’ </p>
<p>‘Ohooo! Bakıyorum, kafayı bulacaksın, yine!’</p>
<p>‘Çiçek, rakıyı getirirse!’ demeye kalmadı,</p>
<p>‘Rakını getirdim, Şiran Abi,’ dedi Çiçek, gazeteye sıkıca sarılı şişeyi Şiran’ın kucağına bırakıverdi.</p>
<p>‘E, nerde bunun bardağı? Suyu?’</p>
<p>Çiçek’in gözünün holdeki televizyonda olduğunu fark ettim. Televizyonu da aynı zamanda fark ettim. Holün duvarına, yükseğe, bir tabure çakılmış, televizyon bunun üzerine oturtulmuştu. Sesi tamamen kısık olduğundan, dikkatimi çekmemiş.</p>
<p>‘Ben alayım,’ dedi Suphi, şişeye uzanarak, ‘Bardak ve sudan başka bir şey istiyor musun?’</p>
<p>‘Domates kessinler, peynir çıkarsınlar,’ dedi Şiran yine. </p>
<p>‘Feride, Şiran Abimlere domates kes!’</p>
<p>‘Aynur Abla, Şiran Abim seni istiyor!’ diye bağırdı Feride. </p>
<p>‘Ben keserim, Şiran Abi,’ dedi Çiçek.</p>
<p>‘Aynur, nerede?’</p>
<p>‘Aynur Ablam, Hozan’ı uyutuyor.’</p>
<p>‘Güveci hanginiz yapacaksınız?’</p>
<p>Daye, te güveç çêki?</p>
<p>‘Na! Çongêmin deşê Bra Ayten çeke.’</p>
<p>‘Ayten yapamaz. Aynur yapsın,’ dedi Şiran.</p>
<p>‘Aynur Ablam, Hozan’ı uyutuyor!’</p>
<p>‘Eeeee!’ patladı Şiran, ‘Biriniz Hozan’ı uyutun da o gelsin.’</p>
<p>‘Ben yardım edeyim,’ dedi Suphi, Çiçek’e. Mutfağa yürürken, Ferit’i sorduğunu duydum,</p>
<p>‘Ferit malêye?’</p>
<p>‘Na. Onun kursu var, bugün. Sekizden önce gelmez.’ </p>
<p>Peynir tenekesi, oturduğumuz kerevetin altındaydı. Zeytin de öyle. Kalkmamız gerekti. Epey sonra, sıcak suyla gevretilmiş hellim türünden peynir, yeşil zeytin, domates ve biberden oluşan meze tepsimiz geldi. Bardaklar yine yoktu. Şiran kalktı kendisi getirdi. O zamanlar içki içmezdim. Belli etmemeye çalıştım.</p>
<p>Şiran’ı seyrediyordum.</p>
<p>Gürültüden ve kaynaşmadan hiç etkilenmiyor gibiydi. Nasıl oluyordu, bilmiyorum ama Samatya’da, denize bakan bir apartmanın balkonunda değil de, Kale Dağı’nın muhteşem sessizliğinde, bir kayanın üzerine çömmüş, Varto Ovası’nı seyreder gibiydi. Derin düşüncelerini, ara sıra gözü bana takıldıkça durduruyormuş gibi, hafifçe gülümsüyor, rakısını sessizce içiyor, art arda sigara yakıyordu. Sohbet, bizimle beş-on dakika oturup giden çocuklarla yapılan konuşmalardan ibaret kaldı. Ancak, alınmış değildim. Tersine, kimsenin adımı dahi sormamış olması fevkalade dinlendiriciydi. Şiran, insanı, sessizliği ile rahat ettiriyordu. Ferit, daha sonra Apo ve Suat geldiler. Ferit, on beş-on altı yaşlarında, ‘çakı-gibi’ tanımlamasına pek yakışan bir delikanlıydı. Kolları beyaz şeritli kırmızı rüzgârlık, blucin, kes, uzunca saç gibi, şehir delikanlısının işaretlerini taşıyordu. Bu dikkatimi çekti, çünkü, ağabeylerinin takım elbiselerinden farklı bir kıyafetti bu. Bedenini taşıma şekli de farklı gibiydi. Örneğin, Şiran’ın -ve Apo’nun- koltukta rahat oturma alışkanlıkları olmadığını, tek dizlerini ilk fırsatta karınlarına çekerek rahatlamalarından anlayabiliyordunuz. Suphi’nin bacaklarını bitiştirmesi, müdürünün önünde oturan memurunu andırıyordu. Suat, hemen gidecekmiş gibi, devamlı ayaktaydı. Ama, Ferit, serbestçe ayırdığı dizlerine dayadığı dirsekleriyle kendinden emin bir futbolcu görünümündeydi. Kendisine, ağabeylerinden çok, kız kardeşlerinin yanında yer bulabildiğini sezdim.</p>
<p>Örenler, soru sormadıkları gibi, bilgi de sunmuyorlardı. Apo’nun Gazi Eğitim’den mezun olduğunu, öğretmen olarak atanmayı beklediğini, Suat’ın ve Vildan’ın jeoloji mühendisliği okuduklarını, Suphi’nin öğretmen okulunu bitirip Ticari İlimler’e kaydolduğunu çok sonraları öğrendim. Buna karşın, Ayten ve Aynur ilkokuldan sonra eve alınmışlardı. Çiçek ve Feride ortaokuldaydılar ve bu devrimci ağabeylerinin babalarına baskı yapmalarıyla mümkün olabilmişti.</p>
<p>O gecenin sürprizi, Suat’la tanış çıkmam oldu. Onu gördüğüm anda, aklıma bir isim çakıldı: Asım. Ama bir türlü bir yerlere oturtamıyordum. Yanıldığıma, birisine benzettiğime kendimi ikna ettiğimde,</p>
<p>‘Biz, arkadaşla Varto’daydık,’ dedi ve yüzü, yandaki çadırda kalan arkadaşlardan birine oturdu.</p>
<p>‘Varto’daydık,’ parola gibi bir etki yaptı. Suphi’nin yüzüne yayılan gülümseme, neşeye dönüştü,</p>
<p>‘Demek oradan tanışıyoruz!’</p>
<p>Sonra, <i>bawo</i> geldi.</p>
<p>Şiran, karşılamaya kalktı,</p>
<p>‘Ser çavara hati, bawo.’ </p>
<p>Şimdi, itiraf etmeliyim ki, Örenleri size tarif ederken Günay’ın kelimelerine teslim oluyorum,</p>
<p>‘Korkusuz, yiğit bir ırk,’ demişti, ‘insanı minnettar bırakan konukseverlik, eşsiz dürüstlük, onur, huzur veren güzel bir çehre, nezaket ve şövalyelik.’ Memduh Amca, <i>bawo</i> buydu.</p>
<p>Şiran’ın babasını, bütün bunları bilebilecek kadar tanımadım. Ama, çok yakışıklı bir adam olduğuna katılıyorum. İnce ve uzun boyluydu. Geniş alnını çevreleyen gür, dalgalı beyaz saçları vardı. Soylulara ilişkin bilgim sinema filmlerinde gördüklerimle sınırlıdır. Ama, soylu zarafet diye bir şey varsa, bu herhalde Memduh Amca’ydı - ve tabii, bütün bunları ben çok sonra değerlendirebildim. O akşam, cezaevinden yeni çıkmış, yoksul bir öğrenciydim. Şaşkındım, acılıydım ve Örenler bana ummadığım kadar yakındılar.</p>
<p>Sonunda güveci kim pişirdi hatırlamıyorum. Benim bildiğim güveç de değildi. Bol pirinç pilavı ile sunuldu. Memduh Amca tabağımı doldurdu durdu.</p>
<p>Holdeki masadaydık. Rana, babasının kucağındaydı, yaşlı adam, ‘Bu benim son tohumum,’ dediği küçük kıza yemek yedirmeye çalışıyor, çocuk ısrarla reddediyordu. O kalabalıkta, kimin ne yediğinin anlaşılmayacağını düşündüm. Yanılmışım.</p>
<p>‘Nalan, ne xaşe?’ diye sordu, Memduh Amca, Apo’ya.</p>
<p>Çiçek atıldı,</p>
<p>‘Na. Yemeğini eve götüreceğim,’ elindeki tepsiyi doldurduğunu o zaman gördüm.</p>
<p>‘Sen hoş musun, kızım?’ Sağında oturan Vildan’a döndü, ‘Çocuklarım hoş mudur?’</p>
<p>‘Biz iyiyiz, baba,’ dedi Vildan. Aynur’un kucağında yemek yiyen Hozan’ı işaret etti,</p>
<p>‘Bu çok yaramaz!’</p>
<p>Torununa bakarken, Memduh Amca’nın gözünün parladığını görüyordum. </p>
<p>‘Vildan kızım bana erkek torun verdi,’ diye açıkladı, ‘Şiran da evlenmiyor, Şiran’ın annesi gelinim yok diye üzülüyor.’</p>
<p>Şiran’a baktım, gülümsüyordu.</p>
<p>Rodoplu, ‘Kürtlerde oburluk yoktur,’ derdi. O akşamki yemeği düşününce hak veriyorum. Benim ailemde (olduğu kadarıyla ailemde) neredeyse törensel havası olan akşam yemeği, burada doğanın çağrısına zorunlu itaat gibi, olağan bir faaliyetten ibaretti. Masadan kalkmak için izin istemek gibi âdetler yoktu. Yiyen, yerini bir başkasına bırakıyordu. Biz de öyle yaptık. Salona geçtik. Hemen ardından çay geldi. Suphi, bir genç kız zarafetiyle dağıttı ki, evde onca kadın varken anlam veremediğimi hatırlıyorum. Selamlık adabından kalma olduğunu düşündüm.</p>
<p>Memduh Amca, kanepeye geçti, bacağını dizine çekti, tespihini çıkardı,</p>
<p>‘Geçmiş olsun, oğlum,’ dedi.</p>
<p>Önce bir şaşırdım, sonra mahkûmiyetimden bahsettiğini anladım, büsbütün şaşırdım. Şiran’ın beni babaya anlatacak vakti olmamıştı. Nereden anladığını merak ettim, sonra Varto’daki şeyhleri hatırladım. Onlar, duymadan bilirlerdi. Öyle söyleniyordu. Memduh Amca’nın şeyh olup olmadığını merak ettim, soramadım. Ama, konuşmada dini unsurlara çokça yer veriyor olması, acaba mı dedirtti.</p>
<p>‘Biz Kürtler mahpusluğu iyi biliriz, değil mi, Şiran?’</p>
<p>Şiran, başını salladı, cevap vermedi.</p>
<p>‘Biz beş kardeşiz,’ diye sürdürdü Memduh Amca, ‘Hepimiz de uzun uzun yatmışız. Aramızda en çok Abidin yatmıştır. O benim büyüğümdür. Onun anası Ermeni’dir. Babam, Ermeni tehcirinde almış. Türkler bütün ailesini öldürmüşler. O rahmetli babamın, Şeyh Ehmed’in ikinci karısıydı. Benim anam üçüncüdür.’</p>
<p>‘Şeyh’ unvanını açıklama gereğini duymuş olmasını yaşımdan çok, ‘devrimci’ arka-planıma bağladım. </p>
<p>‘Kürdistan’da, lise, üniversite yoktu,’ diye başladı, ‘Kürdistan’ın ileri gelenleri medrese mezunudur. Gençler, şimdi adamın isminin başında şeyh, seyit gibi lakaplar görünce, sanıyor ki, irticadır. Hükümet de öyle düşünüyor, yanlış yapıyor. Bizim devletimizde dini terbiye yoktur. Adana’da bir Ermeni Kilisesi var. Onu Turan Sineması yapmışlar. Mimberini de hela yapmışlar. Ayıp olmuş. Mesela, Şeyh Sait serhıldanına<sup><a href="../Text/Notlar.xhtml#_edn22" id="_ednref22" title="">[22]</a></sup> irtica hareketi derler, Kürtlere göre milli mücadeledir.’</p>
<p>Önce, Suphi’nin, sonra da Apo ve Suat’ın göze batmayacak şekilde ayağa kalktıklarını, odadan çıktıklarını fark ettim. Memduh Amca da fark etmiş olmalı ama belki anlatacak birini bulmanın hazzından (çocuklarının tecrübelerine lakayt kalmaları, babaların kaderi değil midir?) belki de bir Türk’ü aydınlatmak fırsatını yakaladığından, renk vermedi,</p>
<p>‘Şeyh Rıza Talabani, Şeyh Ehmede Barzani, Şeyh Ehme- de Xane, Mele Şehmuse Hesari medresede okumuşlardır. Şehmus Anter bizim memleketlimizdir. Şehmus Anter’i tanır mısın?’</p>
<p>Tanımıyordum.</p>
<p>‘Siz, Musa Anter diye bilirsiniz,’ dedi. Yine tanımadım.</p>
<p>‘Waaa!’ dedi Memduh Amca, ‘Demek tanımıyorsun? Şehmus, bizim canımız ciğerimizdir. Bu Şehmus, Şeyh Sait’in oğlu rahmetli Ali Rıza Efendi’nin oğlu gibidir. Bir gün, bizim Şehmus’u çağırmış, demiş, Oğlum bak, Osmanlı’ya bir hal oldu, kendisine Türk demeye başladı. Bunu başlatan da Sultan Abdülhamid’dir. Kürtler, İttihat Terakki’ye bunun için girdiler. Sonra bir de baktık ki, İttihat Terakki, Sultan Hamid’den bin beter Kürt düşmanı çıktı. Talat Paşa olsun, Cemal Paşa, Enver Paşa olsun, hepsi azılı Kürt düşmanıydılar. Sonra, Kemal Paşa ortaya çıktı. Kemal Paşa artislik yaptı. Kürt-Türk kardeşliği dedi. Biz Kürtler de kandık. İstanbul devleti onu öldürmeye karar verdi. Kürtler onu korudular. Ama, ne zaman ki ayağı yere değdi, Enver Paşa’dan daha zalim oldu. Babam, Şeyh Sait, Kemal Paşa’dan çok şeyler bekledi. Karşılığında zulüm gördü. Anadolu’ya dönmeler hâkim oldu. Bu adamların ne Türk’le ilişkisi vardır ne de Kürt’le. İsmet Paşa, Kürt’tür; Tevfik Rüştü Aras, Dürzi Arap; Rauf Orbay, Çerkez; Ahmet Barutçu, Hasan Saka, Laz. Bu gibi adamların hangisinin kökünü kazısan ya Yahudi dönmesi veya Kafkas, Kırım ve Selanik, Rumeli muhaciridir. Bu da bir tesellidir. Şükrediyoruz ki, bunlar hakiki Türk ve Kürt değillerdir. Hep dönme derim, çocuklar da bana kızıyor. Evet, Mehmet, ben dönmeliği zayıf ahlâka yorarım. Dönme, ya korkaktır ya menfaatperest. İpini koparmış ne kadar Yahudi dönmesi, Arap, Kürt, Çerkez, Laz ve az da geri zekâlı Türk varsa, Türkiye Cumhuriyeti Devleti’ne hâkim oldular. Temiz Türk halkını mahcup edip, utangaç duruma düşürüyorlar. Utanmadan, ‘Biz Türküz,’ diyorlar. He wallahi!’ </p>
<p>Söylediklerinden hangisi kendi düşüncesiydi, hangisi Musa Anter’den ya da Şeyh Sait’in oğlundan alınmaydı, bilemedim ama kendisine mal etmemiş olmasaydı böyle konuşmazdı, diye düşündüm. Ne ki, ırkçılığı demeyeyim ama milliyetleri temel alan bir açıklama bana öylesine ters gelen bir açıklamaydı ki, ister istemez Türk olduğum için beni incitmemek üzere düzenlenmiş bir konuşma gibi geldi. İyi niyetine minnettar olmam gerekirdi, belki oldum da. Ama, ben Marx öğrencisiydim. Tarihin böylesine idealist yorumunu kabullenmem mümkün olmadığı gibi, nereden kaynaklandığını düşünmek bile istemediğim bulantıyla karşılıyordum. Bize de ‘dönme’ derlerdi, belki sahiden de dönmeydik ama kendimize Türk diyorduk. Hani, demesek ne olurdu? Bence hiç. Türk olmanın bir marifet olduğunu düşünmüyordum doğrusu. Bu bakımdan, amcaya sahtekârlık tuzağına düşmeden nasıl cevap verebileceğimi bilemedim. Allah’tan cevap beklemiyordu. </p>
<p>Saatler ilerledikçe, kendimi, yıllar önce Spartaküs Komünü’nde geçirdiğim ilk gece gibi bir ruh halinde buldum. Önümde yeni bir dünya uzanıyordu. Bu dünyada hiç bilmediğim kavramlar, adını bile duymadığım kahramanlar vardı. Memduh Amca, Menderes’in bakanları olarak hatırladığım, Yusuf Azizoğlu’ndan, Mustafa Ekinci’den Kürt ulusunun seçkin evlâtları olarak bahsediyordu. Ordinaryüs Profesör Hüseyin Şükrü Baban’ın, Kürt Teali Cemiyeti’nin kurucularından olduğunu söylüyordu. Sabahattin Eyuboğlu da Kürt’tü. Hasankeyf’ten padişah fermanıyla Trabzon’a sürülmüşlerdi. (Şimdi, gelin de adama hak vermeyin! Hani, Cemalettin Eren<sup><a href="../Text/Notlar.xhtml#_edn23" id="_ednref23" title="">[23]</a></sup> ondan alıntı yapmıştı, ‘Aslında bizde ulus kavramı yenidir. Bildiğiniz gibi, İstanbul’un fethinden sonra Türkler, Osmanlı İmparatorluğu’nda yaşayan diğer Hıristiyan ve Müslümanlar gibi, onlarca milletten bir tanesi haline geldiler. Ve azınlıktılar. Ulus kavramı, bize çok sonraları, Muhammed’in ümmeti olmaktan kurtulduğumuz zamanda gelişmeye başladı. İşte, bu nedenlerdir ki, bizler ulusumuzun geçmişi üzerinde henüz bir açıklığa varmış değiliz. Bir dostumun oğluna, ilkokul sınavında ‘Türklerin anayurdu neresidir?’ diye sormuşlar, çocuk, ‘Orta Asya’dır,’ diye cevap vermiş. Öğretmenler gülmüş ve Tanrı’ya şükür, çocuğu sınıfta bırakmamışlar. Gördüğünüz gibi, bilginlerimiz, geçmişimizi bu toprakların dışında götürmedikleri yer bırakmadılar. Maalesef, Atatürk bile geçmişimizi sınırlandırmada dilediği açıklığa varamadan göçtü. Bu işte, kendi sağduyusuna başvuracağı yerde, nedense bilginlere başvurdu. Gerilere gittikçe milletlerin tarihleri birbirlerine karıştığına göre, bilginler her millete diledikleri geçmişi verebilirler. Geçmişi sınırlandırma da, milletin bugünkü hayatıyla ilgili ve ister istemez keyfi hatta duygusal bir iştir. Bu konuda bilginlere düşen, milletin kararlarını ve yeni duygularını beslemektir, İstiklâl Savaşı’yla yeniden doğan milletimizin kararı nedir? Sınırlarını kanıyla çizdiği topraklar içinde kendi gücüyle ve her tekine hangi ırk ve dinden olursa olsun, aynı hakları vererek yaşamak değil mi? Bu kararıyla milletimiz geçmişini uzakta değil, kendi topraklarımız içinde, ektiğimiz buğdayların kökünde aramamızı istiyordu.’</p>
<p>Bahsettiği buğdayların kökünden de Anadolu Yunan medeniyetinin çıktığı malum. Anlaşılan, ne Türk ne de Laz olan Eyuboğlu, sonunda kendisine yepyeni bir ulus biçmeye karar kılmıştı. Memduh Amca’yı hatırlarken, adamın şairane projesine hak vermeden edemedim. Başarılı olsaydı, hem Türklerden hem de Kürtlerden kurtulmuş olacaktık!)</p>
<p>Paranteze aldıklarım elbette ki, o geceki düşüncelerim değildi. Söylediğim gibi, o gece Kürt oldukları aklımın ucundan dahi geçmeyen isimler duydum. Ancak, yanlış anlamayın, bunların Türk olduklarını sanıyordum da demiyorum. Sadece, hiç düşünmemiştim, milliyetler ve telmihlerine dair kavramlar gündemimde değildi.</p>
<p>O gece Doğu Dergisi’nin, 1 Aralık 1969’da çıkan ilk nüshasını da gördüm. Neden daha önce görmediğime şaştım ama anlaşılan dergi, TİP’e uzak duran fraksiyonların -Mihri Belli’nin, Rasih Nuri’nin yazıları vardı- etkisindeydi. Nitekim, ikinci sayısında, Leninist hareketlere daha yakın olduğu belli oluyordu: <i>‘Ezilenlerin ezenlere; sömürülenlerin sömürenlere karşı mücadelesini dünyada ilk kez olarak, bir sosyalist devleti kurmakla sonuçlandıran, Rusya’nın devrimci proletaryasının büyük önderi, Sovyetler Birliği Komünist Partisi’nin öncüsü, büyük öğretmen, yiğit devrimci, V.İ. Lenin’dir.’</i></p>
<p>Memduh Amca, beni şaşırtan bir şey daha yaptı, ‘Türkiye’de Kürt meselesine solcu yaklaşım bu dergi ile başladı,’ dedi.</p>
<p>Şaşkınlığımı fark etti ama yanlış değerlendirdi,</p>
<p>‘Bize, TİP’e katılmak nasip olmadı, oğlum,’ dedi, garip bir utangaçlıkla, ‘Biz CHP’liydik. Ben sekiz sene Kerlik Belediye Başkanlığı yaptım CHP’den. Ama çocuklarım CHP’yi beğenmiyorlar. Onlar, devrimci oldu.’</p>
<p>Ne diyeceğimi bilemedim.</p>
<p>Kendime geldiğimde, evin sessizleştiğini fark ettim. Çoğu yatmış olmalıydı. Kalkmak istediğimi ima eder gibi saatime baktığımı hatırlıyorum.</p>
<p>Memduh Amca da fark etti,</p>
<p>‘Haydi, size iyi geceler,’ dedi kalktı. Şiran’la ben de kalktık. Şiran, başını kapıdan uzattı,</p>
<p>‘Aynur, Çiçek,’ diye bağırdı, ‘Döşekleri getirin!’</p>
<p>O gece, Şiran, Suat, Suphi, Ferit ve ben yan yana serili yataklarda yattık. Başım yastığa değer değmez derin bir uykuya daldım.</p>
</body>
</html>