<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_4_2"><b>II</b></h2>
<p>&#160;</p>
<p>Dağlarda polise rastlanmaz, ama bir kaçak için en iyi saklanılacak yer, İstanbul’du. Bu bakımdan, yıllarca ortada görünmeyen Suat’ın 12 Eylül’le birlikte geri dönmüş olması anlaşılır bir şeydir.</p>
<p>‘Yeni ismi Rasim’di. Maaile, kendimizi şartlıyorduk: ‘Rasim. Rasim! Muhasebeci Rasim. Rasim. Rasim Abi. Rasim Bey’. İlk aylar, eve pek az uğradı. Hemen her geceyi başka ve sadece Şiran’ın bildiği bir yerde geçiriyordu. Yeni yönetim yerleşip, azgınlığı tırmandıkça kalabileceği yerlerin sayısı azalmış olmalı. Evde daha çok görülür oldu.’</p>
<p>12 Eylül günü, Konya’da, Vildan’ın yanındaymış.</p>
<p>‘İlk arayacakları yerin orası olduğunu biliyordum,’ diye gülümsüyordu, o bilge tavrıyla, ‘Çünkü, en zahmetsiz olanı orayı aramaktı. Önünde sonunda devlet memuru bunlar. Kaçmak için geceyi bekledim. İnsan bir süre kaçak yaşayınca bu adamların ihtiyatlarına dair bir fikir ediniyor, abacım. Neyi, ne zaman yapacaklarını duyumsamaya başlıyorsun. Bu defa biraz zamanlama hatası yaptım. Evden geç çıkmışım, on beş-yirmi dakika sonra geldiler. Konya’yı bilir misin? Gözünün alabildiğine dümdüz. Bizim lojman şehir dışında, anayola yayan yarım saat. Bir de mehtap var, ortalık gündüz gibi. Tarlalara daldık. Ekinler kaldırılmıştı. Saman yığınları vardı. Yanımdaki arkadaşa dedim, ‘Çaresiz, bu yığınların içine saklanacağız.’ Bir taraftan da, adım gibi biliyorum, erler yığınları süngüleyecekler - filmlerde öyle yaparlar ya! Güvendiğim, iş olsun diye yapacakları. Kendimize sahip olursak, atlatırız.’</p>
<p>‘Aynen öyle oldu, değil mi?’</p>
<p>‘Hee!’ dedi gülerek, başını Şiran’ı hatırlatır biçimde sallıyordu. Göz göze geldik, birden kahkahalarla gülmeye başladık. Dayanamadım, kalktım, sarıldım,</p>
<p>‘Canım güzel kardeşim!’</p>
<p>Rodoplu, ‘dakikaları saymayan, zamanla boğuşmayan,’ mütevekkil kır insanı doğasının, Binalivari dervişliğin, faydalarına şahit oluyordu,</p>
<p>‘Suat, yaklaşık üç yıl, hiçbir şey yapmadan oturabildi,’ diyordu, ‘Çalışması zaten söz konusu değildi - Mamafih, kısa bir süre bir akrabamın şirketine yerleştirdik. Sahte kimlikle. Kadıncağız, ne arandığını ne de Şiran’ın kardeşi olduğunu hiç bilmedi.</p>
<p>Sokaklar tehlikeliydi. O, okuyup yazamayacak kadar tedirgindi. Televizyondaki en sıradan diziyi bile takip edemiyordu. Gelip giden akrabalara görünmemesi gerekiyordu. Şiran, evi Samatya’dan taşımak suretiyle misafirlerin sayılarını asgariye indirmişti, ama daha bir sadık olanlar, onca yolu göze alıp gene de geliyorlardı. Levent’teki evin penceresiz sandık odasında saatlerce kilitli kaldığını bilirim. Kilitliydi, çünkü birisinin yanlışlıkla kapıyı açıp içeri girmesinden korkardık. Kalkmak bilmeyen onlarca insanın olduğu küçücük bir evde saklanmak ne demektir, düşün! Ona su götürebilmek, yemeğini verebilmek için olmadık kombinezonlara girerdik.’</p>
<p>Sonra, bir akşam polis geldi. Şiran’ı soruyorlardı. Şiran, Günay’daydı. Polislerin yanından telefon etmek istemeyen, Nalan, Ferit’le haber göndermeyi başardı.</p>
<p>‘Kapı deli gibi çalınıyordu. İyi haber olması mümkün değildi. Şiran’ın yüzü kâğıt gibi oldu. Ben, ellerimin titremesini durduramıyordum. Ah, ama yerin yedi kat altındaki o evden her zaman nefret ettim, Mehmetcim! Ben, korktuğunda başını yorganın altına saklayan türden değilim, biliyor musun? Var böyle insanlar, onlardan iyi denizaltıcı olurmuş. Ama ben öyle değilim. Tersine, tehlike ne işse, açık havada, meydanda karşılamak isterim. Bu ev beni köşeye sıkıştırıyordu, oysa sığınak dahi olsa kapanarak korunamam!</p>
<p>Telâşım azaldıktan sonraki ilk tepkim, kapıyı açıp dışarı çıkmaktı. Şiran, bırakmadı. Derken, her kimdiyse, yukardan otomatiği çaldığını fark ettik. Herhalde, polis dış otomatiği çalmazdı. Zile bastık, saniyeler içinde merdivenlerden paldır küldür inen Ferit’in ayak sesleri duyuldu.</p>
<p>‘Abi, polisler geldi. Suat Abimi arıyorlar!’</p>
<p>‘Gittiler mi?’</p>
<p>‘Evet. Yarın senin karakola gitmeni istiyorlar.’</p>
<p>Şiran, baktı, sokağa çıkma yasağına bir saat vardı.</p>
<p>‘Sen eve dön,’ dedi. ‘Suphi ile sen çocukların başında kalın. Suat Abini yengen getirsin. Apo, amcamlara geçsin.’ </p>
<p>‘Tamam, abi.’</p>
<p>‘Taksiyle git, yoksa yetişemezsin.’</p>
<p>Aynı talimat, telefonla Nalan’a tekrarlandı,</p>
<p>‘Çiçek’i bakkala gönder. Sokağa baksın, ekip arabası pusuda olmasın. Kavşağa da baksın, sonra çıkın.’</p>
<p>‘Tamam, Şiran Abi,’ dedi Nalan da.</p>
<p>Beklemeye başladık.</p>
<p>‘Farkında mısın, sizden sonra gelecekleri ilk yer burasıdır?’</p>
<p>Aynı anda karar verdik,</p>
<p>‘Nilgünler!’</p>
<p>Birkaç dakika içinde kapılarını çalıyorduk. Elinde rakı bardağı, Nilgün açtı,</p>
<p>‘Şiran Bey!’</p>
<p>Arkasından Bülent seslendi,</p>
<p>‘Vay, Şiran Baba! Hoş gelmişsen, yahu!’</p>
<p>‘Abi bu gecelik yer lâzım,’ dedi Şiran.</p>
<p>Bülent’in yüzündeki gülümseme silindi, sesini alçalttı, ‘Yatıya misafir var, yahu.’</p>
<p>Nilgün, elindeki kadehi masanın üzerine bıraktı,</p>
<p>‘Mahir Abimler! Ben, Mahir Abimlere götürürüm.’ Portmantoda asılı ceketine uzandı, kocasına döndü,</p>
<p>‘Hokkabaz, arabanın anahtarları nerde?’</p>
<p>Şiran’la ben eve döndük, az sonra Nilgün’ün Volkswagen’inin sesini duyduk. Kapının önüne park ediyordu. Nalan, Suat ve o, aynı anda girdiler.</p>
<p>‘Hadi, Rasim Bey, gidelim,’ dedi Nilgün, saatine bakarak. </p>
<p>‘Yetişebilecek misin?’</p>
<p>‘Yetişmesem ne olur, be? Başkomisere, iki omuz sallar, bir göz kırparım, beni bırakırlar. Siz gelmeyin. Hele de seni hiç görmesinler, Şiran Baba! Tipten kaybedersin!’</p>
<p>Çıktılar, Yarım saat kadar sonra, Nilgün telefon etti, </p>
<p>‘Tamam.’</p>
<p>Ama bizi inandırmak, istediği kadar kolay olmamıştı. Mahir Abi dediği dostu ile karısı Selmin 12 Mart’ta, yataklık suçundan uzun yıllar yatmış insanlardı. Selmin’in cezaevinde başlayan rahatsızlığı, zamanla yabancılarla ilişki kuramamak türünden bir paranoyaya dönüşmüş, kadıncağız aylarca tedavi görmek zorunda kalmıştı. Ne ki, böyle şeylerin üzerinde kafa yoracak birisi değildi Nilgün. Suat’ı onlara götürürken, düşünmemişti bile.</p>
<p>Vardıklarında, yatmışlardı. Suat arabada beklerken, Nilgün çıktı, uyandırdı. Kapıyı, pijamaları içindeki Mahir açtı, ‘Selmin, onu görürse krize girer,’ dedi sıkıntıyla, ‘Hay Allah! Gidebileceği başka yer yok mu?’</p>
<p>‘Bizde babamlar var. Babamlar olmasa!’</p>
<p>‘Gelsin, bir battaniye vereyim, salonda otursun, bari,’ dedi, adam, ‘Ama, sabah, Selmin uyanıp onu görmeden gitmesi lâzım.’</p>
<p>Öyle oldu. Ertesi sabah, Nilgün güneşle beraber kapımızdaydı. Suat’ı sabah ayazında volta atarken bulduk. Aldık, getirdik. Garip, ama başımıza ne gelecekse gece geleceğine inanıyorduk. Sanki, polis onu gündüz aramaz, gündüz bulamazdı.’</p>
<p>Rodoplu, profesyonel devrimciliğin en güç tarafının insanın istenilmediğini bile bile birtakım evlerde kalmak zorunda olması olduğunu düşünüyordu.</p>
<p>‘Bir Dev Yol’cu olarak, sen ne dersen de, bu bir iç savaş değildi, hayır. Bir cephede ‘biz’ karşı cephede ‘onlar’ diye bir şey yoktu ki, elbirliği ile siper kazılsın! Devrimci gençlerimizle birlikte, devlet kuvvetlerine karşı savaştayız gibi bir duygu hiç olmadı. Bizim ‘devrimcilik yapan’ kardeşlerimiz, çocuklarımız, arkadaşlarımız, hatta Mahir’in durumundaki gibi ‘haylaz’ Tanrı misafirlerimiz vardı. Onları, ya sevdiğimiz için ya da namus belasına saklıyorduk. Efendilikten saklıyor, bu iş bir an önce bitsin, normal hayatımıza dönelim diye dört bakıyorduk. Saklamasına saklıyorduk da, ideallerini içselleştirmemiş olmaktan gelen bir yabancılık duygusu, hatta güvensizlik, hep vardı. Hele de, söz konusu kaçak, hiçbir eylemini onaylamadığın, örneğin, sandık cinayeti olayında cesedi bavul içinde taşıyan kolejli Banu gibi biriyse, insan kendisi ciddi biçimde sorguluyordu. Kaldı ki, duyduğumuz işkence iddialarına rağmen, devlet güçlerine karşı nefret geliştiremiyorduk. Bütün sızlanmalarımıza karşın, düzenden de nefret etmiyorduk. Öte yandan, devrimci militanların kendilerini evlerinde hissedecekleri Paris Komünleri asla olmadı. Güvenlik kuvvetleri, Paris üzerine sevk edilen Fransız kıtaları gibi<sup><a href="../Text/Notlar.xhtml#_edn78" id="_ednref78" title="">[78]</a></sup> devrimcilerle kaynaşıp, sıkıyönetim komutanlarını saf dışı etmedi. Haylaz çocuklarımızın bizlerden başka sığınacak yerleri yoktu.</p>
<p>Kişisel olarak konuşursam, ben <i>Suat</i>’ı çok sevdim! Hırpalanması, işkence görmesi düşüncesi bile o kadar korkunçtu ki, eylemlerinin sonuçları neye varacaksa varsın, kılına dokunulmasına razı değildim! Soyadımızın tutmadığını, benim evimde yakalandığı takdirde başıma nelerin geleceğini elbette biliyordum. Ama, sevginin bir bedeli vardı. Şiranlarda ya da kendi evimde, Suat’ın yanı başında yattığım geceler, her bir tıkırtıyı, her bir sesi yorumladığım geceler uykusuzdu. Şiran’ın horlamalarını gıpta ile dinlerdim: <i>Ben niye gevşeyemiyorum?</i> O zamanlar, kumlanan gözlerimin önünde Binali belirirdi, ‘Bacım, sen burjuvasan!’</p>
<p>Burjuva olmasına burjuva değildim de, şiddet bir yana, itişip kakışmaya bile alışık olmadığım doğruydu!</p>
<p>O günlerde değil, ondan birkaç sene sonra, Suat yorulup da kendini yakalattığı zaman, koluna polisin yapıştığı ilk andan tahliye olup eve geldiği güne kadar, her dakikayı onunla yaşadım. Ne derecede senkron tutturabiliyordum, bilmiyorum. Ama, onun gözlerini bağladıklarında, benim başıma ağırlık giriyordu. Soyup, çıplak zemine yatırdıklarında, donuyordum, sırtıma taşlar batıyordu. Kollarını büküp, Filistin askısına taktıklarında, benim kaslarım kopacakmış gibi ağrımaya başlıyordu. Burnumdan kan kokusu, irin kokusu, sidik kokusu gitmiyordu. Gündüzler nispeten daha iyiydi de, geceleri gözlerim bağlanıyordu. Sonra, kuru bir el önce sol, sonra da sağ parmağımın çevresinde dolaşıyordu. Ansızın tepemden aşağı boşalan su değil de, beynime çakılan kum torbasıydı sanki. Suat, sersemliyor, parmaklarımıza dolanıveren kabloları fark etmiyordu. Derken, bir ses duyuyordum,</p>
<p>‘Çevir!..’ Ve haykırıyordum,</p>
<p>‘Suat, dikkat et!’</p>
<p>Dinamo, kondüktöre; kondüktör, manyetik alan elektrot kablosuna; çıplak kablo Suat’a değiyor, elektrik, kardeşimin nicedir sahiplenemediği bedenini teslim alıyor, beynini safdışı ediyor, cinneti salıyordu. Kemiklerimiz oynak yerlerinden fırlıyordu, iskeletimiz dağılıyordu. Kaslarımız enine sönüyorlar, boyları en, enleri boy oluyor, didik didik didiliyorlardı. Cızırdayan, Suat’ın eti; tüten, elektrik yanığıydı.</p>
<p>Yüksek gerilimli akımların, kasları ters işleterek nefes borusunu daralttığını, insanı kendisine boğdurarak öldürdüklerini bilmez, diye umuyordum. Kalbi etkileyen akımların 120 volttan az, 50 frekanslı gerilimler olduğunu, bunların lifleri dondurup, pompalamayı durdurduklarını, kan basıncını sıfırın altına düşürdüklerini bilmez, diye umuyordum. İdamlıkların, bir elektrot baldıra, bir elektrot beyne, 1300 volt gerilimli akımla öldürüldüklerini bilmez diye, umuyordum.</p>
<p>Tüm cinnet geçiriyor, yatakta dikildiğim yerden sesim işkencecilerin kulaklarında çınlasın diye büyü yapıyordum,</p>
<p>‘Bu adam idamlık değil! Allah aşkına işinizi iyi yapın, öldürmeyin! Saniyede 100.000 periyodun üstünde, yüksek frekanslı akım vermelisiniz!’</p>
<p>Suat’a sesleniyorum,</p>
<p>‘Bu çıldırtıcı sular senin iyiliğin için, çünkü frekansı arttırıyorlar. Korkma! Onları kızdır, daha çok su döksünler! Sakın kuruma, bir tanem!’</p>
<p>Ne bulmuşsam okumuşum ya, bu akımların sadece termik etkileri olduğunu, frekansı yüksek tuttukları sürece öldürmeyeceklerini, elektrotların ucu sarılırsa bedenini yakmayacaklarını da biliyorum.</p>
<p>Suatcım! Bu vahşetin bilimsel adı! ‘Motor irkilme hareketleriymiş, ablacım! Bak hele insanoğlunun iyiliği için keşfedilmiş faradizasyon nelere kadir! Elektro şokun mucitleri ansiklopedilerde, birtanem!’</p>
<p>Sıkı durması, daha doğrusu gevşemesi için yalvarıyorum ama haykırışı kulaklarımda,</p>
<p>‘Ana!’</p>
<p>İnşallah bağırsakları boşaltmamıştır, diye dua ediyorum, çünkü eğer boşaldıysa, ortalığı kirletmenin acısını yine ondan çıkarırlar! Bir de, çok utanır.</p>
<p>Muhayyilem durmuyor! Muhayyile de değil, eğitimli tahmin! Birleşik Devletler’deyken kobay bir Türk üzerinde denenen ilk açık kalp ameliyatlarından birinde Maraşlı bir genç adamın ölmek üzereyken erkeklik organının havalandığını görmüştüm. Çarşaf dikilmişti de genç doktorlardan birisi pis bir laf etmişti.</p>
<p>‘Suat, belki de bayılmıştır şimdi. Ya onun uzvu da şaşırır, dikelirse? Öyle kızarlar ki, bir elektrot da ona bağlarlar. İkincisini de anüsüne doğrulturlar. Spermini dışkı yoluna döker. Yaparlar mı, yaparlar. Daha önce de yaptılar çünkü.’</p>
<p>‘Sperm’ aklıma düştü ya, Suat’ın çocukları üşüşüyor. Onları, Ayten’inkiler izliyor,</p>
<p>‘Cici anne, sakız alacan mı?’ diye sokuluyorlar.</p>
<p>‘Alacam, bebeğim. Dondurma bile alacam.’</p>
<p>Şiran, yanımda yatıyor. Bütün gün, ‘İyi olacak, kurtulacak!’ derken, nasıl kıyar da dersin ki, ‘Kardeşini öldürüyorlar, uyan!’</p>
<p>İşi gücü -neydiyse zaten, ‘iş, güç’- bıraktım, aklım Suat’ı oradan sağ kurtarmakta. New York’ta, bir Yahudi kadın tanımıştım. Beyaz Melek denilen doktorun kurbanlarından. Toplama kamplarında, hamileyken rahmini çıkartmış, yanı başındaki bir masanın üstüne koymuş, üzerinde canlı canlı deney yapmışlardı. Pencereleri sardunyalardan orman olmuş kötü bir apartman katında oturuyordu. Ben, bırak sardunya sulamayı, böylesi bir vahşete tanık olmuş bir kadının bir başka insanoğluna tahammül edebiliyor, yüzüne bakabiliyor olmasına inanamıyordum.</p>
<p>‘Vahşet bile konjonktürel, küçük hanım,’ diye açıklamıştı, ‘İnsanlar, vahşi olabildikleri kadar merhametli de olabiliyorlar. Zaman meselesi.’</p>
<p>‘Zaman meselesi,’ diye telkin ediyordum kendi kendime, ‘Bunların hepsi geçecek. Suat’ın talihsizliği bundan iki yıl sonra değil de, şimdi yakalanmış olması. İdam edilen Ömer Yazgan’ın talihsizliği de zamansal.’</p>
<p>Yıllar öncesinden bir mahalle arkadaşım vardı, Barlas. Barlas, asker olmuştu. Selahattin’in askeri liseden sınıf arkadaşıydı, ama birbirlerini hiç sevmediler. Birkaç ay evvel, sokakta karşılaşmıştık. Altında blucin, üstünde parka, sivildi. Sarıldığımızda, tabanca taşıdığını fark etmiştim. Sıkıyönetimde görevli olduğunu söylemiş, telefon numarasını vermişti. O hattı bir deneyeyim diye karar verdim. Telefon ettim ve bir doğum günü uydurdum. Güya arkadaşlarım ve ben Koço’da bir doğum günü yemeği yiyecektik de, vakti olursa onun da gelmesi ne kadar hoş olurdu!</p>
<p>İnsanoğlu, çaresizleştikçe pisleşiyor, birtanem!</p>
<p>Çocuk fark etmesin diye Tülin dahil, sen dahil hepinize yalan söyledim. Hatırlarsan, on beş kişi kadardık, ‘doğum günü’mü kutlamak üzere toplandık.</p>
<p>Çoluklu çocuklu, mazbut bir adam olmuştu Barlas Binbaşı. Güvenini, dolayısıyla da olası yardımını yitirmenin en kolay yolu, ‘sol’ ağzı ile konuşan, ahlâk düşkünü takımından’ damgasını yemekti.</p>
<p>Olacağına bak! Bizim Tülin’in Metin, her ikisini de yaptı!’</p>
<p>Hatırlamaz olur muyum? Tam bir dolce vita sergileniyordu. İçkiler, mezeler gırla! Beni niye çağırdıklarını anlamamıştım. Günay’a da söyledim,</p>
<p>‘Sen, hiç yüzüne bakmaz mısın?’ dedi şefkatle, ‘Ne kadar temiz, ne kadar masum bir yüzün var, farkında değil misin?’</p>
<p>Binbaşı geldiğinde biz ilk kadehlerimizi yarılamıştık. Uzun boylu, atletik, her an tetikte gibi duran bir adamdı. Rodoplu, hepimizi teker teker tanıştırmış, sıra Tülin’e gelince Metin’i işaret etmişti,</p>
<p>‘Eşi.’</p>
<p>‘O mu? O benim eşim değil! Benim eşim, Madam Maria Tektaş Stein’dır. Alman’dır.’</p>
<p>Hayretle ona döndük. Hani bazı sarhoşların sakin sakin dururlarken, kendilerini göstermek ihtiyacını hissettikleri için rezalet çıkardıkları bir an vardır. Metin, o noktadaydı. Ne ki, biz o kadar hazırlıksızdık ki durduramadık,</p>
<p>‘Ne bakıyorsunuz, öyle? Yalan mı söylüyorum?’ deyiverdi. Yetmedi, evliyken başka bir kadınla birlikte olmak gibi bir kepazeliği neden kendi ağzıyla itiraf ettiğini anlamayıp afallayan Binbaşı’ya, askerlere ilişkin tüm düşüncelerini de açıkladı,</p>
<p>‘Et kafalılar, faşistler! Ama hepsi öyle değil, tabii! Size kişi olarak saygı duyabilirim. Sorbonne’da bir tane vardı. Ona da saygı duyuyordum. Ben orda hukuk doktorası yapıyordum. Robert Kolej’de de,’ diye devam etmeye çalışıyordu ki, Barlas Binbaşı peçetesini katladı, izin istedi, kalktı. Doğrusu, adamın bütünlüğüne hayran olmamak elde değildi.</p>
<p>‘Her türlü yardım olasılığı da onunla birlikte gitti,’ dedi Günay, ‘Ve ben Avrupalı Türklerden bir kez daha nefret ettim. Orada, yemek yediğimiz hemen o anda Suat’ı oyuyorlardı, sırtına bıçak sokmuş oyuyorlardı ve adam bu fiili durumu bir yana bırakıp felsefesini yapıyordu! ‘Militarizm doğası itibariyle faşisttir,’ gibisinden bir saptamanın ardında yatan kaderciliği düşünebiliyor musun? Militarizm doğası itibariyle faşisttir. Eee? Ne olacak? Barlas Binbaşı ile aynı sofrada oturmak bile zul. Bunun telmihi de, ‘Suat’ın sırtının oyuluyor olması büyük vahşet ama onlar böyle yaparlar işte!’ Hatırlarsın, o dönem dergileri, sanırım <i>Demokrat Gazetesi</i>’ydi, işkenceyi protesto basında gelmiş geçmiş bütün işkence araçlarını sergileyen sayfalar yapmışlardı. London Tower’de<sup><a href="../Text/Notlar.xhtml#_edn79" id="_ednref79" title="">[79]</a></sup> sergilenen işkence aletlerinin antiseptik havasını düşün. Aletlerin gerçek işlevi, mahkûmların çığlıkları nasıl medenileştiriliyorsa bunlar da öyle grafikleştirilmişlerdi. Grafikleştirmek, soyutlamak, lime lime edilen insana değil, alete yoğunlaşmak, insanın çığlığını duymak değil, aletin büyüsüne kapılmak. Tıpkı, ‘Militarizm doğası itibariyle faşisttir,’ gibi kelimelerin büyüsüne kapılıp, Suat’ın çığlıklarını duymaz olmak! Nekrofilya, ölü-sevicilik. Daha da acı olanı, Metin’in -ve sonra da Şiran’ın!- tutumunu bu cinnete muhatap olan Suat’ın dahi paylaşabileceğini dair içimde oluşan kuşku! Ali’yi hatırlıyorsun. Kendisine iyi davranan herkesten nefret etmişti. İdeolojisi onun her şeyiydi, yaşam ve ölüm gerekçesiydi. Bu bilgiden olacak, ‘Suat’ı işkencecilerin şefaatine sığınmak gibi aşağılanmaya muhatap etmemek’ gibi, ilk bakışta soylu görünen bir düşünce ile gizlemiştim Barlas’ı.’</p>
<p>Bana kalırsa, Binbaşı masayı terk etmeseydi, Şiran, Metin’le bir olmazdı. Onu, Suat’ı unutturacak kadar öfkelendiren bence Barlas’ı değerlerinden asla taviz vermezmiş gibi duran tutumu oldu. Çünkü, o noktada işkencecilerin bir temsilcisi gibi gördüğü adamla aynı sofrayı paylaşmak suretiyle kendisi taviz veriyordu ve bu tavizin karşılığını alamadı. Her neyse, o gece Rodoplu’yu perişan etti. Yüzü bembeyazdı, boncuk boncuk terliyordu. Bir ara, Günay’ın, ‘Yine deneriz,’ yollu bir avutma cümleciği fısıldadığını, elini tutmak ister gibi uzandığını fark ettim. Şiran’ın Rodoplu’nun elini kaba bir hareketle ittiğini de.</p>
<p>Şimdi düşünüyorum da, gerçekten de her şeye rağmen insanoğluna, bireye, derin ve sarsılmaz bir güveni vardı Günay’ın. Güvenmediği, bireyi ‘stilize’ ettiğini söylediği kalabalıklardı. Eve gelip, Şiran’ı aradıkları o gece, istediklerinin Suat değil, pazarlama elemanlarından birisi, Ahmet olduğu ortaya çıktı. Ahmet’in karısı Serpil, Kimya Fakültesi’nde öğrenciydi. Üniversal A.Ş.’ye ara ara o da gelir, bazen de satışa çıkardı. Aranan aslında oydu. Nitekim, kısa bir süre sonra yakalandı, Metris’te gözaltına alındı. Kadıncağız hamileydi. O sıralar Metris’ten normalin de üstünde kötü haberler geliyordu. Kış ortasında kaloriferler yanmıyordu. Hastalanmıştı. Görüşme mümkün değildi. Ahmet, ağlıyordu. Rodoplu’nun, hele de bir subaysa, bir cezaevi müdürünün hamile bir kadını ölüme terk edeceğine inanması mümkün değildi! Naifti bile diyemiyorum, garip bir iradesi vardı ve o zamanlar daha henüz doğru ve haklı olanın insanları manyetize edebileceğine, akıllarını başlarına getirip iyiliğe yönelteceğine olan inancını kaybetmemişti. Ahmet’e, Serpil’in en kalın giysilerinden oluşan bir bavul hazırlamasını söyledi. Getirdiklerine baktı, yeterli bulmadı. Kendi gardrobundan bir şeyler ekledi, cezaevi müdürünün karşısına dikildi. Fiziğinden miydi, gülümsemesinden miydi, içinde bulunduğu ortamı yadırgamazmış gibi duran tavırlarından mıydı, bugün dahi çözebilmiş değilim, ama beklenmedik bir hızla oradaydık. Kaloriferler, müdürün odasında da yanmıyordu. Adam, kaputu omuzlarında oturuyordu.</p>
<p>‘İyi ama siz burada donacaksınız!’ dedi Rodoplu, Müdür’e, ilk söz olarak. Sanıyorum, bir albaydı, bir şeyler imzalıyordu, hayretle başını kaldırdı, Günay’a baktı.</p>
<p>Albay, elindeki kalemi bıraktı,</p>
<p>‘Tahsisatımız yok,’ dedi, ‘Yakamıyoruz.’</p>
<p>Günay, bana döndü,</p>
<p>‘Tevekkeli değil kadıncağız o kadar hastalanmış!’</p>
<p>İstese müthiş bir politikacı olurdu, bundan eminim! Öyle bir giriş yapmıştı ki, müdüre ilgilenmekten başka çare bırakmıyor, ama askıda tutuyordu ki, merak uyandırsın.</p>
<p>‘Affedersiniz, Albay’ım, -ya da rütbesi ne idiyse!- kendimi takdim etmeyi unuttum,’ diye sürdürdü, kendisini ve beni tanıttı. Adamı elimizi sıkmak zorunda bıraktı.</p>
<p>‘Burada, gözaltında altı aylık hamile bir arkadaşımız var. Kaloriferler yanmadığı için olacak, ağır soğuk olmuş. Bulabildiğim ne kadar yünlü varsa getirdim. Ona iletmek için izninizi rica ediyorum.’</p>
<p>O şartlar altında, dünyanın en tabii bir şeyini ister gibi konuşuyordu.</p>
<p>‘Tabii,’ dedi Albay. ‘Kim arkadaşınız?’</p>
<p>Rodoplu, cebinden ayrıntıların kayıtlı olduğu bir kâğıt çıkarıp, uzattı.</p>
<p>‘Oturmaz mısınız? Çay içer misiniz?’</p>
<p>Bilimkurgu gibi bir şeydi. Biz oturduk, çay geldi. Albay, bir yerlerle konuştu, Serap’ın varlığını teyit etti,</p>
<p>‘Nerede eşyalar?’ diye bakındı.</p>
<p>‘Size ayıp etmeyelim diye kapınızın dışında bıraktık,’ dedi Rodoplu, getirmek üzere ayağa kalkar gibi yaparak. </p>
<p>‘Siz zahmet etmeyin!’ Zile bastı, postasını çağırdı, ‘Oğlum, kapının dışındaki çantayı,’ bize baktı, ‘çanta mıydı?’</p>
<p>‘Hayır, valiz.’</p>
<p>‘Valizi getir, bakayım.’</p>
<p>Valiz geldi, önümüzdeki sehpanın üstüne kondu. </p>
<p>‘Affedersiniz, usulü bilmiyorum,’ dedi Rodoplu, ‘Bunların herhalde aranması lâzım, ama kimin arayacağını bilmediğimiz için olduğu gibi getirdik.’</p>
<p>Albay yerinden kalktı, valize yaklaştı. Rodoplu, hemen kilitleri açtı, eşyaları havalandırır gibi bir şeyler yaptı, ‘Umarım, bunlar yeterli olur.’</p>
<p>‘Zahmet etmeyin,’ dedi adam, yerine döndü, tekrar zile bastı. Posta geldi,</p>
<p>‘Oğlum, şu valizi al. Filanca koğuştaki Serap Aydın isimli sanığa teslim et.’</p>
<p>Valizi tekrar kapattık, posta alırken,</p>
<p>‘İçindekilerin bir listesini yapmış mıydınız?’</p>
<p>‘Aman efendim, estağfurullah,’ dedi Günay, ‘İçinde liste yapamaya değecek bir şey yok! Kaldı ki, size teslim ediyoruz!’</p>
<p>Böylece, Serap’ın giysileri, hırkalardan birinin cebinde Ahmet’ten sorgulamada ne dememesi gerektiğini içeren bir not da dahil olmak üzere, gitti, yerini buldu.</p>
<p>Bizi dışarda bekleyen Ahmet, Günay’ın boynuna atıldı,</p>
<p>‘Ablacım!’</p>
<p>‘Faşizm ha?’ dedi, Günay ‘Bu faşizm filan değil, ahmaklık! O valizde bomba da olabilirdi!’</p>
<p>Meselenin halledildiğine sevinmemek mümkün değildi, ama hallediliş biçiminde beni yürekten inciten bir şey vardı.</p>
<p>‘Ne dediğini biliyorum,’ dedi Günay, ‘Ama biz gönül insanlarıyız. Kitleler halinde harekete zorlandığımızda kayboluyor, insani haklarımızı ne almasını ne de vermesini bilemez oluyoruz.’</p>
<p>Sinirlendim birden,</p>
<p>‘Tatlı dil, yılanı deliğinden çıkarır, öyle mi?’ dedim alayla.</p>
<p>‘Ateş olmayan yerde duman tütmez,’ diye başka bir atasözü ile cevap verdi Rodoplu, ‘Binlerce yıllık bir toplumun elbet bir bildiği vardır.’</p>
<p>Yine de... Yine de iyimserliği, daha da kötüsü bireysel müdahalelerin başarılı olması belirli bir soğukluğu da beraberinde getiriyordu.</p>
<p>‘Haklısın,’ dedi Günay, ‘Hele de, devrimciler ilk sadmenin etkisinden kurtulup, tutuklamaları ve izleyen cezaevi sürecini hareketin devamı olarak kullanmaya karar verince, ilişkiler daha da soğudu. Ben, dışardakilerin içerdeki yönlendirmelerine, hele de ölümcül açlık grevlerini dayatmalarına -ta, Almanya’dan! İngiltere’den!- tahammül edemiyordum. Onlar da içerdekileri bir an evvel oradan çıkarmak, mümkün değilse hayatta kalmalarını sağlamak isteyen bana tahammül edemiyorlardı. Bir ara beni cezaevlerindeki eylemlere taş koyan bir tür karşı devrimci ajan gibi görmeye başladıklarını hissettim.’</p>
<p>Şiran’ın girdiği ilk davayı izlemişti: Devlet Güvenlik Mahkemesi’nde, İzmir’de korsan 1 Mayıs mitingi yapmaktan tutuklanmış gençlerin savunmasını yapan beş avukattan biriydi.</p>
<p>‘Onu orada avukat cüppesiyle görmek bir mucizenin gerçekleşmesiydi; gözyaşlarımı tutamadım. Sanıklar, biri kadın, altı kişiydiler. Her sanığa bir avukat düşüyor gibiydi. Sanıklar konuştular, sıra avukatlara geldi. İlk avukat, ismini şimdi hatırlamıyorum, Engin mi, Ergin mi, bu tür davalarda ün yapmış, kısa boylu, mavi gözlü, politikacı sesli, gençten bir adamdı. Bir ağzını açtı, ben perişan oldum!</p>
<p>‘Şovenizm, tüm gerçeklere göz kapayan ırkçılık politikasıdır,’ diye başladı, ‘Emperyalist ülkelerin üstün ırk felsefesine dayalı, halkları birbirine kırdırma aracıdır. Şovenizmin faşizmle iç içe girmiş bir olgu olduğu herkesçe bilinir. Çağımızda şovenizm çeşitli biçimlerde ortaya çıkar. Kimi zaman Kıbrıs’ta bir jenosittir. Kimi zaman Vietnam’da bir kırımdır. Kimi zaman bir başka ülkenin işgalidir. Kimi zaman Güney Afrika rejimlerinde görülen ve mezalime dönüşen ırk ayrımıdır. Kısaca tüm dünyanın lanetlediği bir kavramdır.’</p>
<p>Ne diyor bu adam diyorum, ama o devam ediyor,</p>
<p>‘Bu insanlık dışı olguya karşı savaşım vermek, uluslararası kuruluşlar tarafından artık sürekli gündemde tutulmaktadır. Nitekim, 1978 yılında Birleşmiş Milletler tarafından başlatılıp on yıl sürecek olan bir kampanyanın beşinci yılında gene Birleşmiş Milletler Örgütü’nün Cenevre’de topladığı... ilah!’</p>
<p>Bütün bunların bu dava ile ne ilgisi var? Bakıyorum, hâkim esniyor, savcı başını önüne eğmiş uyuklar gibi. Neden bu adam sadede gelmiyor diye merak ediyorum. Ama gelmiyor. Ben, avukatların görevlerinin müvekkillerini kurtarmak olduğunu zannederdim, bu adam resmen nutuk atıyor! Sanıklara bakıyorum, gencecik çocuklar. Öyle dinliyorlar. Bu davada tahliye olmazlarsa, kim bilir daha kaç ay, kaç yıl içerde kalacaklar. Derken,</p>
<p>‘İddia makamı anti-şovenist olduğumuz, ırk ayrımına karşı çıktığımız için bizi suçlamaktadır,’ dedi, ne ilgisi var, ne oluyor, demeye kalmadan sanıklardan bir alkış koptu!</p>
<p>Anladım birden, avukatlar da cezaevi eylemlerinin bir parçasıydılar! İlk ve son görevleri müvekkillerini kurtarmak değil, hareketin sürekliliğini vurgulamaktı! Hani, sanki, hâkime sanıkları tahliye edebileceği bir şeyler vermekten özellikle kaçınıyorlardı. Daha da çılgıncası, minel evvel, minel ahir bir Marksist-Leninist nutuk olup, savcıya ya da hâkime değil, dinleyicilere ve basına yönelik bu gösterinin bedelini hücrelerine geri dönerek ödemeye razı olmak ne demek, hevesliydi sanıklar!</p>
<p>İkinci avukat, IMF’den girip, Dünya Bankası ile sürdürdüğü nutkunu,</p>
<p>‘1973 yılına kadar kendi aralarında bütünleşmeyi zorlayarak AET içinde bir araya gelen ülkeler ile ABD arasında ikili götürülen ilişkiler, Japonya’nın hızla Avrupa ve Amerika pazarlarına yayılması sonucu ABD-AET-Japonya arasında üçlü bir komisyon oluşturulmuştur...’ şeklinde fevkalade cüretkâr bir ekonomik analizle sonuçlandırdı.</p>
<p>Sıra Şiran’a geldiğinde artık duyacaklarımdan korkuyordum. O, acemiliğinden olsa gerek, biraz daha insaflıydı. Hiç değilse, 1 Mayıs kelimelerini telaffuz etmek suretiyle sanıkların mahkemede olma nedenlerine bir atıf yapıyordu,</p>
<p>‘Bilindiği gibi 1884’te Chicago’da İşçi Birliği Kongresi, 1 Mayıs 1886’dan itibaren normal işgününün sekiz saat olarak tespitini ve bütün işçi teşkilâtlarının buna göre hazırlanmasını kararlaştırdı. Milletlerarası İşçi Kardeşliği Örgütü’nün 1889 Paris Kongresi’nde, yani, İkinci Enternasyonal’in Birinci Kongresi’nde...’</p>
<p>Üniversitede ödev verirsin. De ki, sabun sanayiinin sektörel yapısı gibi bir konu. Hiç şaşmaz, Türk öğrenciler, ‘sabun; bir alkalinin yağlı bir madde üzerindeki etkisiyle elde edilen, temizlik ve yıkama işlerinde kullanılan bir maddedir’ diye başlar, raporun yarısından fazlasını sanayinin yapısı ile uzaktan yakından ilgisi olmayan malumat kırıntıları ile doldururlar. Şiran da dahil avukatları dinlerken hukuk fakültesinin faciasını anlıyordum. Sadece avukatlar değil, savcılar da böyleydi tabii! Sıkıyönetim Mahkemeleri’nin binlerce sayfalık savunmaları gibi iddianameleri geri kalmışlığımızın, hamasetimizin, sistemsizliğimizin, neden-sebep ilişkisi kurmaktaki beceriksizliğimizin kanıtları gibidir.</p>
<p>Sonra ne oldu, biliyor musun? Daha önce koridorda dikkatimi çeken, bol bol parfüm sıkınmış, cüppesinin örtmediği dekoltesini göğüslerinin yarığını sergilemek için kullanan kadın avukat konuşmaya başladı. Ne 1 Mayıs ne IMF, o, müvekkili olduğu anlaşılan sanık kızın hamile olduğunu söyledi. Saçlarını savura savura, dudaklarını büze büze, müthiş bir ‘merhametinize sığınırız!’ nutku attı. Ve kazandı! Kızı tahliye ettiler. Diğerleri, hücrelerine döndüler. Bir sonraki mahkeme dört ay on gün sonraya atıldı!</p>
<p>Şiran, ‘Nasıldım?’ diye soracak diye ödüm patlıyordu. Nereden başlayacağım?</p>
<p>Gerek, Üniversal’de, gerekse burada yeni yeni ittifaklar kuruluyordu ve bu ittifaklarda benim yerim yoktu.’</p>
</body>
</html>