<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_1_2"><b>III</b></h2>
<p>&#160;</p>
<p>Bu çocuk, Mehmet Ömer Sedes, bendim. Az önceki sahneyi üçüncü tekil şahıs kullanarak anlatmamın nedeni, okurun, böylesi bir çocukluğa ne denli yabancılaştığımı kavramasına yardımcı olmak, yoksa, edebi oyun oynuyor ya da biçem denemeleri yapıyor değilim. Ne babamı ne de annemi çok sevmiş olmadığımı anlatmaya çalışıyorum.</p>
<p>Annem, babam gibi okumuş, iyi aile evlâdı bir adamın kendisini zevce intihap etmiş olmasından fevkalade müftehir, ezik bir kadındı. Duyduğu minnetin karşılığını ev işlerinde yücelmek suretiyle ödemeye kalktığından hayattan erken koptu. Belleğimde kalan, radyo açmaktan dahi çekinen, zayıf, sinirli bir kadındır. Çoğu anne gibi, o da kocası ile oğlu arasında kaldı ama çoğu anneden farklı olarak, Behiye Hanım, hemen her zaman kocasından yana tavır koydu.</p>
<p>Babam, evin mutlak hâkimiydi. Olayları ve insanları bir türlü içine sindiremeyen mutsuz bir adamdı. Batı’ya adanmış bir aydın olarak, kendinden fevkalade emin, fevkalade haklıcıydı. Yığınların gerekirse sopayla adam edilmeleri gereğine inanırdı. Belki de bu nedenle, gizli bir Hitlerci, aleni Tek Parti’ciydi; ömrü boyunca da İnönü’cü kaldı. 1950’de, Demokratların seçimi kazanmalarından sonra, İnönü’nün resimlerini indirmemekte direnen ender okul müdürlerinden birisi oldu.</p>
<p>Babamın içine sindiremediği insanlara, aile fertleri, bizler de dâhildik ve ne yaparsak yapalım İhsan Bey’i mutlu etmemiz mümkün değildi. Hışmını çekmemek için çareyi ondan mümkün oldukça uzak durmakta bulurduk. Çocukluğum, yalnızlık içinde geçti. ‘Müdür baba’ akranlarımla ilişkilerimi dondurmuş, sınıfımdan arkadaş edinememiştim. Sanırım bozkırın ortasında yaşayan hemen her yalnız çocuk gibi ben de doğaya döndüm, doğa hareketleri ile oyalanmaya başladım. Mesela, ‘cemre’, benim için başlı başına bir harikuladelikti! Babamı onca mutsuz eden 1950 yılında havaya düştüğünü gözlerimle gördüğüme yemin edebilirdim! Çünkü, Elmadağ’ın tepesini boğacak gibi sımsıkı saran bulutlar, ‘kollarını’ gevşetmişlerdi. Sonra, cemre, bakmış, yaptığını beğenmiş, gidip suya -İncesu Deresi’ne!- düşmüştü. Nitekim, Kale’den sarkan buzlar da bunun üzerine erimeye başladılar. Tabii, bir süre sonra da, kar aralandı, toprak beyazdan soyundu. Bunu da kavağın ‘kabarması’ndan anladım! O günün üstüne iki gün saydım, Kale’ye koştum. Bozkırın yeşerdiğini, tazecik çimenlerin estiğini saptadım, çok sevindim. İleride, Ankara Ovası’nın batısında odaklanan ağaç topluluğunu her hafta sonu teftiş ettim. Ne kadar yeşerdiklerini kaydettim. Sonunda yeşil büyüdü, dalları görünmez oldu. 1 Mayıs, Bahar Bayramı, pazara rastladı.</p>
<p>O günü anlatmalı, delikanlılık yıllarıma gönderme yapmalıyım. Bayramın pazara rastlaması ve tatilimizi yemiş olması, bir teselli mükâfatı gerektirdi. Kurtuluş Ortaokulu öğretmenleri topluca Kızılcahamam’a, (Öyle hatırlıyorum ama herhalde daha yakın bir yere, mesela Çubuk Barajı’na olmalı!) gitmeye karar verdiler (O zamanlar, Türkler, ‘piknik’e değil, kıra giderlerdi!). Behiye Hanım dolmaları doldurdu, (Günay’la en büyük kavgalarımızdan biri, benim anneme ‘Behiye Hanım’ babama da ‘İhsan Bey’ dememden çıkmıştı. Rodoplu, ‘Tipik bir yabancılaşma belirtisi,’ demişti, ‘Solcusun ya, anneni sevecek ama onu ‘yanlış’ bulacak, ondan uzaklaşacak, yabancılaşacaksın!’) yumurtaları haşladı, kuru köfteleri kızarttı. Dünya kadar ekmek aldık, ama tuzu unuttuk. At arabalarına kurulduk.</p>
<p>Bozkırda gıdım nem olmadığını hatırlıyorum. Göz ile gördüğünün arasında hiçbir engel yoktu. Ayrıntılar belirgin, cam gibi bir havaydı. İnceden bir yel, küme küme bulutları oraya buraya sürükledi. Kâh Atatürk profili, kâh Zümrütü Anka kuşu oldular. Ben de gözlerimi kapattım, yüzümü güneşe bıraktım.</p>
<p>‘Baharın başına mı vurdu? Kazağını giy!’</p>
<p>Rüzgâr güzeldi, atların kokusu güzeldi, arabanın önüne kurulmuş şeref misafiri, Faik Bey bile güzeldi, çünkü, beyaz saçları maviye karşı parlıyordu. Belkıs Hanım, başına kırmızı bir eşarp bağlamıştı. Gülüyordu. Hayret bir şeydi ama Behiye Hanım da gülüyordu<i>. Bu bahar havası herkesi güldürüyor</i> diye <i>italik</i>’lemiş olmalıyım. Keyfim katmerlenmişti ki, bağırıverdim.</p>
<p><i>‘Rüzgâr bana at oldu / Şimşekler kanat oldu!’</i></p>
<p>Bahar havası gerçekten de iyi gelmiş olmalı: Azarlanmadım! Aksine.</p>
<p>‘Söyle oğlum, söyle!’ diye yüreklendirdi Belkıs Hanım. Kendisi de katıldı.</p>
<p><i>‘Eğilin gökler dedim / Bulutlar kat kat oldu!’</i> </p>
<p>Sesimize bayıldık! Daha da çok bağırdık. Seslerimiz arka arabaları buldu, içindekileri kıskandırdı. Onlar da katıldılar, baştan aldık.</p>
<p>‘Yaslı gittim, şen geldim / Aç koynunu ben geldim!’ </p>
<p>‘Dağ başını duman almış,’ ‘Aman Adanalı, canım Adanalı!’ bir türkü bir marş, rüzgârın sırtına bindiler, gittiler. Derken, arkadaki arabalardan birinden bir kadın sesi aktı, geldi.</p>
<p><i>‘Anadolu’da Şur’alar Hükümeti var olsun!</i></p>
<p><i>İşçilerin emeği özlerine yar olsun!</i></p>
<p><i>Uyan mihnetle çalışan çıplak hemşeri</i> </p>
<p><i>İnkılaba katıl dünyanın hür rençberi!’</i></p>
<p>Sonradan 1920’lerden kalma bir Bolşevik marşı -okullarda söylenen bir Bolşevik marşı!- olduğunu öğrendiğim melodi tuhaf bir etki uyandırdı.</p>
<p>Herkes birden sustu. Müsteşar Muavini ile Müdür Bey bakıştılar. Babam hiç yoktan arabacıya çıkıştı,</p>
<p>‘Biraz hızlansana be adam! Akşam yemeğine mi yetiştireceksin bizi?’</p>
<p>Arabacı hırsını atlarından alırken ben bağırıyordum, ‘Hadi, söyleyin! Söyleyin!’</p>
<p>Faik Bey’in babama sorduğunu duydum,</p>
<p>‘Kim bu kadın?’</p>
<p>‘Fatma Karayel,’ dedi babam, ‘Doğrusu çok şaşırdım. İlk defa böyle densizlik yapıyor.’ <i>Ben ona gösteririm!</i> </p>
<p>‘Peşini bırakmazsanız, iyi edersiniz.’</p>
<p>‘Merak buyurmayınız.’</p>
<p>‘Öyle ya, bugün 1 Mayıs!’</p>
<p>Bu, Belkıs Hanım’dı. Ben de az önceki yakınlığından cesaret alarak sordum,</p>
<p>‘Ne olmuş 1 Mayıs’a?’</p>
<p>‘Sen her lafa karışma, bakalım!’</p>
<p>Keyifleri kaçmıştı.</p>
<p>‘Cürete bakınız,’ diye söylendi Faik Bey, ‘Fukarayı Kasibe marşını söylüyor!’ Babama döndü, ‘Uzatmayalım,’ dedi, ‘Şurada bir yerde yiyelim de bu iş bitsin!’</p>
<p>Önümüze çıkan ilk suyun yanında durduk. Planlarımızdaki bu sapmadan hiç hazzetmedim ama derenin yanında söğüt ağaçları vardı. Katırtırnakları açmıştı. Ben de dere boyunca koşmaya, gözüme kestirdiğim bir dal parçası ile yarışmaya koyuldum. Derken aklıma suyun içinde balıklar olabileceği geldi. Suya eğildim,</p>
<p>‘Çıkın mabedinizden, çıkın!’ diye seslendim, ‘Peygamberiniz geldi!’</p>
<p>Bu, ‘peygamber’ sözüne ben de şaştım! Ama, balıklar tınmadı. Ben de kendimi otların arasına attım. Bu defa da, bulutlarla arama bembeyaz bir kelebek girdi.</p>
<p>‘Bulut mu beyaz, sen mi? Bulut mu hafif, sen mi?’ diye sordum. Kelebek güldü. Antenleriyle selâm verdi. Ben de ona güldüm.</p>
<p>‘Kendi kendine konuşup gülene deli derler!’ dedi annem, ‘Haydi, kalk yemeğe!’</p>
<p>‘Ben tokum!’ dedim, kaçtım. Tok olduğumdan değil, sırf inat olsun diye! Koştum, az ilerideki bir söğüt ağacına yaslanmış, okuyan Fatma Öğretmen’e koştum. Kitabını bıraktı.</p>
<p>‘Merhaba!’ dedi.</p>
<p>Şimdi, o yıllarda, ‘merhaba’ sözcüğü, külhan ağzı sayılırdı. Şaşırdığımı hatırlıyorum. Böyle bir günde kitap okuyor olmasına da şaşırmıştım. Fark etti.</p>
<p>‘Şiir sevmez misin?’</p>
<p>Ve Müdür Bey’in oğlu, bendeniz, o gün Nâzım Hikmet’le tanıştı!</p>
<p><i>‘Akıyordu su, gösterip aynasında söğüt ağaçlarını,</i></p>
<p><i>Salkımsöğütler yıkıyordu, suda saçlarını.’</i></p>
<p>Fatma Öğretmen, salkımsöğütlerin altındaydı, su ayna gibi parlıyordu, dalları saça benziyordu, saçlarını yıkıyorlardı! İnanamadım!</p>
<p>‘Nasıl biliyor?’ </p>
<p><i>‘Atlılar, atlılar, atları rüzgâr kanatlılar!’</i></p>
<p>Kanat takanlar atlılar mı, atlar mı? Atlar olduğuna karar verdim. Rüzgâra doğru koştular. Su ayna oldu, vazgeçti, su oldu, saç yıkadı!</p>
<p>Daha iyi görebilmek için gözlerimi yumdum. Dudaklarım kıpırdıyor olmalı.</p>
<p>‘Ezberliyor musun?’ diye sordu, Öğretmen Hanım. Utandım.</p>
<p>‘Yok!’</p>
<p><i>‘Bir gece bir denizde yalnız yıldızlar ve bir yelkenli vardı.</i></p>
<p><i>Bir gece bir denizde bir yelkenli yapayalnızdı yıldızlarla.</i></p>
<p><i>Yıldızlar sayısızdı.</i></p>
<p><i>Yelkenler sönüktü.</i></p>
<p><i>Su karanlıkta ve göz alabildiğine dümdüzdü.’</i></p>
<p>İçimden tekrarladım.</p>
<p>‘Bir gece bir denizde yalnız yıldızlar ve bir yelkenli vardı. Bir gece bir denizde bir yelkenli yapayalnızdı yıldızlarla. Yıldızlar sayısızdı...’</p>
<p>Annem, tekrar bağırınca, onca insanın önünde dayak yemeyi göze alamadım. Yemeğe koştum. Sonra da, göz açıp kapayıncaya kadar, ‘bozkır her zamanki numarasını çekti, katre katre indi akşam’. (Bu, o zamanki günlüklerimden birinden bir cümle! Şair ruhluymuşum, vesselam!) Güneş kızardı, damla damla döküldü. Güneş damladıkça otları, bulutları boyadı. Sonunda tükendi, yeşili vasiyet etti, gökyüzü bu defa da yeşile boyandı. Gökyüzü yeşile boyanınca, otlar da yemyeşil oldular. Gökyüzü,</p>
<p>‘Ya, demek öyle!’ dedi, tekrar renk değiştirdi, lacivert oldu. Bu defa otlar mora döndü. Otlar ve kelebek kanatları. Gökyüzü, baktı ki baş edemeyecek, kendisini benekli yaptı. Yani, yıldızlar serpiştiler. İşte, bunu taklit edemedi otlar! Tahmin edebileceğiniz gibi, ilk yıldız, Çoban Yıldızı da benim özel yıldızımdı. Herkesten önce o geldi, sonra diğerleri de koşuştular, yerlerini aldılar. Gökyüzü kadifelendi.</p>
<p>Ben, bütün bu olan biteni seyrettim ve kayda geçtim. Ama, bu yıldızların bizden olmadıklarını biliyordum. Çünkü Ankara’da böyle yıldızlar yoktu. Sonra da Nâzım Hikmet’in bir şiir yıldızı olup olmadığını merak ettim (hâlâ da ederim). Gece serin, dönüş sessiz ve uzun, at nalları tıkırtılı, rüzgâr uykudaydı. Düşündüm düşündüm,</p>
<p>‘Bu yıldızlar yıldıza benziyorlar!’ diye bağırıvermişim, ‘Hiç böyle yıldız gibi yıldızlar görmedim!’</p>
<p>‘Vallahi, aklı bir karış havada bu oğlanın!’ diye yemin etti annem, başıma kötü bir şeyler gelecekmiş gibi başını salladı.</p>
<p>Kehanetinin doğru çıktığı da söylenebilir. Ancak, daha önce nakletmem gereken şeyler var.</p>
<p>Yalnız bir çocuk olduğumu söylemiştim. Yalnızlığımı gidermek amacıyla denediğim bir dizi yöntemden en başarılısının ‘saldırı’ olduğunu keşfettiğimde, bana ‘erkekçe’ karşı koyanlar, İhsan Bey’in konumundan etkilenmeyen, annemin ‘Çingene çocukları’ dediği, Yukarı Mahalle akranlarım oldu. Onlarla arkadaşlık etmem de yasaktı. Rodoplu’ya söylediğim gibi,</p>
<p>‘Ne Nâzım ne Şükrü Amca ne Metin Abi. Faşizmi bana Kurtuluş Ortaokulu Müdürü, İhsan Sedes Bey öğretti.’ Şimdi yazacağım olay, neden böyle söylediğimi anlatacaktır.</p>
<p>1952 yılı Şeker Bayramı babaannemin saygılı takırtılarıyla geldi. Havanın açık olacağı bozkır mavisinin cama çalışından belliydi. Namaza durmasını bekledim. Sonra, parmaklarımın ucunda, kapının arkasındaki çiviye asılı giysilerime yürüdüm. Bağdadi evi titretmeden giyinmem mümkün değildi. Giyeceklerimi koltuğumun altına aldım, merdivenlerden aşağı, sokak kapısına süzüldüm.</p>
<p>Pantolonumla kazağımı çöp bidonunun arkasında, ayakkabılarımı sokağın başında giydim. Kale’nin arkasında, maçın yapılacağı düzlüğe koştum. Kırağı soğuğu, nefesimi buhar yaptı, sigara içtiğimi varsaydım, keyiflendim.</p>
<p>Çocukların, ‘Geldi, geldi!’ diye bağrıştıklarını hatırlıyorum. Hafızın oğlu daha bir sevinmişti.</p>
<p>‘Erkek adammışsın, be!’</p>
<p>Sabahın kör saatinde bir araya gelmiş, üşümüş, mutlu ve çok kararlı bir gruptuk, sümüklerimiz burunlarımızda fitil fitildi, maç, daha başlamadan kıran kıranaydı. Dört dakika oynanıyorsa, üç dakika dalaşılıyordu, ama, canla başla, en önemlisi, sahici topla oynuyorduk! Ama, sahibi topunu her an geri alabilirdi. Hırçınlığımız kısmen de bundandı.</p>
<p>Derken, Müdür Bey’in sesi! Benim takım altı-yedi yenikken duyuldu. Derin, telâşsız ve korkunçtu. Ortaokula giden hakem (Metin Abi) dâhil, taş kestik.</p>
<p>‘Ömer! Eve!’</p>
<p>Mıhlandığım yerde sarsıldım.</p>
<p>‘Baba, n’olur?’</p>
<p>Ciğerlerimden sökülen yakarma diğerlerini de hareketlendirmiş olmalı, bir ağızdan yalvardılar.</p>
<p>‘N’olur, n’olur!’ amca, öğretmenim, hatta komutanım diyorlardı.</p>
<p>‘Yürü!’ dedi İhsan Bey. Çocukları görmüyordu bile.</p>
<p>Aşağı Mahalle takımı kümelendi,</p>
<p>‘Bize ne, biz kazandık!’ diye şımardılar.</p>
<p>Sesleri bizim, yani, Yukarı Mahalle takımına ulaşınca, yakarmalarımız daha da arttı.</p>
<p>‘N’olur amca, Allah’ını seversen, amca!’</p>
<p>‘Yürü dedim sana.’</p>
<p>İhsan Bey ağır ağır yaklaştı, durdu. Elini kaldırdı, kulağıma yapıştı. Bedenimin hızla kaybolduğunu, yerini bir kulağa bıraktığını biliyorum. Ne bacaklarım ne gövdem ne de kollarım vardı. Müdür Bey, bu sıcak, kocaman, kan pompalayan kulağı sürükledi. Sokaklardan, dükkânlarını yeni açanların arasından geçtik. Dimdik yürüyen kolalı efendiyle yanında sürüklediği çamurlu kulağımı görmeyen kalmadı. </p>
<p>Babaannem ile Behiye Hanım, bahçe kapısının önünde bekliyorlardı.</p>
<p>‘Çamaşır ipini verin bana,’ dedi aynı telâşsız ses, gövdem büyüdü, ama, babam İhsan Bey’in dövmeye niyeti yoktu.</p>
<p>‘Yürü duvara.’</p>
<p>‘Ömer’i itti, bahçe çitinin kazıklarından birisine dayadı. Eğildi, ipi ayak bileklerimin etrafından dolandırdı, yukarı doğru sarmaya, kazığa bağlamaya başladı. Dehşete düştü, var gücüyle debelendi çocuk. Ama, sıska bedenimin gücü yetmedi!</p>
<p>Babam, büyük bir hünerle, ipi göğüs hizama getirdi, önce bir kolumu, sonra da diğerini sıkıca bağladı, düğümledi.</p>
<p>Mürüvvet Hanım, sevgili babaannem, torununa bakamadı, başını çevirdi. Annem,</p>
<p>‘Bari sırtına bir şey giydirseydik,’ dedi.</p>
<p>Ben, tükürdüm.</p>
<p>İhsan Beybabamın arkası dönüktü, görmedi,</p>
<p>‘Akşama kadar burada kalacak,’ dedi, eve girdi.</p>
<p>Öfkem, gözyaşlarımı kuruttu, korkumu dindirdi, umarsız bir kine dönüştürdü. Annemi tekmelemeye çalıştım, babamın urganı bacağımı kesti. İlk misafirler, güneş yükselip de yüzümü ısıtmaya başladığında geldiler. Onları diğerleri izledi. O bayram sabahı, Müdür Bey’in bahçe çitine bağlı oğlunu görmeyen kalmadı!</p>
<p>İlk anda kavrayamıyorlar, bir daha bakıyorlar, irkiliyorlar, sonra da içeri girip fısıldaşıyorlardı misafirler. Benim adıma af dileyenler olduysa da, İhsan Bey dinlemedi. Bu defa da, yaşken eğilen ağaçlardan, sonradan dövülen dizlerden, bir musibet-bin-nasihat gerçekliğinden söz ettiler. Bayramlaşmayı tamamlayıp, bana bakmamaya çalışarak, geçip gittiler. En acı veren seyirlik, el öpmeye gelen akranlarımınki oldu.</p>
<p>Seksen altıncı misafir, PTT’den emekli Eftal Efendi’nin, Sadiye Hanım’dı. Daha bahçe kapısında, çığlık attı. </p>
<p>‘Bu ne hal?’ Doğruca bana yürüdü, düğümü buldu, çözmeye koyuldu.</p>
<p>Behiye Hanım, oğlunun çözüldüğünü gördü, içeriye haber vermeye gitti. Küçük bedenim, karınca saldırısına uğramış gibi seğirdi, yerinden kıpırdayamadı. Sadiye Hanım’ın kuru ellerini, sert saçlarımda hissettim. Yaşlarım, çamurlu yüzümde oluklar kazıp çeneme indiler, kurtarıcımın yüzüne bakamadım.</p>
<p>Babaannem, İhsan Bey’in suskunluğundan yararlandı, beni içeri aldı.</p>
<p>‘Kaç defa söyledim ben sana, kaç defa!’ söylendi, annem,</p>
<p>‘Babanı biliyorsun! Biliyorsun, gene yapıyorsun! Öldüreceksin sen beni!’</p>
<p>Yaşamı boyunca, bir gün olsun, öfkesini sahiplenmedi, sorumluluğunu duymadı, nedenlerini kendi içinde aramadı babam. Sanki, kendi dışında, başına buyruk, özgür bir yaratıktı, ‘öfkesi’. Acı verdiğinde, sorumluları, acı vermesine sebebiyet verenler, yani, incittiği insanlardı! İhsan Bey’in öfkesini hoş tutmak, azdırmamak, sonunda ondan zarar göreceklere ait bir görevdi; zarar göreceklere, yani, karısına, çocuğuna, öğrencilerine ve diş geçirebileceği diğer insanlara (Tipik bir Rodoplu sadisti tanımladığımı anlıyorsunuz!).</p>
<p>Ne yaptıysa, benim iyiliğim için yaptığına inandı. Arada canımı yaktıysa, onun da doğal olduğuna inanıyordu. Yoksa, ipin açtığı yaralara sürülecek merhemi kendi elleriyle alır mıydı?</p>
<p>‘Vallahi billahi yine de iyi adam,’ dedi annem, ‘Hadi, git öp babanın elini de, bu iş bitsin.’</p>
<p>Bütün bir bayram odama hapsolmaya razı oldum,</p>
<p>‘Öpmem,’ dedim. Sesimdeki kesinlik, annemi deli etti,</p>
<p>‘Babası kılıklı piç kurusu! Sana müstehaktır, sana ne yapsa müstehaktır!’</p>
<p>Dizleri titredi, banyonun duvarına hızla çarptı çocuk. Bu sadmeyle bilendi, gücünü topladı, annesini itti, fırladı. Bahçeden çıktı, evin arka tarafına, Şükrü Efendi’nin bakkal dükkânına yöneldi.</p>
<p>Ambalajın henüz hüküm sürmediği yıllardı.</p>
<p>Diş diş örülü çuvalların üstünden taşan kırmızı pul biberler, saman rengi ıhlamur yaprakları, yeşil kına hiç tükenmezdi. Bakkalın, kesekâğıtlarını doldurmak için çuvalların içine eğildiğini hiç görmemiştim. Boşalan çuvallar hep üstten dolduruluyorsa, altta kalan fasulyelere, pirinçlere ne oluyor diye merak ederdim. Baharatın kenevire, kenevirin kementlenmiş urganlara, urganların duvarda asılı eleklere sinmiş kokularını içime çektim. Fildişi sabunların üzerinde çifte çekiç damgasını inceledim.</p>
<p>‘Gel de yardım et,’ dedi Şükrü Efendi, akide kutularını diziyordu.</p>
<p>Beni ağaca bağlı görmemiş olmasını umuyordum; olanaksızlığını düşününce, duraladım, ter bastı.</p>
<p>‘Gel hadi, gel,’ dedi Şükrü Efendi.</p>
<p>Çocuk girdi, birkaç titrek adım attı. Kulaklarına ince, ıslak bir uzun hava çarptı. Babamın korkusundan iyice kısılmış radyodan geliyordu.</p>
<p>‘Bu ne?’</p>
<p>‘Radyo!’</p>
<p>‘Onu sormuyorum, çalan ne?’</p>
<p>‘Mey,’ dedi bakkal. ‘Ney’ anladım, ben. Kulaklarımı diktim.</p>
<p>‘Beğendin mi?’</p>
<p>Cevap vermedim. İhsan Bey’in zorla götürdüğü Riyaseti Cumhur Filarmoni Orkestrası cumartesi konserlerinde duyduğum bir sesle karşılaştırıyordum.</p>
<p>‘Ben flütü de seviyorum,’ dedim. Kötü bir şeyi itiraf eder gibi fısıldamıştım. Şükrü Efendi ne diyeceğini bilememiş olmalı. Bir süre sessizce çalıştı, sonra, bir külah akide şekerine uzandı, </p>
<p>‘Biz seninle bayramlaşmadık,’ dedi, uzattı.</p>
<p>Elini öpmeye davrandım. Azgın bir egzama yarası ile burun buruna geldim. Annemin, bu bakkaldan, bu yüzden alışveriş etmediğini hatırladım. Tırnaklarımın diplerine kadar terledim. Şükrü Efendi, elini çekti, arkasına sakladı,</p>
<p>‘Berhudar ol, oğlum, berhudar ol,’ diye geçiştirmeye çalıştı.</p>
<p>Ben, çocuk, ileri doğru bir hamle yaptı, yaşlı adamın elini kaptı. Dudaklarımı yaranın üzerine yapıştırdım, yanağıma sürttüm.</p>
<p>Herkesten intikam aldım! </p>
</body>
</html>