<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
    <body>
<h2 id="TOC_1_3"><b>IV</b></h2>
<p>&nbsp;</p>
<p>Babamla hiç geçinemedik. Ve ben kendimi bildim bileli evden kaçmaya çalıştım. İlk teşebbüsümü, Şükrü Efendi önledi.</p>
<p>Şöyle ki, oğlunu kayırdığı söylentileri olasılığından çekinen İhsan Bey, beni sekizinci sınıfın ortasında, ‘öteki’ Fransızca öğretmenine devretti.</p>
<p>Öteki Fransızca öğretmeni, Müdür Bey’den aşağı kalmamak için, bize olağanüstü yüklendi (çocukların benden uzak durmaları için bir neden daha!). Kopya konusunda gösterdiği özel titizlik de başıma patladı. Şöyle ki, bozkır ayazının ölüleri mezarlarından söktüğü gündü. Sınavdaydık ve ben, Ankara Ovası’nın böyle bir günde, yukarıdan, Kale’den, nasıl bir görünüm içinde olabileceğinin düşünü kuruyordum: Bulutlar alçaktaydı, belki de Kale’nin tavanına kadar inmişti; öyleydiyse, pek bir şey görünmezdi ama herhalde henüz o kadar alçalmamışlardı. Elmadağ’ın tepesine kurulmuş, <i>oh-canım-oh</i> keyif yapıyor olsalar gerekti.</p>
<p>Kımraştım, burnumu pencerenin hava üfüren aralığına nişanladım, gözlerimi yumdum, içeri kaçan tipi taneciklerini burnumun ucuna çarptırmaya koyuldum. Gazoz içer gibiydim. Buz gibi su kokuyordu. <i>Hadi-canım-sen-de! Bu-hava- da-koku-bile-donar-!</i></p>
<p>Donmuş kokular, yazın satılan buz kalıplarını çağrıştırdı. Donmuş limon kokusu buzu, donmuş kekik kokusu buzu! Azar azar kullanılacak. Kalıbın ucu biraz kırılacak, bir tabağa konacak, doğru yatak odasına! Mis gibi kokutacak. Ama, dikkat etmek lâzım, porselen tabağa koymuşsun ya, kayıp yerlere düşmesin! At arabasında da dikkat etmek lâzım, kalıplar bir kayar da düşerse... demeye kalmadı, havalandığımı hissettim. Çakan şimşeğin tokat olduğunu fark ettiğimde, geri fırladım, bu defa da başımı pencere pervazına çarptım. Elimi kaldırdım, yüzümü korumaya çalıştım, babamın yakama yapışmış eli aman vermedi. Sıramdan dışarı sürüklendim, sınıfın ortasına itildim. Taşlaşan öğrencilerin suratlarında en ufak bir ipucu yoktu, babama baktım.</p>
<p>‘Dışarı,’ dedi İhsan Bey, ‘Kopya ha! Bir de kopya! Defol!’</p>
<p>‘Ne kopyası, baba, yani, Müdür Bey!’</p>
<p>‘Yalan mı söylüyor öğretmenin? Ha? Yalan mı? Rezil ettin beni!’</p>
<p>‘Ben bir şey yapmadım, kopya çekmedim!’</p>
<p>‘Bak, hâlâ konuşuyor! Defol, defol gözüm görmesin seni!’</p>
<p>‘Baba, vallahi!’</p>
<p>‘Bana baba deme!’ diye tepindi babam. Boynundan damarlar fırladı,</p>
<p>‘Defol. Yürü, yürü ya da ben yürüteceğim!’ Uzandı, koluma yapıştı. Dershaneden dışarı sürüklendik. </p>
<p>‘Paltom!’</p>
<p>Hırsını alamadı, parmaklarını koluma gömdü, etimi büktü, büktü, kopartmaya çalıştı,</p>
<p>‘Gıkını çıkartmadan, defol!’</p>
<p>Ben, çocuk, kapının önündeki buzda düştü, toparlandı, tipiye doğru atıldı. Kar, yanan yüzüme değdikçe eridi, buharlaştı, gözyaşlarıma karıştı. Kale’ye yöneldim, Batı yüzünden tırmanmaya çalıştım, tipi bırakmadı. Kar, sandığımdan fazla yığılmıştı, dizlerime dek gömüldüm. Yavaşlamak zorunluluğu öfkemi arttırdı, hamle güdüsüyle dortop oldum, bu defa da öfkem göğsümün üstüne çöktü, acıttı. Dört ayağımın üstüne indim, öyle denedim. Yakamdan içeri dalan karlar göbeğime indi.</p>
<p>Belki bir yarım saat, belki de bir ömür geçti. Kaydım, toparlandım, kaydım, toparlandım, yolun yarısına gelemedim. Yüreğim daraldı, yere kapaklandım, hıçkırıklarımı saldım gitsinler. Yanağımı kara bıraktım, değdiği yeri eritti. Serinlik hoşuma gitti, yanağımı tekrar tekrar sürttüm. Mis gibiydi, kuştüyü yastık gibiydi. Debelenmeyi bıraktım, sırtüstü uzandım. Biraz öyle durdum, yüzükoyun döndüm. Kollarımı iki yana açtım, başımı bir o yana bir bu yana çevirdim. Kararım kesindi,</p>
<p>‘Gideceğim buralardan! Ben buralardan gideceğim!’</p>
<p>Başımı vida yaptım, karın içinde burdum, enseme kadar gömüldüm. Sonra bir elimi, derken ötekini soktum, ayaklarımla da delmeye çalıştım. Derinlere gittikçe sakinledim, kalp atışlarım normalleşti. Yüzümün yanması geçti, anlık sükûnetimden yararlanmış olmalı, öfkem yine kabardı. Burada böyle yatmayı sürdürürsem bir yerlere gidemeyeceğimi hatırlatıyordu.</p>
<p>Önce yavaş yavaş, sonra haykıra haykıra ağladığımı hatırlıyorum. Tipinin sesimi örttüğünü de hatırlıyorum.</p>
<p>‘Gideceğim buralardan!’</p>
<p>Nereye’ye cevap yoktu. Ölmek düşüncesi o zaman geldi. </p>
<p>Hiç kıpırdamadan durursam belki de donacağım temennisini izleyen paniği var gücümle sindirmeye çalıştım.</p>
<p>Bakkal Şükrü Efendi, tepeye, evine, gazyağı çıkarmış dönüyordu. Beni bu halde buldu,</p>
<p>‘Tövbe estağfurullah! Tövbe estağfurullah!’</p>
<p>Birisinin geldiğini hissetmiştim, kendimi kastım, kıpırdatılmaya izin vermedim. Şükrü Efendi, beni sırtüstü çevirmeye çalıştı,</p>
<p>‘Haydi oğlum, haydi aslanım!’</p>
<p>Soğuktan morarmıştım, gözlerim kan çanağıydı, yine de, ‘Eve dönmem, Şükrü amca,’ diye direniyordum. Yaşlı adam belki de yapılabilecek en iyi şeyi yaptı,</p>
<p>‘Dönme,’ dedi, çimene çöker gibi yanıma, karın üstüne oturdu, bir sigara yaktı, birkaç nefes çekti,</p>
<p>‘Paran da yoktur şimdi senin,’ dedi neden sonra. Sanki konuştuğum kızla lunaparka gidecektim de param çıkışmıyordu! O kadar olağandı sesi.</p>
<p>‘Yok,’ dedim ve iliklerime işleyen soğuğu ilk kez duydum.</p>
<p>‘Dur, bakalım!’ Yeleğinin ceplerini uzun uzun karıştırdı. Yüzü rüzgâra dönüktü, kirpikleri kar tutmaya başladı. Cebinden çıkardıklarını saydı,</p>
<p>‘Bu yetmez. Balgat’a bile götürmez seni!’</p>
<p>Yeni fark etmiş gibi de ekledi,</p>
<p>‘Sen donacaksın!’ Duraladı, ‘Bak, yanlış anlamayasın. Dükkânda para var, istersen oradan alırsın.’</p>
<p>‘Ben eve dönmem!’</p>
<p>‘Dönme,’ dedi yine, ‘Arkadan gireriz bizi kimse görmez.’</p>
<p>Tereddütümü hissetti,</p>
<p>‘Haydi,’ dedi, ‘Hava daha kararmadan dönelim. Senin yolun uzun.’</p>
<p>Birkaç kez boyanmış asker kaputunu çıkardı, omuzlarıma attı, </p>
<p>‘Giy şunu.’</p>
<p>‘Ben üşümüyorum!’</p>
<p>‘Üşüdüğünden değil,’ dedi bakkal, ‘Seni tanımasınlar diye.’ </p>
<p>Dükkâna vardığımızda hava iyiden iyiye kararmıştı. Şükrü Efendi tezgâhın arkasına dolandı, dipteki kapıyı açtı. Daha önce fark etmediğim küçük bir odaya girdik. Odanın, üst katta, kendi evimizdeki banyonun altına düştüğünü hesapladım.</p>
<p>‘Burada iyi adam saklanır. Bin sene arasalar bulamazlar.’</p>
<p>Yaşlı adam, şöyle bir duraladı, köşede yığılı şeker çuvallarını işaret etti, oturmamı söyledi. Rafları karıştırdı, ‘Soyun!’</p>
<p>‘Çok soğuk!’</p>
<p>Titrememi denetlemeye çalıştım, olmadı. Giysilerimden süzülen buzlu sular, yerde su gölcükleri oluşturdular. Şükrü Efendi, askeriye artığı gibi görünen uzun donlar, fanilalar çıkardı,</p>
<p>‘Çabuk giyin,’ bulduğu at yaygısını da uzattı, ‘şunu da sırtına al.’</p>
<p>Dükkân tarafına geçti, döndüğünde elinde iki çay bardağı bir de şarap şişesi vardı. Doldurdu, birisini uzattı,</p>
<p>‘Bir dikişte bitir,’ dedi.</p>
<p>Öyle yaptım. Bakkal bir daha, bir daha doldurdu.</p>
<p>‘Bu seni ısıtır.’ Sigara sarmaya koyuldu.</p>
<p>‘Egzamaların geçmiş,’ dedim. Bir tür af dileme gayreti! </p>
<p>‘Tütün içiyor musun?’</p>
<p>‘Hayır.’</p>
<p>Sardığını, kendisine döndürdü,</p>
<p>‘Onlar egzama değil,’ dedi, neden sonra.</p>
<p>‘Ne peki?’</p>
<p>‘Harpten kalma bir illet işte. Gıdasızlıktan.’</p>
<p>‘İstiklâl Savaşı mı?’</p>
<p>Kut-ül Amare adını o gün duydum. Bağdat’ın güneyinde Dicle’nin atnalı gibi kıvrıldığı yerdeydi; İngilizlere, ünlü generalleri Townsend kumanda ediyordu; Halil Paşa’nın önünden kaçan İngilizler, bu atnalının içine girmişler, sırtları nehre dayalı, nalın açık ucuna çektikleri üç kat tel örgünün ardına kilitlenmişlerdi. Şükrü Efendi’nin alayı bu tel örgülere saldırıyor, her defasında, kadın saçında bit örneği, onlarca adam takılıp kalıyordu.</p>
<p>‘Her hücumda, taze cesetler eskilerin üzerine düşüyordu,’ diye anlattı, ‘Sonunda, cesetlerin ağırlığına dayanamadı, tel örgüler bile çöktü. Üstlerine güneş döndü, çöl sıcağı döndü. Bir açık hava mezarlığı ki, sinekten duvar. Öte yandan, insan leşi bir tatlı kokar ki sorma! Ölülerin bağırsaklarının tadını damağında hissedersin! Sarıp sarmalanırsın, ne fayda. Derine işler, sidiğinden çıkar leş kokusu. Hücuma kalktığında balçık gibi cesetlere bata çıka yürürsün artık.</p>
<p>Ama, daha da kötüsü ne, biliyor musun? Daha da kötüsü, biz kıran kırana savaşıyoruz ya, bir de baktık ki, öldürdüklerimiz İngiliz değil! Öğreniyoruz ki, boğazladıklarımız Hintli, Nepalli, Pakistanlı! Hemen hepsi Müslüman adamlar! Ne iştir? Şimdi, bak İngiliz’in aklına, ne yapmış? Bunlar Müslüman ya, savaştıkları toprakların adını Kuran’dan olsun, hadislerden olsun bilirler. Bildiler mi de, Halife’ye karşı savaştıklarını anlarlar, isyan ederler. Böyle olmasın diye, Townsend, haritaları yeniden yaptırmış. Hep böyle yapmış. Şimdi biz, Üsküplüsü, Salihlilisi, Arap’ın, Kürt’ün toprağında, İngilizlere karşı, Pakistan Müslümanları ile savaşıp duruyoruz iyi mi?</p>
<p>Diyeceğim, her şeyin başı tahsil, terbiye, oğlum! Tahsilin olmadı mı, başına tencere geçirmiş adam gibi yaşarsın artık. Burnun ucunu görmeden...’</p>
<p>Dalmış olmalıyım, uyandığımda, hiç kıpırdamamış gibiydi, sigarasını içiyordu.</p>
<p>‘Çok mu geç oldu?’</p>
<p>‘Yatsı okundu.’ </p>
<p>Yukarıdan, bizim evden, sesler geliyordu. Kulaklarımı diktim, babaannemin Kuran okuduğunu anladım.</p>
<p>‘Baban karakola gitti,’ diye açıkladı, Şükrü Efendi. </p>
<p>‘Karakola mı? Şimdi, sana kızacaklar!’</p>
<p>‘Sen beni merak etme.’</p>
<p>Annem mi ağlıyordu, ne?</p>
<p>‘Babam seni buradan attırır.’</p>
<p>Şükrü Efendi cevap vermedi.</p>
<p>‘İstersen bana elbiselerimi ver.’</p>
<p>Zorlukla doğrulduğumu hatırlıyorum. Elbiselerim donmuş, pantolonumun paçaları birbirlerine yapışmıştı. Ayırıp giymeyi denedim, bu defa da buzlar ateş oldu, değdikleri yeri yaktılar. Aklım bakkaldaydı,</p>
<p>‘Sen ne yapacaksın, şimdi?’</p>
<p>‘Yatıp uyuyacağım,’ dedi bakkal, çuvalları işaret ediyordu.</p>
<p>‘Ama, burası çok soğuk!’</p>
<p>‘Ziyan etmez,’ dedi, ‘Hadi, baban dönmeden eve çık sen. Gürültü yapma.’</p>
<p>Annemin kulakları sesteydi,</p>
<p>‘Kim o?’ diye bağırdı, daha merdivenin başından. Babaannem, Kuran’ı kesti,</p>
<p>‘Allah’ım sana çok şükür!’</p>
<p>‘Gel, gel, sobanın başına da çıkaralım şunları.’</p>
<p>Ne ki, Ömer’in gözleri bir garip bakmış olmalı. Nasıl yaptıysam, ikisini de geri çekilmeye zorlamayı başardım. Tek kelime etmeksizin, odama yöneldim. Delikanlı olduğumu da sanırım o gün idrak ettiler. Ne giydim, ne çıkardım bilemediler. Bir ara babamın sesini duydum,</p>
<p>‘Ne demek efendim, ne demek!’</p>
<p>Sonra, fısıldaşmaları geldi. Daha sonra da el ayak çekildi. Aşağıdaki, buz gibi odada bir başına oturan Şükrü Efendi’yi yalnız bırakmama kararıma rağmen, dayanamadım, rahatsız bir uykuya daldım. </p>
</body>
</html>