<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
    <body>
<h2 id="TOC_2_9"><b>IX</b> </h2>
<p>&nbsp;</p>
<p>Memduh Amca’nın büyük toprakları olmadığını biliyorum. Başkalarının topraklarını işlerdi. Çoğunlukla mercimek, bazen de pamuk. Şiran’la birlikte olduğumuz yıllarda, Güneydoğu’daki hava durumunu takip eder olmuştuk. Ve istisnasız her yıl, ya kuraklık oldu ya da sel götürdü.</p>
<p>‘İnatçı,’ derdi Şiran, ‘İnatçı, iş de bilmiyor.’</p>
<p>‘Niye bilsin, canım?’ Bu, Rodoplu’ydu.</p>
<p>‘<i>O başka bir insan manzarasının parçası</i>,’ diye <i>italik</i>’ledi, <i>‘Bizim köyümüz vardı, Günay kızım,’ diye anlatırdı, ‘Biz çocuklar her fırsatta hizmetçiler nezaretinde binlerce ağacı olan köye gönderilirdik. Köyde biz çocuklar ve hizmetçilerimize kesilmek için daima kuzular beslenirdi. Biz köye varınca kuzular kesilir, hizmetçiler bahçede kadınların yardımı ile kuzu çevirmelerini, kuzu kebaplarını, güveç ve türlüleri pişirmeye başlarlardı. Çocuklar, çok vakitler pınar başlarında, havuz kenarlarında oynarlar, koşarlar, yüzerler, ağaçlara tırmanırdık. Sonra, aç, yorgun çimenler üzerine uzanırdık. Yorgunluğa, tere, kire, toza ehemmiyet verdiğimiz yoktu. Bizi mahveden açlıktır. Sabırsızlıkla sofranın kurulmasını beklerdik. Sofraya koşuşur, nefis kebapları, güveçleri, bahçeden toplanan lezzetli meyveleri büyük bir iştahla, şakalaşarak yerdik. Sonra, hizmetçilerin etrafında çimenler üzerine otururduk, onların bizim seviyelerimize uygun hikâyelerini, şirin şarkılarını dinlerdik. Bu emektarlar arasında temburveran, bilurvan -siz kavalcı dersiniz- da bulunurdu. Bu yaşlı sanatkârlar, himayelerine verilmiş çocukların ruhlarını okşayarak, onlara nezaret, zarafet hislerini geliştirecek latif nameler çalarlardı.’</i></p>
<p>‘Saf ve sevimli bir ütopyanın adamı. Elbette, akıllı bir tüccar olmayacak!’</p>
<p>Şiran’ın kırıştığını gördüm. Bu ‘saf ve sevimli ütopya’ lafı canını sıkmıştı,</p>
<p>‘Küçük kasaba burjuvazisi,’ dedi, ‘küçük burjuva olmaya çalışıyor.’</p>
<p>‘Ne yapsın? İtibarını muhafaza etmeye çalışıyor. ‘Ağa’lıktan vazgeçmek kolay mı?’ <i>‘Sakın bana ‘özgürlük alternatif yaşamlara razı olabilmektir’ deme!’ diye italik’liyor Rodoplu, ‘Memduh Amca için deme!’</i></p>
<p>Şiran, duymuş gibi,</p>
<p>‘Kendisini dönüştürmesi lâzım,’ diyor. Gözü, Rodoplu’ya takılıyor, ‘Kendisini dönüştürmesine yardımcı olmak lâzım.’</p>
<p>Rodoplu, gülümsüyor,</p>
<p>‘Baba’ya babalık etmeye çalışman ne hoş! Ama, sen sen ol, bu saatten sonra ‘proletarya’ olmaya ikna etmeye kalkma!’ </p>
<p>Bir Günay’a, bir Şiran’a bakıyordum. Neden sonra anladım: Her ikisini de ölesiye bunaltıyordu, pazarlamacılık. O kadar ki, Şiran, her şeyi bırakıp, bir fabrikaya işçi olarak girmek niyetini sık sık tekrarlar olmuştu.</p>
<p>‘Dokuz-beş alnınım teri ile çalışır, çocuklara bakarım.’ </p>
<p>‘Eh, iyice şaşırdın! İşçi maaşıyla çocuklara nasıl bakarsın?’</p>
<p>‘Ne olmuş? Onca emekçi nasıl bakıyor? Yaşar giderler işte!’</p>
<p>‘Yahu, okula bile gönderemezsin! Nasıl kıyarsın pırıl pırıl Çiçek’e? Üstelik elinde imkân varken?’</p>
<p>‘Elindeki imkân’dan kasıt, Şiran’ın Hukuk Fakültesi’nde öğrenci olmasıydı.</p>
<p>‘Şurada birkaç sene var, sık dişini okulu bitir.’ </p>
<p>‘Bitirirsem, ne olacak? Bu çarpık düzende avukatlık yapılır mı? Para kazanan avukatlara bak, hepsi de üçkâğıtçı!’ </p>
<p>‘Öyleyse hâkim ol!’</p>
<p>‘Sanki hâkimler aç değil! Zaten, bu çarpık düzene hâkim de olunmaz.’</p>
<p>‘O zaman niye girdin Hukuk’a? Niye yer işgal ediyorsun?’</p>
<p>Kötü kötü gülümsüyor Şiran,</p>
<p>‘Bawe istedi diye girdim. Kahvede, oğullarım üniversite mezunu diye övünecek.’</p>
<p>‘Ne var, bunda? Neden övünmesin?’</p>
<p>Ve Rodoplu patlıyor,</p>
<p>‘Neyiniz var, sizin? Bu ne biçim bir kendini yenilgiye uğratmak tavrı? İlle de toplumun açığını mı düşeceksin?’</p>
<p>Biz devam edelim.</p>
<p>Memduh Amca’nın topraklarını kaybetmesinin hikâyesi, Birinci Dünya Savaşı’na kadar gidiyordu. Dedesi, Şemsettin Bey’in yirmi köyü vardı. Bu köylerin etrafında otuz kadar da dost köy vardı ki, o köyler de ‘asırlardan beri’ onların ailesinin himayesine giren köylerdi, </p>
<p>‘Benim dedemin himayesi altındaki bu köylerde hiçbir kimse, hatta hükümetin memur ve askerleri bile, zulüm ve haksızlık edemezlerdi. Bu geniş topraklar dâhilinde hırsızlık olmazdı. Eşkıyalar, bu hudut içinde eşkıyalık etmeyi akıllarına bile getirmezlerdi. Etraftaki pek çok mühim kimseler, büyük, küçük, çok küçük, çok veya az mühim, bütün davaların hallinde Şemsettin Bey’in hükmüne müracaat ederler ve ihtilafların kaldırılmasını onun adaletinden rica ederlerdi. Tabii, bu davaların içinde pek mühimleri vardı. Kan davaları, ırz ve namus davaları, tarla, köy ve veraset davaları. Bu davalar, insani ve adil olarak halledilirdi. Hiçbir ücret, hiçbir hediye, hiçbir rüşvet kabul edilmezdi. Şemsettin Bey, Kasr-ı Kasım denilen bu sarayda, yirmi beş yıl, adaletle, cesaretle hüküm etti.’</p>
<p>Şemsettin Bey’in yedi oğlu vardı. Bunların dördü İstanbul’da Mekteb-i Sultani’de tahsil görmüştü. Memduh Amca’nın,</p>
<p>‘Hevi Kürt Talebe Cemiyeti’ne kaydoldular,’ demesine bakılırsa, Kürtçülük akımlarıyla orada tanışmış olmalılar.</p>
<p>‘1914’te Dünya Harbi patlayınca, bunların hepsini de ihtiyat zabiti yaptılar. Çok sürmeden Çanakkale Harpleri başladı. Şemsettin Amca’nın kıtası Çanakkale’de savaştı. Sonra, Kafkas cephesine sevk edildi. Öteki iki amcam da orada harp ediyorlardı. Amcalarımdan ikisi Hasankale’de şehit düştü. Babam, Muş’taydı. O arada yaralandı. Diyarbekir’e, hastaneye geldi, Dedem, babamı ziyarete gittiğinde o zaman İkinci Ordu Kumandanı olan Mustafa Kemal Paşa ile tanışmış. Mustafa Kemal Paşa,</p>
<p>‘Oğlunu bana ver,’ diye rica etmiş dedeme.</p>
<p>Babam, nekahet devresini geçiriyormuş. Bir aya sürmeden, Mustafa Kemal babamı maiyetine almış. Şifre zabiti olmuş, yaver olmuş, sonra da karargâh kumandan muavinliğine tayin edilmiş. Filistin cephesine gönderilmiş ama kıtasına iltihak ettiğinde bakmış ki, taburu mahvolmuştur. Ordu, ricat ediyordur. O da kimseye görünmeden memleketin yolunu tutmuş.’</p>
<p>Memduh Amca’nın ailesinin bu noktada parçalandığı anlaşılıyor. Şöyle ki, Şiran’ın dedesi memleketine döndüğünde, halen hayatta kalan kardeşlerinin, Memduh Amca’nın demesiyle, ‘büyük fırsattan istifade ederek mazlum Kürt milletini zulümden, esaretten kurtarmak için farz’ olduğu yolunda telkinleriyle karşılaşmış. Babaları da bu yolda yardımcı olacağına söz vermiş. Bunun üzerine hep birlikte Diyarbakır’a geçip, Ekrem Cemil Paşazade Ekrem Bey’in başkanlığındaki Kürdistan Cemiyeti’ne iltihak etmişler. Bir dergi çıkarmaya başlamışlar. Lice, Nusaybin, Savur, Farkin şubelerini açmışlar. İstanbul’daki Kürdistan Cemiyeti’yle bağlantı kurmuşlar.</p>
<p>‘İhtiyarı, genci hep el ele vererek gayret sarf etmişler. Kasabalara, köylülere mürşitler, vaizler göndermişler. Mektuplarla, neşriyatla her tarafı tenevvura gayret etmişler. Kürtçe mevlütler okutmuşlar, şairlerimiz nesirdeler, dengbejlerimiz stranlar terennüm etmişler. Hatta bir kısım mütereddit ve korkak şehirlilerimizin maneviyatını uyandırmak ve yükseltmek için milli kıyafetleriyle gezmişler. Ama, Kürt cahildi, yüzde doksanı ümmi idi, biliyor musun? Müftümüz, İbrahim Efendi, cahil, ahlâksız, haris, menfaatperestti. Mülkiyeyi Şahane’den mezun bir oğlu vardı, yakın akrabaları Pirinççiler vardı, bunların tümü İttihatçıymış. Ermeni katliamından çok zengin olmuşlardı. Nakib-ul Eşref Bekir Sıtkı Bey hilekâr, ikiyüzlüydü. Yüzlerce âlim kılığında mellah,<sup><a href="../Text/Notlar.xhtml#_edn41" id="_ednref41" title="">[41]</a></sup> kıyafetsiz hırsız şeyhler, melunlar, hainler vardı. Bütün tefessüh etmiş bu zümre, alttan altta hıyanet ediyordu. Derken, hiç akla hayale gelmeyen bir rakip daha çıkmış.</p>
<p>‘Bu noktada mahcup, hain, zal<sup><a href="../Text/Notlar.xhtml#_edn42" id="_ednref42" title="">[42]</a></sup> bir rakip,’ derdi, rahmetli babam Mustafa Kemal için. Babam bakmış, eski komutanı Sultan Vahdettin’i kafese soymuş, askeri müfettişlik namıyla bir vazife kopartmış, yetmiş bin altın lira dercep etmiş, gizlice Erzurum’a varmış. Erzurum’da Cibran Aşireti Miralay Halit Bey de dahil olmak üzere, bütün Kürtleri kolaycacık yanına çekmiş. Haydaran Aşireti Reisi Hacı Mustafa Bey’in kardeşi Nuh Bey, Silvan Beylerinden Sadık Bey, hep onun tarafına geçmişler. Babama da ‘yanıma gel’ diye mektuplar yollamış ama babam bu defa gitmemiş. Bundan sonra Mustafa Kemal’in planı değişmiş. Benim dedemin, kendisinden yirmi sene daha ihtiyar kardeşi vardı, bilir misin: Mustafa Bey. Bu amcamız, ömrünün son yıllarında sofu olmuş. Mustafa Kemal, bu amcayla bağlatı yapmış. ‘Ellerinizden öperim’ tazimiyle mektuplar yazmış. Rahmetli babam derdi ki, ‘Selanikli Mustafa, Diyarbekirli Mustafa’yı kolayca kandırdı.’ Ne yapmış etmişlerse, olmamış. Amcam, öyle iman etmiş ki, Mustafa Kemal, Allah tarafından gönderilmiş hakiki Mehdi’dir. İslâmî, halifeyi, İslâm’ın Hâmisi olan Saltanatı Osmaniye’yi, İstanbul’u kâfirlerden, ecnebilerden halas edecek ve Kürt kardeşlerine de bütün haklarını iade edecekti. Amcamızın iltifatı o zamanlar pek büyük mesele imiş. Ne kadar nüfti, nakip, şey, muallim varsa Mustafa Amca’nın etrafına toplanmış. Eşraf da gelmiş. Camilerde Mustafa Kemal’in muvaffakiyetine dualar okunmaya başlanmış. Babam bakmış, etrafında şal ve şafikle dolaşan arkadaşları birer birer kaybolmuş. Mürettipler işlerini bırakıp kaçmışlar, gazete neşredilmez olmuş. Babam da bırakmış, Halep üzerinden İstanbul’a dönüp tahsilini bitirmeye niyetlenmiş. Halep’te Kürt ve İngilizlerden mürekkep bir heyete rastgelmiş. Kürtlerin arasında Bedirxani Celadet ve Kamuran Beyler de varmış. İngiliz heyetinin reisi de babamın daha önceden tanıdığı Majör Noel imiş. Bu Majör Noel’in elinde Sultan Vahdettin’in fermanı varmış, biliyor musun? Bu ferman mucibince Kürdistan’daki Kürt ve Ermeni nüfusunu sayacaklarmış. Babam, İstanbul’a gitmekten vazgeçmiş, onlara katılmış. Antep yoluyla, Malatya’ya dönmüş. Ama Mustafa Kemal’in adamları peşlerini bırakmamışlar. Önce Elaziz’e, oradan Urfa’ya, oradan da gerisin geri Halep’e kaçmışlar. Ver elini, İstanbul. Babam, bu defa da İstanbul Kürt Cemiyeti’ne katılmış. İstanbul, İngiliz işgali altında olduğundan daha emniyetliymiş. Babam ve arkadaşları Sevri Muahedesi’nde Kürdistan’ın istiklâl hakkını tasdik ettirmek için çok çalışmışlar. Süleymaniyeli Şeref Paşa’yı Kürt Murahhası olarak tayin ettirmişler. Ermenilerle dostluk tesis etmişler, onların murahhası Boğos Nubar Paşa ile ittifak etmişler. Kürdistan Cemiyeti’ne, Kürt’ün güneşli ve üç renkli bayrağını keşide etmeye muvaffak olmuşlar. Lâkin, Mustafa Kemal’in marifetiyle, Erzurum’dan Maraş’a kadar, Kürdistan’ın her tarafından telgraflar Paris’e, gazetelere, yağmaya başlamış, ‘Kürt, Türk kardeştirler. Bu milli mücadele, Kürt-Türk ortak mücadelesidir. Kürtler, her türlü haklarını alacaklardır.’ Bu telgraflar, asaplarını çok bozmuş, biliyor musun? Cemiyet, Kürtlere doğru yolu göstersin diye Kürdistan’a adamlarını göndermeye karar vermiş. Bu adamlardan birisi de babammış. Ama Karadeniz yolları hep Mustafa Kemal’in elindeymiş. Babam, Kürdistan’a Antalya tarikiyle gitmeye karar vermiş. Çünkü, Antalya İtalyanların elindeymiş. Lâkin, o Antalya’ya varıncaya kadar, İtalyanlar Mustafa Kemal’le uyuşmuşlar, Antalya’yı ona teslim etmişler. Babam, palalı, bıçaklı, baldırı çıplak efelerin eline düşmüş. ‘Bu insan kanına susamış efelerin elinden kurtulmak kimseye kolay nasip olmaz. Ben bir hüsnü talip eseri olarak bu canilerden yakayı sıyırdım,’ derdi. Bakmış, olmuyor, bu defa da Kahire, Bağdat, Basra, Musul yoluyla denemiş. On yedi gün yürümüş, Diyarbekir Müdafaayi Milliye Cemiyeti tesis edilmiş, başına da amcası geçmiş. Diyarbekir halkının yüzde doksanı da onların etrafında. Babam, aylarca dolanmış ama kimseye lâf geçirememiş. Sonunda, Heverkan Aşireti’nin Reisi Abdülkerim Ağa, babamı ihbar etmiş. Mustafa Kemal’in adamları babamı zincire vurmuş, beygir sırtında Ankara’ya getirmişler. İstiklâl Mahkemesi’nde yargılanmış, beraat etmiş. Mustafa Kemal de salınıvermesi için emir vermiş. Babam, memlekete, çiftinin çubuğunun başına dönmüş. Evlenmiş. Benim doğduğum yıl Lozan Muahedesi imzalanmış. İngiliz emperyalist devleti Kürt’ü esir pazarında satar gibi, Mustafa Kemal ve Bağdat Kralı Faysal’a satmış. Bunun üzerine Cibranlı Halit Bey gibilerin akılları başlarına gelmiş. Vakitsiz, parasız, silâhsız, cephanesiz, hazırlıksız oldukları halde ihtilâl çıkarmışlar. Babamın bu ihtilâlden haberi bile yokmuş, karışmamış ama Diyarbekir muharebesi sırasında onu da götürmüşler. Ben iki yaşındaymışım. Babama on yıl vermişler. Dedemi, amcalarımı, bütün ailemizi Anadolu’nun dört bir yanına sürmüşler. Amcalarım bir müddet sonra Suriye’ye hicret etmişler. Ben, on yaşıma kadar Suriye’de kaldım. Sonra, babam hapisten çıktı. İstanbul’dayken bir miktar altın parası varmış. Osmanlı Bankası’ndaymış. Onu aldı. Anamı getirtti. Orada oturduk, kaldık. Biz sürgünde okuyamadık, bari çocuklarımız okusun dedik. Şiran’la Suat’ı Haydarpaşa Lisesi’ne yatılı gönderdim ama onlar istemediler. Geri döndüler.’</p>
<p>Memduh Amca’nın kardeşleriyle paylaştığı arazideki payı yetersiz olmuş olmalı. Bire üç verdiğinde bayram yapıldığına göre adamakıllı kıraçtı da. Yine de, ‘ağa’lığı sürdürmekle kalmamış, siyasete de girmişti. İki dönem üst üste belediye başkanlığı yaptı. Yaralanmasaydı, daha da yapardı. Ekip biçme faaliyetine ek olarak, ticaretle de -giyim- uğraşıyordu. Yılda iki kez geldiği İstanbul’dan, mal alırdı.</p>
<p>İşlerinin bozulması, yaralanıp hapse düşmesinden önceye dayanır.</p>
<p>‘Feodal ruhu anlamalısın,’ demişti Rodoplu, ‘Koyu karanlıkları oğulları ile geçer bir baba. Oğul, gökte yıldız, yerde mücevher, tarlada saban, hükümette kâtip, kavgada silâh, yaşlılıkta para, gençlikte tebaadır. Örenler, sıradan insanlar da değildiler. Kendilerini, Kürt ulusunun demirbaşları gibi gören bir gelenekten geliyorlardı. Gururlu ve fedakârdılar. Memduh Amca, yoksul düşmüş bir soyludur. Galatasaray’da okuyan bir babanın, Atatürk’le aşık atan amcaların ilkokulu zar zor bitirmiş bir devamıdır. Sülalesinin vakarını elbette oğulları koruyacaktı. Çocuklarının yanında olmasına duyduğu ihtiyaçla, modern zamanlar arasında parçalandı, garibim. Şiran’ın, atıcılıktaki becerisi, Apo’nun traktör şoförlüğündeki ustalığı hayatiydi. Ama, çocuklara verilen eğitimin en ‘rantabl’ yatırım olduğunun da bilincindeydi. Düşünsene! Kürt ulusu bir yana, devlete karşı savunmada olan bir ailenin birincil ihtiyacı haktan, hukuktan, yasalardan anlayan biri değil midir? Şiran’ın hukuk, Suat’ın tıp tahsili yapmasını istemesi anlaşılamaz mı?</p>
<p>Bağrına taş bastı. Haydarpaşa Lisesi’ne gönderdi en büyük oğullarını. Ne ki, Şiran’ın gururunu hesap edemedi!</p>
<p>Bu yeni yeni tüylenen delikanlı, elinde Kaleş, dudağında izmarit, babasının fedaisiydi. Kerlik kahvesine girdiğinde insanlar ayağa kalkarlardı. Duvara sırtını verip oturduğunda, fincanı önündeydi.</p>
<p>‘Kâğıt oynardım,’ dedi bana, ‘Okey ve konken.’</p>
<p>Kerlik’in kötü ilkokulu zihinsel becerilerini tatmine elbette yetmeyecekti. Müthiş bir konken oyuncusu oldu. Müthiş bir konken oyuncusu ve silâhşor. Her çalının ardında pusu kurmuş kahpe kurşuna ‘dur’ diyebilecek bir silâhşor, bu becerinin değeri Amerika Birleşik Devletleri’nde açık kalp ameliyatı yapan profesör bilmemkiminkinden daha az değerli bir beceri değildir. Her ikisi de hayat kurtarır.</p>
<p>Suat Kapkı isimli bir arkadaşım var. ‘Çalacaksan, yoksuldan çalacaksın,’ derdi, ‘yoksul, parasızlığa alışıktır, ama parasız kalırsa zengin mahvolur! Katil olursun!’ Ne demek istediğini anlayıncaya kadar yıllar geçti. Ama, şimdi anlıyorum. Haydarpaşa Lisesi’nin üç numara tıraşı, sana bana göre temizlik iken, Şiran’a zulümdü. O, kalıtımsal olarak bir kraldı, anlıyor musun? Haydarpaşa Lisesi’nde <i>‘adam’ adaylığına indirgenen bir kral! ‘Adam’ olmanın ilk koşulu, kurallara uymaktı. Sınıfta, tahta sıraların batan sertliğinde, saatlerce dimdik oturmak, elleri sıranın üstünde, kenetli tutmaktı. Sağa sola kaykılmamak, öteye beriye dayanmamaktı. Kaynayan kanı, süratle kayan düş gücünü zapturapt altına almaktı. Gülücükleri bastırmak, uygunsuz tepkileri uygun olanlarından ayırmayı öğrenmek, bertaraf etmek, serpilen bedenin büyüme sancılarını denetlemek ve bütün bu işkencenin kendi iyiliğin için olduğu bilincinde Türk devletine müteşekkir olmaktı.</i></p>
<p>Şiran’ın geldiği yerde iskemle yoktu ama senin çok iyi bildiğin gibi, cemaat adabı vardı. Şiran, oturmasını bilir, saatlerce ve hareketsiz. Öğretmen denilen kenar mahalle dilberinin yüzüne yapışıp kalan sevgisizliğinden olmasa, sükûtiliği sorun çıkarmayan, itaati örnek bir öğrenci olmasına yetecek, Türkçe dersindeki başarısızlığını telafi edecekti. Olmadı.</p>
<p>Atatürkçü, laik, ‘öğren, öğret halka hakkı, gürle, çoş!’<sup><a href="../Text/Notlar.xhtml#_edn43" id="_ednref43" title="">[43]</a></sup> öğretmeniydi ya kadın, Türkiye’de daha hâlâ ‘dilimizi bile konuşamayan insanlar’ olmasına içerledi.</p>
<p>‘Hem Türkçe bilmiyorsun hem ne arıyorsun ki bu okulda sen? Gidip memleketinizde okusanıza!’</p>
<p>Şiran da öyle yaptı. Suat’la sırt sırta verip, bir-iki Türk’ü pataklayıp, Kerlik’e döndüler. Kerlik Lisesi’nin ikinci sınıf öğretmenlikten canları yanmış, Bakanlık sürgünü eğiticileri bayram yaptı,</p>
<p>‘Sözümüze geldiniz mi? Türk burjuvazisinin okullarında boyunuzun ölçüsünü aldınız mı?’</p>
<p>Kerlik, İpek Yolu’nda on kilometre kadar içerdedir. Hür Dağıtım’ın kamyonları kasabanın içine girmeye üşenir, en az üç günlük gazete kolisini yolun kenarına, Kerlik bayii -yani bakkal- gelsin de alsın diye bırakırlar. Gazetenin kâr marjı düşüktür, bakkal kerhen gelir, çalınmamış ya da dağılmamışsa toplar.</p>
<p>Gazete, Kuran dışında, hemen tek yazılı metindir, Kerlik’te. Ders kitabıdır, ansiklopedidir, dergidir. Şunu anlamalısın, genç Örenler için bugün mutsuzluktur ama bawenin şeyhler, seyitler, dini menkıbeler dolu sohbetlerini de içselleştiremezler. <i>Ya da, Ordulu Hüseyin Kaptan, Hayber Kalesi menkıbelerini ne kadar içselleştirebilirse onlar da o kadar içselleştirirler!</i> Büyük dedeleri Şemsettin, Bakkal Şükrü Efendi’den daha elle tutulur değildir! Hiçbir şey başarı kadar başarılı değildir. Memduh Amca ne derse desin, yenilmiş bir dede delikanlı heyecanları yelpazeleyemez. Başarılarla taçlandırılmayan milliyetçilik, topaldır. Osmanlılık gibi, Kürtlük de erdemleri muğlak bir kimlik, savrulmuş dedelerin mirası bilincin derinliklerinden göz kırpan prangadır. Somut olan, onları dışlayan metropoldür. İstanbul’dur. Kişinin zincirlerini kıran, özgürleştirici metropol!</p>
<p>‘Ben sekizinci sınıfa gelinceye kadar evde elektrik bile yoktu,’ demişti Şiran.</p>
<p>Güneydoğu ıssızının karanlığından daha koyu bir karanlık olabilir mi? Düşün bir, kilometre karanlığa, her adımda daha da kararan bir karanlığa mahkûm olduğunu düşün. Gözünü açsan da kapasan da aynı karanlık. Kör karanlık. Uyku gibi bir karanlık. Ve bu karanlıktan her an parlayabilecek bir namlu, kusabilecek bir kaleş.</p>
<p>Ve şehir!</p>
<p>Las Vegas’ın etkisini biliyorum ben. Gölgesi bile olmayan ışıkların, neonların, geceyi nasıl yırttığını biliyorum. Işık, insanı güvenli kılıyor. Korkutan, göremediğin. Nezan’ın kitabının kapağındaki yapayalnız peşmerge nostaljisi kentlilerin yanlışlığı. Şiran, elbette, ışığı, kalabalıkları, kahkahaları, çıngır çıngır bağıran radyoları, ıssızda yalnız köpeklerin ulumalarına, insanın elini kolunu bağlayan karanlığa hasret ve hasetle tercih edecekti.</p>
<p>‘Gazete, Kuran dışında, hemen tek yazılı metindir, Kerkik’te. Ders kitabıdır, ansiklopedidir, dergidir,’ demişti Günay.</p>
<p>Haber aracı değil, dünyayı yerli yerine oturtan, açıklayan, yorumlayan, yol gösteren bir mürşitti, gazete; Mazıdağı’ndaki mercimekleri yakan kuraklıktan karakol kumandanının hayvanlığına, gerdek gecesi kendisini asan on iki yaşındaki gelinden Haydarpaşa Lisesi’nin hainliğine kadar tüm musibetlerin nedenlerini açıklamakla kalmayıp, kurtuluş yolunu gösteren gazete.</p>
<p>Kısa, basit, anlaşır cümleler acılarının nedenlerini o zamana kadar hayal edemedikleri bir berraklıkla sıraladılar; ‘Çarpık kapitalizm, sömürü düzeni, burjuva milliyetçiliği, şovenizm, feodalizm, din afyonkeşliği, militarizm, faşizm.’</p>
<p>Şiran, ‘insan’ın, Allah’ın kulu, bawenin eli ayağı, dede Şemsettin’in dirildiği yeni beden filan değil, ‘solcu’ olduğunu keşfetti.</p>
<p>‘Çetin Altan’ın, ‘Solcu olmayan insan değildir,’ yazısını okuduğumda on altı yaşındaydım. Kahvede, çay içiyordum.’</p>
<p>Yeni bir ‘insan görüşü’, yeni bir yaşam haritasının yeni bir dinin müjdeleyicisidir. Ancak, ‘din’ fizikötesi telmihlerinden dolayı yakışıksız bir kelimedir, bu nedenle olacak, ‘dünya görüşünün ahirzaman peygamberleri’ydiler. Doğruları, ‘mutlak’, mutlak ‘doğru’larını korumakta, müritleri engizisyon papazları kadar titizdiler.</p>
<p>İstanbul, huşu içinde yaklaşılan, gizemli bir ihtişam olmaktan çıktı. Adi komploların büyüttüğü, pis bir dükalığa dönüştü. Yeniköy yalılarının, şadırvanların ince süslemeleri korunması gereken sanat eserleri değil, emekçilerin kanlı gözyaşlarının yıkılası fosilleriydiler. Edebiyatından müziğine kadar militarizmin simgesi Osmanlı’ya ait her şey, utanç verici bir geçmişin simgeleri olarak algılandı. Metropol düzeni, faşist devletin kendisini korumak için aldığı önlemler manzumesinden olduğundan, yıkılasıydı.</p>
<p>Örenlerin kendi geçmişleri de nasibini aldı bu yeni dünya görüşünden. Dedelerinin Çanakkale’den Kafkaslar’a kadar yayılmış kemikleri ancak yok yoluna gitmiş Niyazi cenazeleri kadar saygı gördüler.</p>
<p>‘İstiklâl Savaşı’nın Kürt kahramanlarının heykelleri dikilmeli, ‘Burada, Hasankale muharebesinin kahramanı asteğmen Kürt Cemal yatıyor,’ diye levhalar konmalı,’ dediydim, bir gün, ‘hayatımızı borçluyuz bu insanlara.’</p>
<p>Şiran’ın bakışını görmeliydin! Sonra anladım, Şefik Hüsnü’ye gösterilen hüsnü kabulün yanında, Kürdistan Cemiyeti’nin Şemsettin’inin esamesi okunamazdı.</p>
<p>Şiran, Kürtlüğünün, ağa oğulluğunun zincirlerini attı. Paris Sulh Konferansı’na çekilen telgrafları anımsatan bir ironi ile Türklerle kardeş oldu yeniden. Bundan böyle, Kürt ya da Türk egemen sınıflarına karşı Türk sosyalistleri ile omuz omuza çalışacak, kendi ulusunun meselesine de ‘işçi sınıfı sosyalist devrim mücadelesinin gerekleri açısından’ bakacaktı.</p>
<p>Liseyi bitirdi, İstanbul’da okuma kararı aldı. Bir yıl sonra da, Suat izledi.</p>
<p>Sevgili Memduh Amca! Oğullarının, devletin girdisini çıktısını öğrenip, hayatını kolaylaştıracaklarını, itibarına itibar katacaklarını bekliyor olmalıydı. Ellerinden kayıp gittiklerini, ağalıklarını, Kürtlüklerini, hatta Müslümanlıklarını aşmaya çalıştıklarını fark etmiş olmalı.</p>
<p>‘Şiran’ın anası gelinleriyle konuşamaz, kızım,’ demişti bana. ‘Oğullarım, hep Türklerle evlendiler.’ Sonra da eklemişti, ‘Evlensinler, ne yapayım.’</p>
<p>Apo’nun karısı Nalan, alındıydı,</p>
<p>‘Ben Kürdüm.’</p>
<p>‘Sen nereden Kürt oluyorsun? Elin Haymanalısı?’</p>
<p>‘Bizi Abdülhamit zamanında buraya iskân etmişler,’ diye terslendi, ‘yıllar sonrasının ünlü militanı, Ala Rızgari’nin Şıh Bızeyni Aşireti’ne dayanır. Irak’ta ilk ayaklanan aşirettir.’</p>
<p>‘Kürtçe bilir misin?’</p>
<p>Cevap vereceğine kötü kötü baktı. Ben de, <i>italik</i>’lediydim, <i>‘Desene, ben ne kadar Pomak’sam, sen de o kadar Kürt’sün.’</i></p>
<p>Burada, bir saptama yapmalıyım, ‘Kızıl Tuğ kadar Türk’ Günay Rodoplu’nun Batı Trakya kökenli olduğunu söylemiştim. Sarışınlığına bakıp, ‘Sen herhalde Pomak’sın,’ derdik. O da cevap verirdi, ‘Ne şoven adamlarsınız! Hani, az daha ırkçı olacaksınız!’</p>
<p>‘Beklemediği yalnızlığına yiğitçe karşı koydu, Memduh Amca. Sızlanmadı, kendisini acındırmadı ama belki de ailesinin dağılacağını öngördüğünden şevki kırıldı, politikaya, ticarete, tarıma eskisi gibi yetişemez oldu. Kuraklık yakasını bırakmadı, mercimek kurudu, sel gitti, pamuk çürüdü. Kaybolan para dükkânı da etkiledi. Şiran’a gönderdiği harçlıkların arası açıldıkça açıldı. Şiran, başının çaresine bakmaktan öte, Suat’ı da kollamak durumunda kaldı.</p>
<p>‘O dönem, kumardan geçindim,’ diye anlattı.</p>
<p>‘Kumardan mı? Ne kumarı?’</p>
<p>‘Konken.’</p>
<p>‘Konken mi? Nerede oynuyordun? Kahvede mi?’</p>
<p>Eski fotoğraflarına bakıyorduk. Favorileri ağzının hizasında, kabarık saçları çene boyu, peçete gibi kravatlı bir adam.</p>
<p>‘Bu resimlerde Hüseyin gibisin.’</p>
<p>‘Öyleydim,’ dedi albümü toparlayarak, ‘Şişli’deki kulüplerden çıkmazdım.’</p>
<p>‘Kumar kulüpleri?’</p>
<p>‘Evet. Lüks kulüpler. Emel Sayın’ın annesi gelirdi, Zehra Bilir gelirdi.’</p>
<p>‘Annen yaşında kadınlar!’ </p>
<p>‘Evet. Paraları vardı. Kaybetmekten gocunmazlardı.’</p>
<p>‘İçki de içer miydin?’</p>
<p>‘Cin tonik.’</p>
<p>‘Nasıl toparlandın?’</p>
<p>Cevap vermedi,</p>
<p>1969 seçim yılıydı. Memduh Amca’yı CHP’yi etkisizleştirmek için vurdular. Aylarca hastanede, sonra da idam istemiyle cezaevinde yattı. Dava dönüp, tutuksuz yargılama kararı çıktığı günlerde, bu defa da Suat aranmaya başladı. 12 Eylül, Cumhuriyet döneminin ilk yasal Kürt örgütü, DDKO’nun kurucu ve yöneticileri hakkında 141-142’den dava açmıştı. Suat’ın Kerlik yolları sekilirken, Apo Ankara Dil Tarih’i, Suphi Yüksek Öğretmen Okulu’nu bitirdi. Kardeşler baş başa verdiler, ailenin İstanbul’a göçmesini kararlaştırdılar. Babalarına tebliğ ettiler.</p>
<p>Hayriye Anne çok ağladı.</p>
<p>Samatya’daki daire Memduh Amca’nın ayağını yerden kesti, dizlerini titretti.</p>
<p>Mahmutpaşa’da bir dükkân kiralandı. Memduh Amca, ticareti Anadolu’ya mal veren toptancı olarak İstanbul’dan sürdürecekti.</p>
<p>Şiran, Gayrettepe’deki bekâr evini bıraktı, ailesinin yanına taşındı. Suat, İzmir’den, Apo, Ankara’dan aldığı karısını getirdi. Öğretmenlik yapmak istemediğine karar veren Suphi, tekrar sınava girdi. İktisadi Ticari İlimler’i kazandı. Örenler, bir daha asla bir araya gelemeyecek şekilde toplandılar.’</p>
<p>Mahmutpaşa’daki dükkânı çok iyi hatırlıyorum. 1978 ya da ‘79 olmalı, Fatsa dönüşlerimden birinde, ‘Üniversal Eğitim, A.Ş.’nin -Şiran’la Rodoplu’nun şirketinin adı buydu!- Binali’nin ‘en bi la la la anonim şirketi’ dediği şirket Şişli’deki yerine, Beyoğlu’ndaki handan orada bir daireye taşınmışlardı, uğramıştım.</p>
<p>Ama önce o günü anlatmalıyım! </p>
<p>Cadde üzerinde, en az üç yüz metrekareye oturmuş, altı katlı bir apartman düşünün. Birinci katı, camları tavana kadar kâğıtla kaplı devasa dükkân. Giriş, yer duvar mermer. Asansör var, ancak çalışmıyor. Bizimkiler, dördüncü katta ve onlardan başka tek bir kiracı yok. Merdivenlerde karşılaştığım sarsak adamın bina sahiplerinin geri zekâlı kardeşleri olduğunu öğreniyorum. Ona da kapıcılık düşmüş. Bina sahipleri, ‘80 sonrası ‘Demborsa’ adıyla ünlenecek bankerlik kuruluşundan bankacılığa -Fındık-bank- atlayan Sivaslı dört erkek kardeş. Rizelilerin, ‘bankamızı Alevilere kaptırmayız’ diye kıyamet koparttıklarını hatırlıyorum. O yıllardaki ‘iştigal mevzu’ları, kaçakçılıktı. Birinci kattaki dükkânın camlarının kâğıt kaplı olmasının nedeni de buydu. Bizimkilere daire kiraladıklarına pişman olmuş olmalılar ki, asansörü kapattıkları gibi, hidroforu da çalıştırmıyorlardı. Binali, adamakıllı yüklü bir ödeme yapan Şiran’ın, kardeşlerin en azgını olan küçüğüyle kavga ettiğini anlattı. Şiran’ın ağabeysini kandırdığını iddia eden gözü dönmüş küçük ev sahibi, yüzüne kristal bir tabla fırlatmış, dudağını kanatmıştı.</p>
<p>‘Kıyamet kopacak sandım ama, ömrümde Şiran kadar soğukkanlı bir adam görmedim! ‘Sen, hele bir sakinleş bakalım, sonra konuşuruz,’ dedi ve çıktı! Adam, Şiran’ın hiçbir koşulda polis istemediğini hissetmiş olmalı. Ne elim bir kısırdöngü! Belirgin bir suçu izlerken, aramak için yola çıkmadığın başka bir suçla karşılaşırsan onun üzerine gitmek illegal olmalı.’</p>
<p>‘Ne demek istiyorsun?’</p>
<p>‘Yani mesela uyuşturucu peşindeysen, o sırada izlediğin konuyla ilgisi olmayan bir cinayet sanığına rast geliyorsan, onu tutuklamamalısın.’</p>
<p>Nasıl bakmış olmalıyım ki, ‘Anlamıyor musun? Böyle yapmazsak, Şiran örneğindeki gibi, babanın ya da Suat’ın işlediği ya da işlemediği suçlardan dolayı. Şiran kendi haklarına sahip çıkamaz oluyor, hem de apayrı konularda! Ben eli kanlı katil olabilirim ama ev sahibim bana haksızlık ediyorsa darağacında olsam da tazmin edilebilmeliyim.’</p>
<p>Üniversal Eğitim A.Ş. tabelasının altındaki zili çaldığımda, otomatik olarak açıldı. Kapının tam karşısında şık bir masa, masada 25-26 yaşlarında bir kadın oturuyordu. Kısa, sarıya bakan kıvırcık saçları olan ince bir kadın ve o güne kadar duyduğum en etkileyici ses tonu, günümüzde ‘seksi’ dedikleri türden, hafifçe boğuk ve genizden,</p>
<p>‘Size yardımcı olabilir miyim?’</p>
<p>‘Şiran Bey’i arıyordum.’</p>
<p>Kadının beni ‘bey’ demeye zorlandığını fark ettiğimde bir tuhaf oldum.</p>
<p>‘Kendilerine kimin aradığını söyleyeyim?’ ayağa kalkarken, bir yandan da, masanın önünde karşılıklı duran iki koltuktan birisini işaret ediyordu,</p>
<p>‘Siz buyurun, istirahat edin. Ben kendilerine haber vereyim.’</p>
<p><i>‘Kendilerine!’</i></p>
<p>‘Mehmet... Ömer Sedes Bey,’ diye tekrarladı kadın, kendimi düzgün takdim etmeme yardımcı olduğunu anlamamı isteyen bir gülümsemeyle.</p>
<p>‘Evet.’</p>
<p>Soldaki kapıyı açtı, içeri girdi. Aralıktan, sıra sıra dizili iskemlelerde oturan birilerini gördüm. Ders verir gibi konuşan birisinin de sesi geliyordu. Bir dakika geçti geçmedi, Şiran kapıda belirdi,</p>
<p>‘Wa! Nerelerdesin yahu?’</p>
<p>Sarıldık. Arkasında duran kadının yüzündeki ifade oğlunun asker arkadaşıyla tanışan annenin sevecen ifadesine dönüştü.</p>
<p>‘Gel, gel.’</p>
<p>Şiran, beni sağdaki kapıya yöneltiyordu.</p>
<p>‘Rahatsız etmeyeyim,’ içerdeki faaliyeti işaret ettim,</p>
<p>‘Yok, yok pazarlama elemanları satış semineri görüyorlar. Benim odaya geçelim. Ayla, bize kahve yapsınlar.’ </p>
<p>‘Başüstüne, Şiran Bey.’</p>
<p>Odası, sağdaki kapının açıldığı koridordaki ilk odaydı. Masasının değişmiş olduğunu fark ettim. Misafir sandalyelerinin yerini plastik koltuklar almıştı ve koltuklar yöneticinin masasına yapışık şekilde, Amerikan usulü, karşılıklı konmuşlardı. Söylemeye çalıştığım, bizim oturacak yerleri birbirimize saygılı bir mesafede uzakta durmamızı mümkün kılacak şekilde duvarlara yaslanma âdetimiz, yerini Şiran’ın görmek için başımı sürekli yana çevrili tutmak zorunda kaldığım bu düzene bırakmıştı. Öylesine rahatsızdı ki, ziyaretlerin kısa kesilmesini amaçladığını düşündüm. </p>
<p>‘İşler iyi gidiyor galiba?’</p>
<p>Şiran, omuzlarını silkti, dudağını büktü, gözlerindeki anlık karanlığı fark ettim,</p>
<p>‘Bir şeyler yapıyoruz işte.’</p>
<p>‘Günay yok mu?’</p>
<p>‘Burada, kendi odasındadır. Haber verelim,’ diye diyafona uzandı,</p>
<p>‘Ayla, Günay Hanım’a misafirimiz olduğunu haber ver.’ </p>
<p>Rodoplu’yu beklerken içeri dev yapılı, otuz yaşlarında bir adam girdi. Kısa kollu beyaz bir gömlek giymiş, koyu renk bir kravat takmıştı. Ayakkabıları pırıl pırıldı ve çarpıcı tarafı çenesine kadar uzayan ince bıyıklarıydı - Ülkücü filan olduğundan değil, yüzü insanların aklından çıkmasın diye bırakmışmış ki, eğer bu doğruysa, gerçekten unutulacak gibi değildi! Elinde sarı bir not defteri vardı,</p>
<p>‘Şiran, yahu…’ diye başladı, beni fark etti, baştan savma bir ‘merhaba’ çekti, karşımdaki koltuğa gürültüyle çöktü. Bacaklarımı kaçırmak zorunda kaldım.</p>
<p>‘Ersin denilen o herifi atacağım haberin olsun. Beş aydır kota doldurmadığı gibi, Abidin Amca’yı da ketempereye getirmiş, iki yüz bir lira avans çekmiş.’</p>
<p>‘At, abi,’ dedi Şiran, teslim olmuş bir tavırla.</p>
<p>‘Onun yerine Ayla’yı geçireceğim. Çok hırslı karı. Ondan iyi satış elemanı olur.’</p>
<p>‘Randevuları kim alacak?’</p>
<p>‘Günay Hanım alamaz mı?’</p>
<p>Şiran’ın yüzü asıldı,</p>
<p>‘Günay’ın başka işi var.’</p>
<p>‘ ‘Gerekirse alırım,’ diyor.’</p>
<p>‘O, der. Sen ona bakma. Haftanın beş günü ders veriyor. Nasıl alacak?’</p>
<p>‘Sema’yla, Türkan’ı eğitelim, onlar alsın.’</p>
<p>Kalktım,</p>
<p>‘Ben Günay’a bir merhaba diyeyim.’</p>
<p>‘Yandaki odada,’ dedi Şiran.</p>
<p>Yemekhanelerde kullanılanlar gibi bir masanın üstü, silme kâğıt doluydu. Rodoplu, portatif daktilosunun başındaydı,</p>
<p>‘Buyurun!’</p>
<p>‘Ne oluyor burada?’</p>
<p>‘Mehmetcim!’</p>
<p>Beni sağ salim görmüş olmasının mutluluğunu iletti sarılışı!</p>
<p>‘Şiran burada olduğunu biliyor mu?’</p>
<p>‘Biliyor. Yanına biri geldi, ben de kaçtım.’</p>
<p>‘Kim geldi, acaba?’</p>
<p>‘Bıyıklı biri.’</p>
<p>Rodoplu, işaret parmaklarını ağzının iki yanına değdirdi, çenesine kadar çekti,</p>
<p>‘Böyle mi?’</p>
<p>‘Öyle.’</p>
<p>‘Savaş. ‘En bi la la la’ Pazarlama Müdürümüz!’</p>
<p>‘İşler iyi desene?’</p>
<p>‘Eğitim Müdürümüz de var. Onu görmedin mi? Nusret Bey. Eczacıbaşı’dan emekli. İlaç reprezantanlarını eğitirmiş.’</p>
<p>Yabancılaşma duygusu kaçınılmazdı,</p>
<p>‘Eee? Ne zaman holding oluyorsunuz?’ içini çekti,</p>
<p>‘İş kötüye gittikçe adam alıyoruz,’ diye gülümsedi, ‘Biz beceremiyoruz, onlar becerir belki diye umut ederek.’ </p>
<p>‘Şiran ders verdiğini söyledi. Ne dersi veriyorsun?’ </p>
<p>‘Çocukların bu metotla öğrenmeleri hiç kolay olmuyor. Yardıma ihtiyaçları var. Müşterilerimiz düşük gelir grubundan. Aileleri de yardım edemiyor. Bu bakımdan, metodu alanlara ayrıca ders veriyoruz.’</p>
<p>‘Bunlar ne? İmtihan kâğıtları mı?’</p>
<p>‘İmtihan kâğıtları, mektuplar.’ Saatine baktı, ‘Bir saat içinde burada olurlar,’ dedi, ‘İçerdeki salonu gördün mü? Dershane haline getirdik. Sabah, pazarlamacılar kullanıyor, öğleden sonra biz. Bilemiyorum, Mehmetcim. Bende mi bir uğursuzluk var, nedir? Şiran’ın işlerini de bozuyorum.’ </p>
<p>Bundan birkaç gün sonra da başları Milli Eğitim Bakanlığı ile derde girdi.</p>
<p>Kim ihbar etti, hiç bilinemedi ama sabahlardan bir sabah, birtakım ‘Hüseyin kılıklı’ memurlar, Üniversal Eğitim A.Ş.’yi bastılar. Ruhsatsız eğitim vermekle suçluyorlardı. İnanması zor ama gayri-milli eğitimi önlemek, misyoner okullarından kurtulmak için Cumhuriyet’in ilk yıllarında koyulan yasalar gereği ağır hapis cezalarına kadar yolu vardı. Baskın sabah olduğu için öğrenci yoktu. Salonda Nusret Bey, pazarlamacıları eğitiyordu.</p>
<p>Rodoplu’nun eli ayağı titredi. <i>Cehenneme giden yol, iyi niyet taşlarıyla örülüdür.</i> Şiran, ‘Kendi elemanlarımıza eğitim vermek en doğal hakkımızdır,’ dedi.</p>
<p>Adamlar, çevrenin dershaneye gelen öğrencilerden rahatsız olduğunu söylediler,</p>
<p>‘Yine geleceğiz,’ diye tehdit edip, gittiler.</p>
<p>‘Para istiyorlar,’ dedi Şiran.</p>
<p>‘Yine aynı şey oldu. Polisi kandıramazdık, anlıyor musun? Hele de o sıralar! Şiran’la asla dillendirmiyorduk ama zaman zaman ziyaretine gelenlerin hepsinin kaçak devrimciler olduğunu, bazılarının geceleri ofiste yattıklarını seziyordum. Dersleri iptal etmek zorundaydık. Ne ki, müşteriler bu derslerin bütünüyle bedava -gerçekten bedava, benim emeğim hiçbir şekilde ek bir maliyet olarak hesaplanmadı, fiyatlara eklenmedi- sadece ve sadece onlara işlerine tam yaramayan bir sistem satmaktan duyduğumuz vicdan azabının sonucu olarak üstlendiğimiz bir iyileştirme gayreti olduğunu bilmeyeceklerdi. Senetlerini ödememeye kalkanlar mı istersin, ‘Sizi Milli Eğitim Bakanlığı’na şikâyet ederim’ diye tehdit edenler mi, istersin? ‘Biz Günay Hocasız ne yaparız? Çocuk sınıfta kalacak!’ diye ağlayanlar mı istersin? Bütün bunun karşısında, doğruyu söyleyememenin vicdan azabını mı istersin?</p>
<p><i>Cehenneme giden yol, iyi niyet taşlarıyla örülüdür</i> de ben inanmıyorum!</p>
<p>‘Yasaları bilmeden işe kalkışırsak, yasalara saygılı olmazsak olacak olan budur!’ diyorum ve Şiran’ı çileden çıkarıyorum.</p>
<p>‘Böyle manyak yasa olur mu? Sen farkında mısın, dershane ruhsatı almaya kalksak, tavan yüksekliğinin 3 metre 25 santim olması lâzım. Böyle tavan İstanbul’da kaldı mı? En yakın birahaneden bilmem kaç kilometre uzakta olmamız lâzım. İstanbul’da bira satmayan dükkân kaldı mı? Yangın merdiveni lâzım!’</p>
<p>‘Yasal dershane açan nasıl açıyor?’ diyemiyorum, çünkü Midyatlı kardeşleri tanıyorum. <i>Allah’ım, ne büyük yalan bu Büyük Yalan! Yasaları da kapitalizmi de, kapitalizmin çarpıklığı da ne büyük bir yalan!’</i></p>
<p>O gün, Şiran rica etti, Mahmutpaşa’daki dükkâna bir paket götürdüm.</p>
<p>Kötü aydınlatılmış bir pasajda, lacivert-gri bir dükkândı. Şimdi, bu lacivert-gri de ne diyeceksiniz? Raflardaki pantolonların renkli, askılardaki ceket ve paltoların renkli, hatta çorapların renkleri. Başka da bir şey yoktu, zaten. Mamafih, tavandaki zayıf neondan olsa gerek. Suphi’nin yüzünün renginin de lacivert olduğunu söyleyebilirim.</p>
<p>Pasajdaki bütün dükkânlar birbirinin eşi gibiydi. İlginç olanı, yaşlı genç, tüm çalışanlarının çember sakallı olmasıydı. Bir de nasıl başardıklarını bilmiyorum, giysileri bildiğimiz giysiler olmakla birlikte, insanda cüppe etkisi bırakıyorlardı.</p>
<p>‘Hepsi Selametçi,’ dedi Suphi, ‘Öğle’ye gitmiyorum, diye benimle konuşmaz oldular.’</p>
<p>‘İşler nasıl?’</p>
<p>‘Gördüğün gibi,’ sinek avlayan dükkânı gösterdi, ‘sattığımızı yerine koyamıyoruz.’</p>
<p>Malların üzerine iğnelenmiş kâğıt parçalarını o zaman fark ettim.</p>
<p>‘Bunlar ne?’</p>
<p>Çoraptan, tabureye, dükkânda ne varsa üzerine iliştirilmiş yarım sayfa kâğıt vardı: ‘Coat’, ‘sock’, ‘trousers/ pants’, ‘jacket’, ilah...</p>
<p>‘İngilizce çalışıyorum.’</p>
<p>Kapıdan bir baş uzandı,</p>
<p>‘48 beden kot bulunur mu?’</p>
<p>‘Orada. Sağdaki rafta, amca,’ dedi Suphi, ‘Oraya bak.’ </p>
<p>Amca, içeri girecekmiş gibi yaptı, vazgeçti.</p>
<p>‘Ben sonra uğrarım. Hayırlı işler.’</p>
<p>‘Şiran, Suphi’yi hiç affetmedi,’ diye anlattı, Günay, ‘Dükkânın iflas etmesinden onu sorumlu tutuyordu. Haksız değildi, çünkü ailenin tek geçim kaynağı dükkândı. Baba hastalandıktan sonra dükkânın başında duracak Suphi’den başka kimse yoktu. Apo, öğretmenlik yapıyordu. Suat, kaçaktı, Şiran’ın işi başından aşkın. Öte yandan, Suphi de haklıydı. Ticaret yapmak istemiyordu, anlıyor musun? Delikanlılardan hiçbiri ticaret yapmak istemiyordu. Devrimciydiler, ticaretten, tecimsellikten bütün kalpleri ile nefret ediyorlardı. Şiran’ın ne kadar zorlandığını biliyorsun ki, aralarında, deyiş yerindeyse, en iyi iş kafası olan oydu.’</p>
<p>Memduh Amca’nın hastalığı saklandığı Yalova’da nüksetti. Marmara’nın nemli havası gizli astımını azdırdı, birbiri ardına feci krizler geçirmeye başladı. Her şeyi göze alıp, İstanbul’a getirdiler.</p>
<p>‘Cerrahpaşa’da bizi tanırlar. Sen götürür müsün?’ </p>
<p>‘Tabii,’ dedi Rodoplu.</p>
<p>&nbsp;</p>
<p><i>Nasıl bir iltifattı! Güvenin başıma taç oldu.</i> </p>
<p><i>Canım. Hastaneye gidecekti, hemşirelerinizin</i> </p>
<p><i>ihanet etmesinden korkuyordunuz. Ben mi talip oldum, sen mi</i> </p>
<p><i>talep ettin? Nasıl da gururluydum o yakışıklı çehresinin</i> </p>
<p><i>gölgesinde! Nasıl da gururluydum hastane</i> </p>
<p><i>koridorlarında!</i></p>
<p><i>Bana emanet edilmiş bir ‘ağa’!</i></p>
<p><i>Koca bir aşiretin ağası, senin baban!</i></p>
<p><i>Canımla korurdum!</i></p>
<p>&nbsp;</p>
<p><i>Seni soyduğunu hatırlıyor musun, Bawe?</i></p>
<p><i>‘Kızım, şunu alıver!’ Fanilanı uzattığını</i> </p>
<p><i>hatırlıyor musun? Boynundan, bileklerinden</i> </p>
<p><i>ötesi süt beyazdı. Kemiklerin sayılıyordu.</i></p>
<p><i>Kaburgalarında zulmün izlerini tek tek</i> </p>
<p><i>saydığımı, utancımdan yüzüne bakamadığımı hatırlıyor musun?’</i></p>
<p><i>Sana, ‘Baba’ demeye o gün başladığımı</i> </p>
<p><i>hatırlıyor musun?</i></p>
<p><i></i>&nbsp;</p>
<p><i>Hekim: ‘Hanımefendi, siz nesi oluyorsunuz bunların?’</i> </p>
<p><i>Hemşire: ‘Siz! Nesi oluyorsunuz?’</i></p>
<p><i>Bakıcı: ‘Bak buraya! Sen nesisin bunların?’</i></p>
<p><i>Aşiret: ‘Ki ye?’</i></p>
<p>&nbsp;</p>
<p>‘Öyle oldu,’ dedi, Rodoplu hatırlattığımda. Acı acı güldü.</p>
<p>‘Sanki, bir tarih emanet edilmişti bana. Dokümanlar, kâğıtlar, koca bir kütüphane, mesela İskenderiye Kütüphanesi. Kayda düşülmemiş bir insan manzarası. Anlıyorsun değil mi, devrimci oğullarının bir biçimde reddettikleri bir insan manzarası. Ak sakallı seyitleriyle, şeyhleriyle, güveçleri, pirinçleri, babakanuşlarıyla, bostanları, tifengileri, duwazde’leri<sup><a href="../Text/Notlar.xhtml#_edn44" id="_ednref44" title="">[44]</a></sup> ile dağ bayır -dağlara olan tutkumu bilirsin- bir masal dünyası. Cerrahpaşa koridorlarında yürürken nasıl bir resim çiziyorduysak, herkes bize bakıyordu. Ben de Cigerxun’un bir dörtlüsünü haykırıyordum, sessiz: <i>Mı-ra- hışti Gulik geş. Daber poze kere reş...</i></p>
<p>Türkçesi, ‘Gonca gülü eşeğin burnuna tuttum, eşek içini çekti, ‘Ah, dikenli ot, ah dikenli ot! Eşek gülden ne anlar eşeğe dikenli ot gerek!’</p>
<p>Yitirmekte olduğumuz bir tarihin hüznü, ölümün hüznü ile birleşti. Uzandım, bir cesaret, Bawe’nin elini tuttum, ihtiyar Usta’nın elini tutar gibi, ata ruhlarından birisinin elini tutar gibi. O da benimkine sarıldı, sımsıkı. Eski ve yeni... Yaşamak için birbirimize muhtaçtık, anlıyor musun? Ve KELİMELER ne derse desin, KADERİ paylaşan bizdik. Kâsr-ı Kasım vârisi ile çulsuz Rumeli göçmeni, ruhlarımız çiçek çiçek, doktorun odasına girdik.</p>
<p>Önce, Bawe’yi gördü, adam.</p>
<p>‘Şikâyetin ne?’</p>
<p>Aha! İkinci tekil şahıs, öyle mi? Ev ödevimi yapmış, tıp ansiklopedimi hatmetmişim alimallah! Ben sana gösteririm:</p>
<p>‘Bronşiyel astımı olmasından şüpheleniyoruz. Akut respiratuar enfeksiyon var. Allerjenlere, özellikle de yüne karşı hassas.’ </p>
<p>Memduh Amca’nın kılı kıpırdamıyor ama doktor hızla başını kaldırıp bana bakıyor, sevimli sevimli gülümsüyorum, <i>kendine gel, sen kendine gel.</i></p>
<p>‘Soyunun lütfen.’</p>
<p>Ha şöyle kendine gel.</p>
<p>‘Baba, siz şöyle geçin.’</p>
<p>Bu an, ‘kızım’ dediği an:</p>
<p>‘Kızım, şunu alıver!’ Fanilasını uzatıyor. <i>Hayriye Anne’nin çamaşırları tertemiz.</i></p>
<p>Uzun, dikkatli bir muayene. Teşhis doğrulanmayacak gibi değil, öksürükten boğulacak amcacığım.</p>
<p>‘Alerji testi yapacağız.’</p>
<p>‘İyi bir yer var mı?’</p>
<p>‘Koşuyolu.’</p>
<p>‘Tamam. Aşının yarar yüzdesi nedir?’</p>
<p>Doktor dayanamıyor,</p>
<p>‘Hanımefendi, siz nesi oluyorsunuz?’</p>
<p><i>‘O benim ata ruhumdur, ben de onun ruh kızı oluyorum!’</i> </p>
<p>Memduh Amca ile aynı anda konuşuyoruz:</p>
<p>Memduh Amca: Şiran’ınım ortağıdır.</p>
<p>Ben: Ortağımın babasıdır.</p>
<p>Böylece, suç ortağı olduk, Mehmet’im! Gerçek bağımızı ticari terminolojinin arkasına saklandık. Günün sosyal şablonuna uydurduk, gözlerimizi birbirimizden kaçırdık.</p>
<p><i>‘Seninkiler, rahat bir nefes aldılar. Yalanımdan utandım! Sana duyduğum sonsuz sevgiyi gizlemekten utandım! Anlatma yolunun onları da sevmekten geçtiğini sandım. ‘Metres’ gibi aşağılık sıfatlardan korunma yolunun, birilerinin ‘kızı’ ‘ablası’ olmaktan geçtiğini sandım. O sıfatlara lâyık olmak ancak onları gerçekten, yürekten sevmekle mümkündü. Aksi aldatmacaydı, üçkâğıttı. Aldatamayacak kadar onurluydum. İçimdeki sevgi kıvılcımlarını körüklemeye giriştim. Pek de zor olmadı.’</i></p>
<p>‘Kolay olmadığı durumlar da vardı. Mesela, Abidin Amca’yı sevmenin pek kolay olmadığını itiraf ederim,’ diye güldü, Rodoplu, ‘Açıkçası, Suphi’yi de öyle. Bunaldığım zamanlarda, öteki ata ruhu, İhtiyar Haham imdadıma yetişiyordu,</p>
<p><i>‘İnsanoğlu doğduğunda içindeki sevgi kıvılcımı küçüktür. İşte, o küçücük kıvılcım insanoğlunun içindeki ‘hayır’dır. O kıvılcımı bir hazine gibi saklanması gerekir. Boşvercilik, tembellik, şiddet, hatta mantık bu kıvılcımı boğmaya çalışabilir. Ama insan sevgi körüğünün başından ayrılmazsa, kıvılcım ateş olur, cimrilik, hoyratlık, sevgisizlik küllerini yakar. Sen, sen ol, körüğün başından ayrılma Günay kızım. İnsanları sevmekten korkma. Sevmediğin değil, sevdiğin yanlarını abart. İnsan olmanın kefareti, sevmeyi bilmektir.’</i></p>
<p>‘Mantık’ gözlükleriyle bakacaksak, cahil, haddini bilmez, kısacası, nadan bir adamdı Abidin Amca. Bawe’ye, ne fizik ne de ruh olarak benzerdi. Üç adam öldürmüştü ama nedenini tam olarak hiçbir zaman bilemedim - Şiran da bilmiyor, açıkçası, ilgilenmiyordu. Bunu, ölümlerden bıkmış usanmış olduğuna veriyorum.</p>
<p>Uzun yıllar hapis yatmış, sonra bir punduna getirmiş, Suriye’ye, akrabalarının yanına kaçmıştı. Türkiye’ye yıllar sonra genel afla döndü. Memduh Amca belediyede işe yerleştirdi, defter tutmayı öğrendi. Benim tanıdığım yıllarda, üç çocuğunu asgari ücret emeklisi olarak geçindirmeye çalışıyordu. Abisini kıskandığını seziyordum. Belediye başkanlığını, kendi çocuklarının üniversitelerde okumalarını kıskanıyordu. Talihsiz hayatını, kendisinin Memduh Amca gibi caş olmaması ile açıklandığına eminim. Niye ‘caş’ diyeceksin, çünkü günün düzenine adapte olmanın ötesinde, başarılıydı Memduh Amca, Sanırım, Şiran da farkındaydı bunun. Ne ki, ona sırtını dönecek hali yoktu,</p>
<p>‘Amca, sana çok ihtiyacım var. Benim şirketin muhasebesine bakar mısın?’</p>
<p>Nazlandı da, nazlandı Abidin. Kabul ettiğinde de, ot söktürdü. Örneğin, işe geldiği zaman, hasta olduğu gerekçesiyle paltosuyla çalışırdı. Elektrik sobaları, çaylar, ıhlamurlar, etrafında dört dönerdik. Yine de, bizi minnet altında bırakmayı becerirdi.</p>
<p>Anlayacağın, senin gördüğün Çin bıyıklı pazarlama müdürümüz ODTÜ’lü yupi Savaş’ın, eğitim müdürümüz Georgetown eğitimli Nusret Bey’in dışında bir de en bi la la la ‘Muhasebe Müdürü’müz vardı: Abidin.</p>
<p>Ben de insanların sevmediğim değil, sevdiğim taraflarını abartma gayreti içindeyim ya, bir sohbet, bir sohbet! O da kendini ‘kıssadan hisse’ obskürantizmine çekiyor. Bilirsin, hani, anlaşılmaz dini ya da tarihi menkıbeler anlatırlar da sen küfür mü ediyorlar, övüyorlar mı düşünür durursun artık. Bunu yapıyor ve dört kelimeden üçünü Kürtçe söylüyor ki, beni büsbütün ezsin,</p>
<p>‘Günay Hanım, ma ezê çı bêjim’<sup><a href="../Text/Notlar.xhtml#_edn45" id="_ednref45" title="">[45]</a></sup> diye başlıyor, sonra mesela şöyle bir şey geliyor,</p>
<p>Allah’ın Resulü, sallalahü aleyhim ve sellem efendimiz, İsrailoğullarından bir adam anlatır. Der ki, bu adam elindeki sadakayı teslim ediverir. Ama, adam hırsızdır. Adam hatasına üzüldü. Ertesi akşam yine sadaka vermek için yola düzüldü. Bu defa da, sadakasını bir fahişenin eline bırakıverdi. Ertesi gün, konukomşu bir fahişeye sadaka verildi diye ayıpladılar. Adam çok üzüldü, ‘Allah’ım, bir fahişeye olsun sadaka verebildiğim için sana hamdolsun!’ diye dua etti. Ertesi gece yine yola çıktı.’</p>
<p>Bunu anlatıyor, mesela ve ben düşünmeye başlıyorum, ne demek istedi? Sadaka vermek dediği bizim için burada yaptığı iş mi, Şiran’a hırsız mı diyor? Sadaka verdiği fahişe ben olabilir miyim? Pekala, da öyle olabilir, biliyor musun? Çünkü, yoksulluğunu, donanımsızlığını bir erdem gibi taşıyor, Abidin Amca, işini bize sadaka veriyor tavrı ile yaptığı, kesin. Dahası, kaderi kabullendiği yoksulluğunun bir gün Kürt ulusunu kurtaracağını da düşünüyor. Yani, Memduh Amca gibi başarılı caşların kefaretini, kendisi gibi başarısız Kürtler ödeyecek. Bunun, Hazreti İsa’nın, ‘Dünya mutilere kalacak!’ vaadine imanı tam birini anımsattığını düşünüyor ve hatırlıyorum: Abidin’in annesi Ermeni’ydi.</p>
<p>İroniktir, ama bana karşı en dürüst olanı da oydu. Bir bakıma, uyaran da o,</p>
<p>‘Bizim oralarda Ermeni çoktur, Günay Hanım. Boze derler, yiğit bir gelin vardı. Kocası ölmüş, bir de oğlu vardı. Boze, kocası ölünce tarlanın başına geçti. Bir başına ekti, biçti, oğlunu büyütüyor. Ne kimden bir şey istiyor ne de kimsenin yanına sığınıyor. İsteyenleri oluyor, kimseye varmıyor. Gün geliyor, Birinci Cihan Harbi patlıyor. İlçeye Türk askerleri geliyor. Başlarında da bir mülazım. Mülazım, Yedisekiz Haşan Paşa’nın yeğeni miymiş, neymiş? Uzatmayalım. Boze’yi görüyor. Kara kaşlı, kara gözlü çok güzel bir kadın. Mülazım efendi, bu Boze’yi seviyor. Boze de Mülazım’ı seviyor, ‘Varırım,’ diyor. Ailesi, aşireti ayaklanıyorlar ama Boze’ye kimse söz geçiremiyor. Olurdu, olmazdı derken, Mülazım’a emir çıkıyor, ‘Çevredeki Ermenileri toplayıp süreceksin!’ Nereye gözün görürse. Mülazım, emir kulu. Bir de o sıralarda Van Ermenileri askeri kırmışlar diye sözler geliyor. Boze, ‘Yok,’ diyor, ‘Bunları gönderirsen ben de giderim.’ Öyle yiğit bir gelin. Gelin, yiğit de, Mülazım emir kulu. Uzatmayalım. Mülazım soruyor,</p>
<p>‘Kendimi mi vurayım? Sen mi beni vurursun? İkimiz birbirimizi mi vuralım?’</p>
<p>Ertesi gün geliyor ki, Boze yok. Ermeniler diyorlar ki, kara bir gelinlik giydi, göğe uçtu. Türkler diyorlar ki, ‘Yok, çaya gitti.’ Mülazım da, kaderine artık, Arabistan’da şehit olmuş. Ya, Günay Hanım! İşte bizim oralar böyledir.’</p>
<p>Boze’nin Abidin Amca’nın teyzesi olduğunu birkaç yıl sonra, Aynur’un kına gecesinde öğrendim. Misafirlerin arasında ‘Boze’ isimli bir kadın vardı. İsmi dikkatimi çekti. Meğer, çaya giden Boze’nin torunuymuş. Yüreğim zehir çaldı, Mehmet. Memduh Amca’nın, ‘Ermeni katliamından çok para kazandılar,’ dediği İttihatçı Kürtleri hatırladım. Abidin Nesimi’nin -o yıllarda art arda kitap yayımlıyordu, <i>‘Sosyalistlere Açık Mektup’</i>, <i>‘Marksçı Açıdan Kapitalizmin Analizi’</i>, <i>‘Nâzım Hikmet mi Benerci mi?’</i>- baba tarafı, ‘Cumhuriyet Türkiye’sinde bu çocuklar Türk ırkçılığının temsilcileri arasında yer almışlardır,’ dediği, Dr. Şahin Giray’ı hatırladım.</p>
<p>‘Kendisi Kürt Bedirxan Paşa’nın damadı oluşu dolayısıyla, Bedirhanilerden, Millilerden, Karakeçili Aşireti’nden bir Kürt Milis teşkilâtı da kurmuştur. Seyyar jandarmaların eline bu Kürt milislerini verdi. Seyyar Çerkez jandarmalarının yürüttüğü Kürt milisleri, 1915’te, Ermeni tehcirinde görevler yapmışlardır. İttihat ve Terakki Genel Merkezinin, Ermeni tehciri adı altında bir katliama teşebbüsü anlamsızdı. Ayrıca, İslâm şeriatına da uygun değildi. İslâm şeriatına göre, meşru devlete karşı bağlılıkta kusur edenlerin (yani nakz-ı ahd ve nakz-ı vefa halinde bulunanların) katli caizdir. Nitekim, Peygamber Muhammed de nakz-ı ahd ve nakz-ı vefada bulunan Yahudi ben-i Kureyza Kabilesi’ni kılıçtan geçirmiş, ancak çocuklara ve masumlara dokunmamıştı. Osmanlı Devleti Şer’i esaslara göre kurulmuş ve Şeriat’ın gereklerine uygun hareket etme zorunda olduğundan, nakz-ı ahd ve nakz-ı vefada bulunanların katledilmesi, diğerlerinin öldürülmesi, tehcir edilmesi gerekirdi. İttihat ve Terakki Genel Merkezi de bu görüşte idi. İttihat ve Terakki Genel Merkezi, nakz-ı ahd ve nakz-ı vefada bulunanların öldürülmesini masum, Ermenilerin tehcirini de bir tedbir olarak düşünmüştü. Ancak, Doktor Reşit’in ve tehciri yürüten diğerlerinin kurdukları Kürt Milis teşkilâtı, tehciri katliama dönüştürmüştü. İttihat ve Terakki Genel Merkezi de buna kısmen göz yummuştur. Göz yummadığı anlar da olmuştur. Örneğin, Çerkez Ahmet ve arkadaşları İstanbul’dan tehcir edilen Erzurum mebusu Topal Varkes ile Prof. Dr. Kelekyan’ın da dahil olduğu kafileyi, İttihat ve Terakki Genel Merkezi’nin emri olmadan Bilecik çevresinde öldürmüşler ve kafileden pek az kişiyi Suriye’de, Cemal Paşa, Çerkez Ahmet ve akradaşlarını orada kurşuna dizmiştir. Kısacası, İttihat ve Terakki Genel Merkezi’nin kararı tehcirdir. Kürt milislerinin, Teşkilat-ı Mahsusa’cıların yaptıkları ise katliamdır.’</p>
<p>Yüreğim zehir çaldı yine!</p>
<p>Talihsiz, talihsiz, talihsiz Abidin Amca! Düşün bir, Ermeni ananı katleden, Kürt babanın can dostu Bedirxan Paşa’nın damadı, bu arada da teyzen Türk mülazımı uğruna çaya gidiyor! Öksüz oğlunu -sonradan, Apo’cu- da siz büyütüyorsunuz! Böyle bir coğrafyada sevmeyi öğrenmek kolay mı? ‘İnsan sevgisi’ diye ortada dolaşanlara poponla gülmez misin? Günay Rodoplu gibi bir tipi ‘ağzı açık ayran budalası’ndan başka nasıl değerlendirirsin? ‘Nadan’ diyordum ya, adama tembelliğimden ötürü ‘Nadan’ diyordum. Tembelliğimden, yani onu üreten coğrafyayı öğrenmekte geciktiğimden, daha doğrusu öğrenmeyi tesadüflere bıraktığımdan.</p>
<p><i>‘Kendimi beğenmiş sersem! Bu, benim işte.’</i></p>
<p>Bawe ile ‘oğlumun ortağı’, ‘ortağımın babası’ oyununu oynuyoruz ya, Abidin Amca ile öyle değil. Bütün gün birlikteyiz, Şiran’la olan fiziki yakınlığımızı saklayamıyoruz. Kaldı ki, ‘canım’ kelimesinin bile cinsellik neşrettiği bir coğrafyanın insanı o. Zaten Kürtlere sorarsan, Şiran benimle sınıf atlamaya çalışan ama kahpe ve Türk olduğum için bana parasını kaptırmakla kalacak bir şaşkın. Türklere sorarsan müthiş bir aygır. Beraberliğimizi açıklayabilecek tek mantıki kavram: Cinsellik,</p>
<p>‘Hadi, hadi, Kürtler yatakta müthiş olurlarmış! Öyle mi, kız?’</p>
<p>Susturmanın tek yolu, Şiran’ın cinsel becerilerinin niteliğini açıklamak. Ne rezil iş! </p>
<p>Bu arada müthiş bir entelektüel terör de yaşıyoruz; estetikte terör, edebiyatta terör. Stalin, yazarları ‘insan ruhunun mühendisleri’ ilân etti ya, komünist ve işinin bilincine varmış ‘olumlu kahramanlar’ başımıza başımıza vuruyorlar. Bakıyorum, her Sovyet yazarı kendisine bir şantiye, bir fabrika, bir tarla seçmiş, çalışanları övüyor. Şolohov’un <i>Ve Durgun Akardı Don</i>’u başucu kitabı. Türk yazarları da ellerinden geleni yapıyorlar ama arka-planları yetmiyor. Büyükdere’de, kapalı perdeler ardında, sokağın gürültülerini Chopin dinleyerek bastırmaya çalışan bir İstanbul hanımefendisi, tornavidayı kapıcının elinde görmüş bir İstanbul hanımefendisi, <i>Yüksek Gerilim</i> hattından ancak Adalet Ağaoğlu kadar anlar. Hoş, vakittir diye grev gözcülüğünü bırakıp cumaya giden sanayi işçisini komünist ve işinin bilincine varmış bir karakter olarak nasıl takdim edersin, o da ayrı mesele! Köylüye dönmüş olmalarını tabii karşılamak lâzım. Diyorum ya, tek sanayi şiiri, Nâzım’ın 1923’te yazdığı, ‘Makineleşmek İstiyorum’, Onun dışında ‘içi bulut fedakâr rençberler kötü ağalara karşı’yı oynuyoruz. Yine de, yeni bir kadın tipi telkin ediliyor: Devrim mücadelesini her şeyin üstünde tutan bir kadın tipi, erkeği ‘olumlu kahraman’ tipi çizmezse sırtından vurup öldüren kadın tipi. Senin Yasemin gibi, Apo’nun Nalan’ı, gibi, Şiran’ın ofise gelip giden yoldaşlarının yanlarındaki kızlar gibi. Şeyda’nın Ayşe’si gibi. Kendi doğrularını yaşayan kızlar her şeyden daha önemli olduğuna imanı tam kızlar. Güncel estetiğin, ağda hariç, her tezahürünü reddeden, yorgun bakışlı, sarı benizli, sert, acımasız kızlar. Bacı olmaya, evde kalmaya mahkûm düz devrimci kızlar. Devrim rüyası sona erdiğinde erkeklerin ilk fırsatta terk edip, oyuncaklı dişiliğe sığındığı kızlar. Şiran, benden uzak tutuyordu onları. Ortak dostlarımızın olmadığını kısa zamanda fark ettim. Nitekim, benden ayrılmaya karar verdiği günlerde söylemişti,</p>
<p>‘Farkında mısın, bizim seninle tek bir fotoğrafımız yok?’ </p>
<p>Bir yandan 70’li yılların kadın tipi, bir yanda Memduh Amca’nın, ‘Şiran’ın annesi gelinleriyle konuşamıyor’ acındırması, öte yandan Türklüğüm, Abidin Amca’nın karşısına dikiliyorum,</p>
<p>‘Abidin Amca, sence Şiran’la ben önünde sonunda birbirimize mi gireceğiz?’</p>
<p>Hiç sormayacağım sanmış da, sorduğuma pek memnun olmuş gibi, gülümsedi. Arkasına yaslandı, avuçlarını masasına dayadı, sırtını kanırttı. Paltosunun cebinden çıkardığı mendille kalın gözlüklerini uzun uzun temizledi. Yerine taktı, yüzüme baktı,</p>
<p>‘Türkiye Cumhuriyeti sömürgeciliği Kürdistan’da katliam uygularken, siz evinizde rahat edemezsiniz,’ dedi, ‘Türkler, soykırımların, sürgünlerin hesabını er geç verecekler.’</p>
<p><i>‘Bize hiç şans tanımıyorsun,’</i> diye <i>italik</i>’liyorum.</p>
<p><i>Tanrım yoksa Selahattin haklı mı? Düşmanla işbirliği mi yapıyorum? Abidin Amca, kalkamadığı için mi oturuyor? Eline fırsat geçse, Türkleri doğramaya mı kalkar?</i></p>
<p>Ve hemen Müslümanlığım tutuyor, ‘Zan altında hareket etme! İş ona gelirse bakarsın.’</p>
<p>İyi de, Paris büyükelçimizin, Viyana büyükelçimizin<sup><a href="../Text/Notlar.xhtml#_edn46" id="_ednref46" title="">[46]</a></sup> cesetleri soğumadı hâlâ. Abdülhamid’in halini Aram Efendi’ye bırakan romantik jön Türk müyüm? ‘İş ona gelirse bakarsın’mış! Yumurta kapıya gelmeden kıpırdanmayan, her daim genç Türk müsün?’ </p>
<p>&nbsp;</p>
</body>
</html>