<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_3_3"><b>III</b></h2>
<p>&#160;</p>
<p>Ramazan Fırat’ı, Şehabettin Amca’nın cenazesinde tanıdım. Vefat ettiği -ani bir kalp krizi- zaman, Memduh Amca Kerlik’teydi. Şiran, onun yerine hareket ediyordu -daha doğrusu, Şiran ve Günay-, Şiran cenaze işleriyle uğraşırken, Günay rahmetlinin mutfağındaydı; bir tencere almış, <i>mırra</i> pişiriyordu,</p>
<p>‘Cezveyle başa çıkmıyor!’</p>
<p>Ramazan’ı onca kişi arasında mimlemiş olmamın bir nedeni de, Günay’ın ona gösterdiği ilgidir. Bu kavruk genç adamdan etkilendiği alenen belli oluyordu.</p>
<p>‘Doğru,’ dedi, ‘Ne ki, Ramazan’ı dinlemek, sadece ‘dinlemek’ suretiyle bile Örenlere ve hatta sana karşı delalet değil, ona gücüm yetmezdi, ama gaflet ve hıyanet içindeydim! <i>Var hesap et, hakkımda Türk milliyetçileri neler düşünüyorlardı.’</i></p>
<p>Şiran’ın ‘Abi,’ dediği Mehdi Zana’yı da o cenazede tanıdım. ‘Tanıdım’ derken, çizgisindeki gelişmeyi saptamış olmamdan bahsediyorum. Yoksa, beni tanıyan oydu. Müthiş bir hafızası olması gerekir,</p>
<p>‘Sen Sakine’nin arkadaşı değil misin?’</p>
<p>TİP Silvan ilçe örgütünün kurucularındandı, 1969 seçimlerinde de milletvekili adayı. Aybar’la birlikte hareket edenlerden olduğu için uzaktan uzağa da olsa belirli bir yakınlığımız vardı. O günlerde, Kemal Burkay’ın başını çektiği <i>Özgürlük Yolu</i> hareketinin Diyarbakır belediye başkan adayı olarak ismi geçiyordu.</p>
<p>‘Metin’i görüyor musun?’</p>
<p>Bunun anlamı, ‘<i>Devrimci Yol</i>’la birlikte misin?’ olmalıydı ya da ben öyle algıladım. Çünkü, Zana, 1975’te, Behice Boran başkanlığında ikinci defa kurulan TİP’te görev almıştı ve bildiğiniz gibi Metin Abi ve ben yoktuk.</p>
<p>‘Metin Ankara’da,’ dedim.</p>
<p>Anlamış gibi başını salladı,</p>
<p>‘Metin iyi bir arkadaş.’</p>
<p>Bu da, Devrimci Yol’un milli meseleye ilişkin düşüncelerini onayladığını gösteriyordu.</p>
<p>Zana’nın, DDKO’nun kurucularından olduğunu biliyordum. Buna rağmen geçtiğimiz yıllar içinde müthiş ‘Kürtleşmiş’ olduğunu gördüm. O kadar ki, bir an, provokasyon yaptığını dahi düşündüm. Zira, bahsettiğim gibi, kötü şöhretli Apocu Ramazan da oradaydı ve cenaze çeşitli fraksiyonların katıldığı bir illegal siyasi toplantıya dönüşmüştü. Öte yandan, Zana’nın Örenlerden seçim desteği istiyor olması da doğaldı. Abidin Amca’nın ve onun yanından ayrılmayan Suphi’nin -o kara kuzenlerine ders verdiği gerekçesiyle amcasının evinden çıkmıyordu- gözlerindeki pırıltıya bakacak olursa, alacaktı da.</p>
<p>‘Yaşanan olaylardan sonra artık hiçbir kuvvet Kürt ve Türk halkını bir araya getiremez. Ve hiçbir kuvvet Kürt halkının kurtuluş mücadelesini durduramaz,’ diyordu Zana, ‘Ne tanklar ne askerler ne de uçaklar! Ayrılmayı kimse önleyemez!’</p>
<p>Rodoplu’nun, elinde cezve, kapının eşiğinde dikildiğini önce hangimiz hissettik bilemiyorum. Ama oradaydı ve karanlık -giysilerimiz, saçlarımız, bıyıklarımız- erkek kafilesinin arasına güneşten bir ışık (Tamam! Tamam! Pek bir hamasi oldu ama inanın yarattığı etki buydu!) gibi sızmıştı. Renginin daha bir beyazlaşmış olması, yorgunluktan da olabilirdi. Onu orada gören Şiran’ın suratı asıldı. Suphi’nin kösnül yüzünde ancak sırıtma diye nitelendirebileceğim bir hareket oldu. Rodoplu, anlıktan bile kısa bir tereddütten, sonra geldi, Suphi ile Ramazan’ın arasına sıkıştı.</p>
<p>Zana’nın, 12 Eylül savunmasında neredeyse kelimesi kelimesine tekrar ettiği düşüncelerini ‘yumuşatmasına’ Rodoplu’nun oradaki varlığının neden olduğuna adım gibi eminim. Açıkçası, mutfaktaki (‘kadınlara ait!’) yerini bırakıp aramıza gelmekle olayı sulandırmıştı. Mehdi Bey, kısa bir geçiş cümlesinden sonra (‘Ben şahsen beraber yaşanmasından yanayım, ama böyle olacağına inanmıyorum.’) Günay’a döndü,</p>
<p>‘Türk halkının da çabası olması lâzım. Solda ve aydın kesimlerde bazı çabalar görüyoruz gerçi, ama yeterli değil. Gelin, ne siz ne de biz kan dökelim. Sorunu beraberce çözelim. Gelecek nesiller bize küfretmesinler.’</p>
<p>‘Özel kulübünüze girmiş olmama hepinizin nasıl kızdığını görebiliyordum,’ dedi Günay sonradan, ‘Ama hakkında ahkâm kestiğiniz biz <i>yerlilerin</i> oradaki tek temsilcisinin ben olduğumu da biliyordum. Adam ne söyleyecekse, yüzüme karşı söylesin istedim.’</p>
<p>‘Ya ben? Ben neydim?’</p>
<p>‘Sana güvenmiyordum. Öteki Türk de sendin tabii, ama bizden değildin. Hatta Ramazan bile o anda bana senden daha yakındı. Nasıl yerinden kalktı sakin sakin, namaza durdu hatırlıyor musun?’</p>
<p>Hatırlıyordum, tabii. İkindiyi kılmıştı. (Şehabettin Amca’yı öğlen gömdüğümüzü söylemiş miydim?) Marksist-Leninist olduğunu söyleyen bir örgütün üyesi için oportünistten de öte, iğrenç bir gösteri olduğunu düşünmüştüm.</p>
<p>‘Sen de intikamını kötü aldın!’ diye hatırlattım.</p>
<p>‘Düşünebildiğim en efendice yolla aldım,’ dedi Rodoplu.</p>
<p>‘Ben size bir seccade bulayım,’ demekle kalmamış, gerçekten de Aliye Yengeninkini getirip, vermişti.</p>
<p>‘Adamın cesaretine hayran olduydum. Hepiniz öyle kötü bakıyordunuz ki! Sizin önünüzde namaza durması bayağı bir meseleydi!’</p>
<p>‘Suphi senden nefret etti.’</p>
<p>İçini çekti,</p>
<p>‘Şiran da öyle.’</p>
<p>Rodoplu, Ramazan’ın bağımsızlığını sevdi.</p>
<p>‘Bir kere açıksözlüydü. ‘Kürdistan, dört parçaya bölünmüş bir sömürgedir. Hedef; bağımsız, birleşik ve sosyalist Kürdistan’dır. Devlet tenkil politikası güdüyor. Tenkilden korunmanın yolu, kendini şiddet yoluyla savunmaktır,’ diye kesip atıyordu ki, ben bunu, mesela Zana’da sezinlediğim ‘Ben şahsen ayrılıktan yana değilim ama...’ türünden sinsilikten daha onurlu buldum. Lütfen benzetmeyi mazur gör, ama yine Zana’dan örnek vereceğim, işte, ‘Türk halkının da çabası olması lâzım, gelin kan dökmeyelim,’ gibisinden timsahın gözyaşları yalakalığa da girmiyordu. Yine bir defasında,</p>
<p>‘Türk aydınının, burjuvazisinin, subaylarının ne düşündüğü beni ilgilendirmez,’ dedi; bunu da çok tutarlı buldum. Kendimi onun yerine koyuyorum; ben ‘kurtuluş savaşı’ vereceğim ya da verdiğime inanacağım da, düşmanın aydınıyla, elitiyle uğraşacağım! Hakçası, ben olsam ben de uğraşmazdım! ‘Diplomasi de umurumuzda değil,’ diyordu. ‘Biz kravatından pantolonuna kadar diplomasiye göre ayarlanan Burkaycılardan<sup><a href="../Text/Notlar.xhtml#_edn59" id="_ednref59" title="">[59]</a></sup> değiliz. O dokuz dil de bilse, kafası aşiret, mezhep kafasından öteye gitmez. Özgürlük Yolu olsun, DDKD’si, Kawa’sı olsun, bunlar kendilerini ne kadar Marksist ilân ederlerse etsinler, aşiret önderlerinin federasyonu gibi hareket ederler. Biz, aşiretçiliği; şeyhliği, ağalığı tasfiye edilmesi gerekli kurumlar olarak görüyoruz. Bunlarla ilişki kurarız, ama tasfiye etmek için kurarız. İlle de yok etmek biçiminde değil. Eğitiriz, ikna ederiz, dönüştürmeye çalışırız.’</p>
<p>Şimdi tabii, bütün iddialarını değerlendirecek birikimim yoktu, ama bir şey daha söyledi ki, bütünüyle katıldığım için önceki saptamalarının da doğru olabileceğini düşündüm.</p>
<p>İdeoloji ile politika arasındaki ilişkiyi kafa karışıklığına fazla uğramadan aşmak gerekir. Bağımsızlık sadece ayrılıkçılık değildir. Devletim var diye bağımsız olduğunuzu iddia edebilir misiniz? Bağımsızlık her şeyden önce, zihinsel, moral bir yan içerir. Kişi itibariyle de öyledir, halk itibariyle de. İdeolojik ve ahlaki yönden bağımsızlığı yakalayamamış bir halk, devleti olsa da bağımlıdır. Bizim bağımsızlık anlayışımız, Türk bağımsızlığını da içerir. Biz bir Türk’ün de uşak olmasını istemeyiz, Amerika karşısında, Avrupa karşısında. İkide bir ‘şöyle Avrupalılaşacağız, Amerika’nın bilmemnesi olacağız’ deniyor. Bunları da reddediyorum. Türklerin yolu, Türk bağımsızlığının yolu Batı’ya uyduluktan geçmez.’</p>
<p>Bir ara öyle şeyler söyledi ki, kendim <i>italik</i>’liyorum sandım!</p>
<p>‘Katı, kaba, maddeci yaklaşım aşılmalı; ruhsal, ahlaksal değerlere ağırlık verilmelidir. Reel sosyalizm şimdi ekonomik bir insan oluşturmuş!’ -İnanabiliyor musun <i>homo economicus</i> kavramını eleştiriyordu!-</p>
<p>‘Gözleri hep gıdadadır, dükkândadır. Bu insan modeli, insanı sadece ekonomik bir hayvan olarak düşünmek, kapitalizmin de en temel saptırmalarından birisidir. Sosyalizm hiç böyle olmamalıydı. Bu, kapitalizmle yarıştır. İşte, kalkınmada kapitalist ülkeleri geçtik, aştık hatta! Bizce, üretimde kapitalizmi aşmakla sosyalizm olmayacaktır. Bunun kesin bir amaç, sosyalizmin vazgeçilmez bir koşulu olduğunu da sanmıyorum. İnsanın midesini doyura doyura patlat! Bununla insanın kurtuluşa ulaşacağını da sanmıyorum. İnsan önemli oranda manevi değerlerle, ahlâki değerlerle, din de dahil, bezenmiş bir varlıktır. Bu kesinlikle göz önünde tutulmalı. Çıplak, kaba, ekonomik insan! Bu tarihin en büyük saptırma ve çürümelerinden birisidir. Aynen o Roma’daki, Pompeii’deki gibi çürümeye yol açmıştır. Bundan dönülürse, çok şey kazanılır.’</p>
<p>Dilimin ucuna kadar geldi, <i>Sen de üzerinde hilalin parladığı ilkel komünizmden yanasın!<sup><a href="../Text/Notlar.xhtml#_edn60" id="_ednref60" title="">[60]</a></sup></i> ama söyleyemedim. Söyleyemeyecek kadar sarsılmıştım.</p>
<p>Şimdi biliyorsun, o günlerde İran’da kıyametler kopuyordu. Rabin Pavloviç’i<sup><a href="../Text/Notlar.xhtml#_edn61" id="_ednref61" title="">[61]</a></sup> bile harekete geçiren kıyametler. Humeyni, İslâm Devrimi’ni Paris’ten yönetmeye başlamıştı. Yüzlerce insan Şah’a karşı savaşıyordu. Ve ne senin Dev-Yol’unun ne de Şiran’ların gıkı çıkmıyordu. Ha, şu farkla ki, benimkiler <i>Tudehcilerin<sup><a href="../Text/Notlar.xhtml#_edn62" id="_ednref62" title="">[62]</a></sup></i> esenlikleri ile ilgiliydiler, Türk solunda o da yoktu. Yine Ramazan hariç! Ne dedi biliyor musun?</p>
<p>‘İran, İslâm’ın anti-emperyalist temelde hâlâ rol oynayabileceğinin canlı bir timsalidir. Bizim durumumuz klasik komünist partilerinin durumu gibi değildir. Biz dine saygılıyız. Din hocalarına ‘gerici güruhturlar’ demeyiz. Anti-emperyalistlik, toplumun tarihi değerlerine bağlı olma, şoven olmama, adaletli olma, mazlumun yanında yer alma gibi konularda dincilerden daha fazla Müslümanız.’</p>
<p>Şimdi tabii bu, ‘Din, ulusal kurtuluş mücadelesine karşı panzehirdir. TC, dini akımların Kürdistan’da egemen olmasını ister. Gelişmesini destekler. Nitekim, Cumhuriyet’in ilk yıllarında, Türkiye’deki dini kurumlara büyük baskı yapılırken, Kürdistan’dakilere dokunulmamıştır. Şeyhlik ve dedelik gibi kurumların, işbirlikçi nitelikleri karşısında nüfuzlarının korunmasına çaba gösterilmiştir’den çok farklı bir tutumdu.</p>
<p>Sonra, mesela, Sovyetler Birliği Komünist Partisi ile Çin Komünist Partisi bölünmesinde, bizimkiler -Şiranlar- Sovyetçi kesildiler,</p>
<p>‘Sovyetler Birliği, kimi yanlış uygulamalar olsa da, Kürtlerin nispeten özgür yaşadıkları bir ülkedir.’</p>
<p>Sovyetler’in, Macaristan ve Çekoslovakya’yı, Vietnam’ın Kamboçya’yı işgalini de ‘karşı devrim ihracına karşı enternasyonal dayanışma’ olarak görüyorlardı. Buradaki fikir ayrılığının kaç cana mal olduğunu düşün! Sizin Dev-Yol’un bile, ‘Bu konu bizim meselemiz değildir, bizim meselemiz başkadır düşüncesinin devrimci bir tavır olmadığı tartışmasız ortadadır,’ dediği bir zamanda Ramazan,</p>
<p>‘Bizi uzun boylu ilgilendirmez,’ diyordu, ‘Ama Sovyetler, Kürt hareketlerine ilgisiz kaldı. 1950-40 arasında ortaya çıkan Kürt hareketine emperyalizmin kışkırtması, dedi. Mahabad Kürt Cumhuriyeti’ne karşı tavrı da biliniyor. Kürt hareketini, sorununu, uluslararası platformlara, sosyalist ülkeler götürme becerisi bile göstermedi. 1962’de Irak’a başlayan yardım, o gün bu gündür kesilmedi. TKP, Kürt hareketine, devletin resmi politikasına uygun olarak gerici damgası vurdu. Onlar kırk yıldır Moskova dehlizlerinde hareket ederler. Sosyal demokratlar, Batı Avrupa’da her türlü uşaklığa öykünürler. Ne TKP ekolü, ne de sosyal demokratlar, bize göre işbirlikçi bile değil, uşaktırlar. Başkalarının bize biçtiği ruh, biçtiği düşünce, biçtiği elbise bizim değildir.’</p>
<p>Sizlerin yanında MHP, ülkücü gibi kelimeleri neredeyse ağzıma alamazdım. Düşün bak, ne kadar terörize etmiştiniz. Oysa, Ramazan,</p>
<p>‘Türk solu, radikal, anti-emperyalist ve demokratik sol, Anadolu Türkmen’ine dayanmalıydı,’ diye, ondan hiç ama hiç beklemediğim bir tahlil getiriyordu,</p>
<p>‘Yüzyıllardan beri Anadolu ile yoğrulmuş Türkmenliğe dayanmalıydı. Demokrat tutarlılığı burada çıkardı ortaya. Anti-emperyalistliğin tutarlılığı, Anadolu insanının özelliklerine bağlı olarak ortaya çıkabilirdi. Halis Türk, Türkmen’dir. Anadolu’da yoğunlaşan yoksul Türk’tür. Bunlar, Türkiye’de, işte literatüre göre faşist diyelim biz de, onların kitle temeli haline geldi. Aslında, MHP’nin kitle temeli olması gereken İstanbul sosyal demokratlığıdır. Böyle iken, sol buradan çıktı. Oysa anti-emperyalist, demokrat sol, yoksul Türkmen tabanını ele almalıydı. Türk solu bunu başaramadı.’</p>
<p>Bir defasında Şiran, ben, Apo, Nalan, çocuklar hep birlikte Zeynep Hanlarova’nın bir konserine gitmiştik. O yıllarda Hanlarova’yı hem solcular, hem de ülkücüler dinlerdi. Bana sorarsan, Asya bozkırlarından haber getirirdi. Konuşma nasıl gelişti bilmiyorum, ama bir noktada ben Azerbaycan’a ilişkin bir kaygımı dile getirdim. Nalan, bütün hışmıyla döndü,</p>
<p>‘Azerbaycan’dan sana ne?’</p>
<p>‘Ne demek bana ne? Onlar Türk!’</p>
<p>Yüzünde o bağnazlara mahsus saldırgan alayın işaretleri belirdi,</p>
<p>‘Bozkurtların torunları!’</p>
<p>Şimdi tabii, söylenmesi gereken şey, ‘Evet, bir Romalılar bir de biz. Onlar da Romus ile Romulus’un torunlarıydı.’</p>
<p>Efsaneyi bilirsin, Mars’ın oğlu Romulus, Roma’nın ilk kralıdır. Bebekken ikiz kardeşi ile birlikte Tiber Nehri’ne atılmışlardı, ölsünler diye. Bizim Asena gibi bir dişi kurt onları kurtarır, emzirir, büyütür filan. Şimdi, bütün bunları söyleyip susturmak mümkün, ama kabalığı ve cahilliği ile kendisini ‘bilimsel’ sanıyor, hani, Kuran’ı eline alıp, ‘Allah, insana isimleri öğretmiş! Keh keh keh! Benim ismimi de öğretmiş mi?’ diye sırıtan sersemler gibi.</p>
<p>Cevap vermedim, ama kötülüğün etrafımızı sardığını da biliyorum. Hiç beklemediğim bir şey oldu, Ramazan konuştu,</p>
<p>‘Türkler, bugün Orta Asya’dan Anadolu’ya kadar varlar. Faşistler de böyle düşünüyorlar diyeceksiniz, ama birleşme, en azından dayanışma istekleri varsa, ben buna Turancılık demem. Bir Anadolu Türk’ünün bir Azeri Türk’üne vereceği şeyler vardır. Bunlar zenginlik yaratır. Gereklidir de, reeldir de.’</p>
<p>Bomba düşmüş gibi oldu.</p>
<p>‘Ha,’ dedi, Suphi, ‘Siz oradan tanışıyorsunuz! Sağcılıktan tanışıyorsunuz!’</p>
<p>‘Saçmalama!’</p>
<p>‘Türklerin birleşmesi fikri Turancılıktır. Sovyetler’deki ‘Türk’ dediğiniz cumhuriyetler, bir kere tümüyle ‘Türk’ değil. Birbirlerinden ayrı coğrafyalarda oturuyorlar. Kökenleri bir olsa bile Almanlarla, İsveçli ve Norveçlilerin kökenleri de bir, dilleri Kırgızca’nın ya da Özbekçe’nin Türkçe’ye yakınlığından daha yakın! Aradan yüzyıllar, binyıllar geçmiş, tarihler ayrılmış, delleri, kültürleri çok farklılaşmış.’ </p>
<p>Nalan atıldı,</p>
<p>‘Libya ile Türkiye arasındaki ilişkiler, Türkmenistan’la Türkiye arasındaki ilişkilerden daha sıkı. Bunlar ayrı ülkeler ve ayrı uluslar. Bunlar, rızaları olmadan zorla bölünmüş ülkeler ve uluslar değil. Aralarında tel örgüler ve mayın tarlaları yok. Onların birliğinden söz etmek Turancılıktır. Bu, ırkçı ve yayılmacı bir görüştür. Türk ırkçılarının görüşleridir.’</p>
<p>Hatırlayacaksın, o sıralarda Bulgaristan’dan kötü haberler geliyordu. Hatta, Aziz Nesin, bir Jivkov ziyaretinde, Türklere yapılanları gördüğü halde, -komünist ya arkadaşımız-, ‘kol kırılır yen içinde’ hesabı, saklamıştı. Hatırlıyorum, solcu aydınlara toz kondurmayan Şiran, gözümün içine baka baka ‘Bulgar Türkleri meselesini İngilizler ve Amerikalılar büyüttüler,’ diyebiliyordu, ‘Oradaki Türkler, emperyalist ve hegemonyacı bir politikanın aleti yapılmak isteniyor.’</p>
<p>‘Yahu, benim akrabalarım var orada!’</p>
<p>Önüne mektuplar, dokümanlar koyuyordum, bu defa da,</p>
<p>‘Biz Türkiye’de ulusal baskı altındayız. Üstümüzde o kadar yük var ki, bir de Bulgaristan’daki Türkler sorununu eklemek istemiyoruz.’</p>
<p>Şiran’la reel sosyalizmin sorunlarını tartışmak bir yana, varlığını da kabul ettiremezdin. Keser atardı,</p>
<p>‘Ben komünistleri seviyorum, işte o kadar!’</p>
<p>O akşamki, talihsiz bir çatışmaydı! Açıkçası, ben bile onca dikkatliyken Ramazan’ın kendisini niye ortaya attığını merak ettim. Belki de bir güç gösterisiydi. Çünkü bizimkilere sorarsan Apocular, Marksist ne kelime, solcu bile değillerdi. Şiran,</p>
<p>‘Marksist olduklarını iddia ediyorlar ama işçi hareketiyle ilgili hiçbir yaklaşımları yok,’ diyordu.</p>
<p>Ve buna inanabiliyor musun, Apocu Ramazan’ı savunmak da bana düştü!</p>
<p>‘Ucuz işçi sınıfı ve sosyalizm edebiyatı Türk solunda çok yapılıyor,’ diyor, dedim, ‘Suyunu çıkarttılar,’ diyor. ‘Yapılması gereken daha değişiktir. Sosyalizm’i kişiye içert. İşçi sınıfının çıkarını politikaya içert. Çok lâf edeceğine, sosyalist kişilik nedir, işçi sınıfı politikacılığı nedir, onu kanıtla. Türkiye solu bunu yapamıyor. Bol bol ismini söylüyorlar, ama içini dolduran yok. Reel sosyalizm bu konuda çok kötülükler etti. Bol bol işçi sınıfı adına diktatörlük, işçi sınıfı adına devlet! İşçi sınıfı adına demokrasi dediler ama sonuç alınmadı. Oysa, işçi sınıfı kendisini yalnız grevlerle değil, siyasi oluşumunu yaratarak da ifade etmeli. Ben gerçekçiyim. Biraz ayıp oluyor ama, Türk solcusu değilim.’</p>
<p>‘Onlar kendilerinin dışındaki bütün örgütlere, hatta kendi içlerinde farklı düşünenlere düşmandırlar,’ dedi Şiran, ‘bizim arkadaşlarımıza karşı çok ciddi cinayetler işlediler. Tekoşin’le, KUK’la çatıştılar. Apo, her iki grubu da ‘ajan örgütü’ olmakla suçladı. Sadece KUK çatışmasında 150 kişi öldü. Toplam sayı 200’ün üstündedir. Aşiretleri birbirlerine düşürdüler. Masum insanlar öldü.’</p>
<p>‘Bu yeni bir şey değil. Anladığım kadarıyla sizde herkes birbirini öldürüyor,’ dedim. ‘Zaten Ramazan’a bakarsan, diğer örgütler Apocuları Mardin’den öteye, Hakkâri taraflarına sokmamak için karar almışlar. ‘Çatışmalar onların saldırıları ile başladı. Biz sadece kendimizi savunduk,’ diyor.’ </p>
<p>Buna cevap vermedi.</p>
<p>‘PKK’nın demokratik bir anlayış çerçevesinde ideolojik mücadeleyi benimsemek yerine şiddete ve imhaya başvurması, Kürt ulusal kurtuluş mücadelemizi tehdit ediyor.’ Bu, Suat’tı.</p>
<p>‘Kürt toplumunda silâha düşkünlük şeklinde var olan eğilim, tahrik edildi. Silâhlı mücadeleyi, çatışma mantığını fetişleştiriyor, mutlaklaştırıyor. Tek çare, tek yol olarak sunuyor. Bu tutumları diğer tüm örgütlerle işbirliği yapmalarını da önlüyor.’</p>
<p>‘Bu da sizin sorununuz!’ diye kesip atabilsem pek sevineceğim ama yapamıyorum, <i>yabancılaşamıyorum</i> anlıyor musun? Bakma sen, Ramazan, ikide bir ‘sizin sorununuz’, ‘Türklerin meselesi’ filan diyor ama bence o da yabancılaşamıyor. Hatta, Türkler de dahil olmak üzere, bilimsel sosyalizme inanan, Kürt toplumunun nihai kurtuluşunu sosyalizmde gören, tüm parti, örgüt ve kadrolarla işbirliği yapacaklarını, bir cephe oluşturabileceklerini söylemelerine rağmen, bence Şiranlar daha çok yabancılaşmışlardı. TSİP’in düşündüğü sosyalist birliğe iyi bakmalarına, ‘Ulusal kurtuluş hareketimizi görünüşte de olsa destekliyorlar,’ dedikleri Devrimci Sol, Devrimci Yol, KİTTO, Kurtuluş gibi hareketlerle işbirliğine hazır olduklarını belirtmelerine karşın bu böyleydi. Öte yandan, Ramazan,</p>
<p>‘Ben Türk liderliğinin ne kadar Türk olduğunu sorguluyorum,’ diye başlıyordu mesela. Müstakbel kayınpederi gibi, o da Yusuf Akçura’dan Mustafa Kemal’e kadar, ‘Türk’ten daha çok Türkçü’ olanların, aslında Türk olmadıklarını vurguluyor,</p>
<p>‘Bu sizin meseleniz ama iyi bir Türk temsilciliği olsaydı, Türk değerlerini daha çok kollayan birileri olsaydı, bize karşı azgın şovenizm uygulayamazlardı. Azgın şovenizmi uygulayanlar, Balkanlar’dan gelenlerdir. Biraz da sizin gibi sarışınlardır,’ diyordu.</p>
<p>Yooo, gülme! Haklı olduğu bir taraf var olmasına vardı da, benim gibi ‘sarışın’ların Balkanlar’dan sonra bir de Anadolu’yu kaybetmekten ne kadar korktuğumuzu ya da kaybetmemek için neleri göze alabileceğimizi içselleştiremiyorum. Haksız da değildi, çünkü bizleri onlar nezdinde temsil edenler sizlerdiniz. Ve gördüğüm kadarıyla, gerçekten de, ülkeyi Marksist-Leninist olduklarına iman ettiğiniz birileriyle bölüşmeye hazırdınız. Hani, neredeyse, istemelerine bile gerek yoktu! Yine de, Ramazan Mustafa Kemal’in Türk ulusçuluğu açısından bir ‘değer’ -bunlar aynen onun kelimeleri- olduğunu teslim ediyor,</p>
<p>‘Kişiliğini veya politikasını, Türk ulusçuluğu açısından tarihi bir dönemeç olarak değerlendirmek gerekir,’ diyordu.</p>
<p>‘Ancak, birinci adımda Kürtleri görmüş, uygun politik yaklaşımda bulunmuş olmasına rağmen, ikinci adımda inkâr yoluna sapması, Kürtler açısından çok kötü bir dönemin başlangıcıdır. Kürdü tarih defterinden tümüyle silme girişimi tehlikelidir. Başlangıçta Kürtleri kabul eder, hatta özerkliği bile düşünürken, Kürdün inkârına yol açan tutuma nasıl ulaştı? İncelemek lâzım. Acaba, gerçekten bir Şeyh Sait hareketine karşı çıkışı, işte dini getirmek istiyor, Terakkiperver Fırkası ile bağlantılı, arkasında İngilizler olabilir diye mi düşündü? Muhalifleri, Şeyh Sait’e dayanarak, Mustafa Kemal’i ekarte mi edeceklerdi? İngilizler, zaten Musul meselesi dolayısıyla sıkıştırmak istiyorlardı. Kürtlerin inkârına bu yüzden gitmiş olabilir mi? Çünkü, bir İngiliz tehlikesi, bir iç iktidar tehlikesi yüksekse, Kürtler de bu tehlikenin önemli bir sacayağı ise, hem inkâr hem de katliam politikasına ağırlık verebilir. Yine bu yıllarda gelişen şovenizm vardır, faşizm vardır, bundan etkilendi sanıyorum. Kürtleri ezdiği halde ben bir tarihin dönemeç halkasıdır diyorum, ama sizin onun her söylediğini mutlaklaştırmamanız gerekir. Peygamberlerin bile söylediği her şey mutlaklaştırılmazken, her şey çağına göre düşünülmeli derken, Mustafa Kemal’i tabu haline getirmeniz doğru değil. Türk ulusuna hiçbir yarar getirmez. Bu sizin sorununuz, Türklerin sorunu. Siz kaskatı Kemalizm’de ısrarlı olursanız, gelişemezsiniz. Bu gövde bu elbise içine sığmaz. Çünkü, Türkiye, 1920’lerin, 1930’ların Türkiyesi değil. Dünya, o dönemin dünyası değil. Bence siz Türklerin bundan sonraki kaderi, biraz da Kemalizm’i tartışıp olumlu bir dönüşümü başarmanıza bağlı.’</p>
<p>Nezan Kendal’dan sonra çok iyi geldiği türünden bir şey söyledim,</p>
<p>‘Avrupa’daki solculuk olsun, milliyetçilik olsun bana fazla anlamlı gelmiyor,’ diye yapıştırdı,</p>
<p>‘Benim için milliyetçiliğin, solculuğun ve sosyalistliğin bir tek kriteri vardır; ülkedeki sosyal realiteye, ulusal realiteye ne kadar ses verebildiği, ne kadar dayandığı ve onu eylem haline getirdiği. Bu olmadıkça, PKK da dahil, insan ne milliyetçi ne de solcu olabilir. Bunlar, Batı emperyalizminin metropollerinde kimisi sosyalizm, kimisi de milliyetçilik diyerek kendilerine alan yaratmak isterler. Avrupa’ya öykünerek mültecilik koşullarında yaşamak isterler. Avrupa da bunları olası bir Kürdistan politikasından adam olarak, eğilim olarak hazırlamaya çalışır. Öldürsen bir tanesi Kürdistan’a gelmez. Türk solcuları da böyledir. Çoğu emperyalizm sahasında gönüllü hareket ederler. Oysa, anti-emperyalistlik, yaşam tarzı itibariyle emperyalizmin değer yargılarından uzak durmayı içerir. Kendi halkını sevmeyi, kendi halkıyla sıkı bağlar kurmayı içerir. Kendi halkına hor bakmamayı, kendi halkını dünyaya savurmamayı esas alır. Kendi halkının savaşçısı olmayı esas alır. Şimdiki Türk solcular bence Türkmen’in değil, Batı’nın değer yargılarıyla yaşıyor. İki yüz yıldır Batı, Batı... Bunun bir toplumu bir adım fazla geliştireceğine inanmıyorum. Bir halk, dış kültürlere bağlanarak, onlara özenerek kişilik bulamaz. Bu tahlil Türkleri küçük düşürmek için değil, tam tersine kendi köklerine dayanarak şovenistçe olmasa da, fazla menfaatçi olmasa da sahip çıkmalarını istemektir.’</p>
<p>Hatırlarsın, o yıllarda bir Mehmet Gül vardı, Ülkü Ocakları İstanbul Başkanı’ydı. Milliyet’ten Ali Gevgilili’nin yönettiği bir açıkoturumdaki konuşmasını biliyorum,</p>
<p>‘Emperyalist ülkeler, bir ülkenin kaynaklarını kendi yararlarına kullanabilmek için, o ülkede yerli işbirlikçiler bulmak zorundadırlar. Bugün bu yerli işbirlikçilerin kim olduğunu anlamak için kâhin olmaya gerek yoktur. Kim mensup olduğu toplumun değerlerini savunmuyor ise, o bir işbirlikçidir. İthal malı bir doktrin, ancak dış ülkelerin görüşlerini yansıtabilir. Nasıl bir kişinin kazağı ötekine uymuyorsa, ülkelerin düzenleri de böyledir, yani kendi bünyelerine uydurulmak zorundadır. Yoksa, yama gibi sırıtır. Bugün Türkiye’de en önemli meselelerinden biri de, halen sürmekte olan Batı hayranlığıdır. Batı’nın ilmi ve teknolojik gelişmesi Türkiye’de yüzeysel olarak yorumlanmış, özüne inilmemiş, dolayısıyla da yüzeysel kararlar alınmıştır.’</p>
<p>Daha çarpıcı benzerlikler de vardı:</p>
<p>‘İnsan ne Marksist sosyalistlerin iddia ettiği gibi yalnız maddeden ibarettir ne de öteki bazı kuruluşların ileri sürdüğü gibi sadece manevi hasletlerle donatılmıştır. Gerçekten insan, maddi ve manevi değerlerden meydana gelen terkibi bir bütündür.’</p>
<p>Bu noktada dayanamadım, Rodoplu’nun sözünü kestim, ‘O zaman Suphi haklıydı. Gerçekten de ‘sağcılık’tan tanışıyordunuz!’</p>
<p>Öfkelendi birden,</p>
<p>‘Aaah! O kadar kaba olma! Ben sana başka bir şeyi anlatmaya çalışıyorum. İnsanlar birbirlerini dinlemiyorlardı, anlıyor musun? Hâlâ da dinlemiyorlar. Ne sağcılığından bahsediyorsun? Mehmet Gül, ‘Elli yıldır Türk toplumunun yerinde sayması ya da ağır gelişmesinin nedeni, kapitalizmin toplum bünyesine uymamasındandır,’ derken sağcı mıydı? ‘Faşizme ve nasyonal sosyalizme karşıyız, çünkü bunlar kapitalizmin dejenere bir sapmasıdır,’ derken sağcı mıydı? Suat, PKK’ya, şiddeti mutlaklaştırıyor, fetiştiriyor, diye karşı çıkıyordu ama duvarlardaki, ‘Tek yol devrim’, ‘Devrim kanla yazılır’, ‘Kurtuluşa kadar savaş’, ‘İktidar namluların ucundadır’, efendim, ‘İktidar sandıksal değil namlusaldır,’ sloganlarını görmüyordu. Mehmet Gül, ‘Bir hareket hakkında karar verirken, o hareketin sloganlarına bakmak gerekir,’ diyordu, ‘Anarşiyi çıkaranların bundan bekledikleri çıkar ve yararlar, sloganlardan belli olur. Bunlar kadrolarının halk üzerindeki baskısına dayanarak, yani zorla iktidarın değişmesini istemektedirler.’</p>
<p>‘Tamam. Diyelim ki, bütün bunlar böyleydi. Taktik icabı söylenmiş laflar olmadığını nereden biliyorsun? Bakalım, bunlar gerçek düşünceleri miydi?’</p>
<p>Bu sözlerim üzerine uzun uzun duraladı Rodoplu. Konuştuğunda, sesi fısıltı gibiydi,</p>
<p>‘Biliyor musun, benim de en hırpalayıcı, en yaralayıcı sorunum her zaman bu oldu? Kelimelerin eylemleri, eylemlerin gerçek inançları, duyguları yansıtmıyor olması. Sinsilik, kandırılmak.... Kimseye sırtını dönememek. Kandırılmak derken bunun belirli bir tasarım sonucu olduğunu da düşünmüyorum. Kimse kimseyi kandırmak için herhalde yola çıkmadı. En azından, bilinçli olarak değil. Bahsettiğim ‘kandırmak’ daha çok insanın kendisini kandırması gibi. Daha doğrusu, ussal olarak doğru olması gerektiğini düşündüğü, karşı çıkmak için donanımın, hayat tecrübesinin yeterli olmadığı bir fikre, kendisine rağmen, kendi oluşumuna rağmen, hizmet etmesi gerektiğini düşünmesi. Yani garip bir fedakârlık, adanmışlık, yanlış yönetilmiş bir sadakat duygusu. Unutmayalım ki, Kürtü olsun Türkü olsun, biz üç yüz yıldır her şeyi ‘hayır’ diye diye yapıyoruz! Öyle bir hale geldik ki, bir şeyin yapılması gereğine inanmamız için ruhumuzun ‘hayır’ diyor olması lâzım. Ya da, eğer ruhumuz ‘hayır’ diyorsa, yapmak istemiyorsak, anlıyoruz ki yapmamız lâzım. Belki de hayatta kalabilmek için ‘Batılılaşmak’, yani ‘Doğulu’ kendimizi yok etmemiz gerektiği inancından bu böyle. Bir yandan kendimizi yok etmek için elimizden geleni yapıyoruz, bir yandan da bütün hücrelerimiz yok olmamak için direniyor.</p>
<p>Batı’nın fikir çöplüğünü kusa kusa karıştırıyoruz, ama orada bulduklarımızı yutmayı da kendimize yediremiyoruz. Sanki, ülkücüler olsun, siz olun, PKK olsun, aslında isyan ediyordunuz; kendinizi yok etmeye isyan ediyordunuz. Kaldı ki, Marksizm-Leninizm’i bırak Türkiye, dünya devrimi vaat ediyordu. Totolojik de olsa, öyle tutarlı bir literatür geliştirmişti ki, ussal olarak onaylamak neredeyse mümkün değildi. Hele de, eğitim ortalaması 3,5 yıl olan bir ülkede! Şimdi Şiran, hatta Mehmet Gül gibi birisi, hele de ‘hayatta en hakiki mürşit ilimdir’ diye yıllar yılı beyni yıkanmış birisi, ‘bilimsel’ yaftası takılan bir şeyin elbette peşine gidecekti. Bu bir tür nefis müdafaasıydı, yurtseverlik gereğiydi, anlıyor musun? Suat’ı olsun, Ramazan’ı olsun, Mehmet’i olsun, öyle yiğittiler, öyle fedakârdılar ki, söylenecek lâf yoktu!</p>
<p>Ortak noktalarını derleyip toparlamakla yetindim ben de! Ortak noktaları vahşi kapitalizme hayır diyen, insanı kâinatın merkezine yerleştirmeye, teknolojiyi onun emrine vermeye yönelik, özde Orta Doğulu bir tutumdu. Medeniyetlerini, insan görüşlerini korumayı, tüm beyin yıkanmışlıklarına rağmen canla başla korumaya çalışıyorlardı, biliyor musun? Bazen, Amerikan bilimkurgu filmlerinde, uzaydan gelen yabancıların başlarına elektrotlar bağladıkları dünyalıların çırpınmalarına benzer bir direnişe tanık olduğumu hissediyordum! O noktada dönüştürülmek istemiyorlardı, anlıyor musun? Bence, adını koymamakla birlikte, aslında yaptıkları Hilal’i Haç’a karşın savunmaktı! Batı’ya karşı birleşiyorlardıysa, bundan dolayı birleşiyorlardı. Mesela ben, fabrikaları işçilerin dolaysız yönetimine terk edelim derken, ‘hayır’ diyecek ne bir ülkücü ne de bir sosyalist vardı! Sana daha ilerisini de söyleyeyim, aslında ben liberalizm diyordum da, buna karşı çıkan olmuyordu. Ne ki, orada bir piçlik yapıyordum; liberalizmin tüm ilkelerini -devleti küçültmek, KİT’leri çalışanlarına devretmek vs - adını vermeden söylüyordum ve kimse karşı çıkmıyordu.</p>
<p>Kavramların içlerinin boşaltıldığı bir dünyaydı bu. Kelimelerin, kaderin yerini aldığı bir dünya! Apocusu da, ülkücüsü de, solcusu da KADER gibi duran aynı şeylere karşı çarpışırlarken, KELİMELER uğruna birbirlerini öldürüyorlardı. Bu da beni umutsuzluğa düşürüyor, hasta ediyordu. Ve ben sana söyleyeyim; kelimeleri terk edip, kaderi paylaşmak zorunda kaldıkları bir dönem de olmadı değil! 12 Eylül hücreleri! Orada, ülkücüler, İslâmcılar, solcular bir arada kaldılar, birbirlerinin yaralarını sardılar, kanları karıştı. Türk Kemal Pir, PKK’lı arkadaşları ile birlikte Diyarbakır Cezaevi’nde açlık grevi sonucu öldü. Doğu Perinçek, Mamak’ta tutuklu temsilcisi ‘kıdemli’ Yaşar Okuyan’ın yardımcısıydı. Dev-Yolcu Ali’yi, işkencede lime lime olmuş Dev-Yolcu Ali’yi, Ali Bulaç hayata döndürdü. Birbirlerini, çıplak, yaralı, ölümlü birbirlerini, <i>insan</i> birbirlerini tanıdılar. Anlamı olan tek şeyi, hayatı paylaştılar.</p>
<p>Bana gelince... akıl sağlığımı korumamın tek yolu, kelimeleri boşlayıp, kadere nüfuz etmeye, yüzeyin altında kalanı anlamaya, yaraları sarmaya adanmış bir ruh hali geliştirmekti. Öyle yaptım ve bedelini kimseye yaranamayarak ödedim. 12 Eylül’e yakın günlerden birisindeydi, ‘blucinlilerle kumaş pantolonlular’ arasında gece yarılarına kadar süren büyük bir çatışma oldu. Hatırlarsın, bir genç kız vurulmuştu, her iki taraf da kendi şehitleri olduğunu iddia ediyorlardı. Cenazeyi birileri kaçırdı, ötekiler buldu. Rezilliğin de ötesinde, cinnet! Ali’yi<sup><a href="../Text/Notlar.xhtml#_edn63" id="_ednref63" title="">[63]</a></sup> tanıdım. Onun kardeşi Haydar, ülkücülerin elinden kurtulmuş, eve geldi. On dakika geçti geçmedi, kapı çalındı. ‘Açmayalım!’ dedim. Haydar, ‘Belki de arkadaşlardan birisidir,’ diye açmamı istedi. Direndim, açmadım, ‘Bir gecede bir kaçak yeter!’</p>
<p>Ne düşündüğümü tahmin et!</p>
<p>Ama, o gelen de Selahattin’di, biliyor musun? Çalışından anlamıştım. O da sığınmak istemişti. İçeride olduğumu da biliyordu, ben yine de açmadım! İçimde hâlâ ukdedir.</p>
<p>Bu ruh halinin uzantısı olacak, Şiran, Ramazan’ın Ayten’le evlenmesine karşı çıktığı zaman da muhalefet ettim. Düşün şimdi, oğulları olmaksızın Kerlik’e dönmek zorunda kalan Memduh Amca’nın yeğeni Ramazan’ın korumasına ihtiyacı yok muydu? Elbette vardı.</p>
<p>‘Siz Kerlik’e gidemediğinize göre, bırak da yanında hiç değilse damadı olsun!’ </p>
<p>PKK tarafından ‘korumaya’ alınmasının onur kırıcı bir yanı olduğu düşüncesi saçmaydı. O zamanın PKK’sı bebeleri kurşunlayıp, top gibi fırlatan PKK olmadığı gibi, sol hareketlerin içinde hiç kuşkusuz en <i>yerli</i> olanıydı. O kadar ki, ‘Ben kendi halkımın kurtuluşunu Kürdistan halkının kurtuluşunda, bunu da PKK’nın önderliğinde görüyorum,’ diyen Kemal Pir’i bile yadırgamak zordu. Dahası, ruhumun derinliklerinde Ramazan’ın bawe’ye oğullarından daha çok yâr olacağı, onun da onları daha az yabancılayacağı şeklinde bir duygu vardı. PKK’nın bir on yıl sonraki haline, arkasındaki halk desteğine bakılınca, bu sezgimin yanlış olmadığı görülüyor.</p>
<p>Geçerli örf ve âdetler çerçevesinde, Ramazan’ın Ayten için kötü bir koca olacağına dair hiçbir belirti yoktu. Tersine, ‘Kadın şimdiye kadar bizde doğurma aracı olmaktan öte görülmedi. Çocuklar da, büyüsünler de eve bir şeyler kazandırsınlardan öteye mahluk sayılmadı,’ diyebilen bir adamla evlenmesini bir aşama olarak görmek de mümkündü. Nitekim, Şiran’ın ayak sürümesine karşın evlendiler ve Ayten görülmedik biçimde inkişaf etti.</p>
<p><i>Bir mumdur, iki mumdur...</i> Kına gecesini Samatya’daki evde yaptık. Göbek attık, lilandın çektik. Cihan’ın annesi, hala, bana başlığını giydirmeye kalktı. Artık, ‘ki ye?’ diye sormuyorlardı. Ama sadece ‘aile’ arasında. Çünkü, düğün de İstanbul’da oldu ama ben sadece nikâha davet edildim. Öyle anlaşılıyor ki, tüm aşiret orada olacaktı ve kendilerini beni onlara açıklamaya hazır hissetmiyorlardı.</p>
<p>Ayten’e bana tonlarca gibi görünen altın takılmıştı. Sadece kuyumcu dükkânında görebildiğim bir miktarı, genç bir kızın üstünde görmek garip bir duygu. Hele de hayatta kalması sadece kendi ellerinde olan, kendi emeği ile ayakta duran bir kadın için garip bir duygu. İtiraf etmeliyim ki, insan kendisinin hiç de ‘değerli’ olmadığı türünden bir duyguya kapılıyor. Hele de altını takanı, garip bir kibrin fethettiğini görüyorsan, ki bu, Ayten gibi özde temiz bir kızda bile gözlemlenebiliyordu. Ne ki, görüp göreceği son -ve ilk!- mürüvvet olduğu da doğruydu. Kendi düğünüydü ama duvağın altında daha iyi dursun diye saçlarını bile kesemedi, çünkü bawe istemiyordu. Yatak odası çeyizine ilişkin tercih de beyan edemedi. Memduh Amca gitti, Kapalıçarşı’dan, Yeşilçam yıldızcığına namzet birininkine benzeyen -beyaz lake, kadife, kapitone kaplı kapılar, pirinç tokmaklar- bir lenduha aldı getirdi. Ama bu her zaman böyleydi. Nalan, evini bir gün olsun kendi istediği renge boyayamadı, çünkü ihtiyaç duyduğunda bawe plastik boya kutularını yüklenir getirirdi,</p>
<p>‘Evi boyatacağım.’ ‘Evi’ derdi, asla ‘evinizi’ değil. Çocuklarının evleri kendi eviydi. Çocuklarının çocukları da kendi çocuklarıydı. Kendisine dede dedirttirmezdi hatırlıyor musun? Torunları ‘bab’ derlerdi.</p>
<p>Nalan, sıkıntıyla sorardı,</p>
<p>‘Ne renk aldın?’</p>
<p>‘Yeşil,’ derdi Memduh Amca, ‘yeşil güzeldir.’</p>
<p>Bir defasında da, kızcağız bir çamaşır makinesi almaya kalktı, dayıoğlu Kâmil’den. Anlaşılan, bileziklerini de Kirkor’a götürmüş, bozdurmuştu. Ticaretin erdemsizliğini tartıştıkları o akşam, Memduh Amca kuyumcuya döndü, ‘Bizim gelin sana bileziğini getirmiş, öyle mi?’</p>
<p>‘Evet,’ dedi Kirkor, önüne bakarak.</p>
<p>‘Şimdi moda başkaymış. Şimdi sen ona iki tane burmalı getir.’</p>
<p>‘Getireyim.’</p>
<p>Bu defa da Kâmil’e döndü,</p>
<p>‘Sen de işi genişletmişsin, maşallah.’</p>
<p>‘Eh işte, idare ediyoruz.’</p>
<p>‘Ama o çocuklara verdiğini beğenmedim. Otomatik makinen yok muydu?’</p>
<p>‘Vardı ama onu istediler.’ </p>
<p>‘Onlar gençtirler. Cahildirler, sen otomatiklerden birini yolla, bunu aldır.’</p>
<p>‘Başüstüne,’ dedi Kâmil.</p>
<p>Muhteşem olduğunu düşünmüştüm! Kırılan gurur ancak bu kadar efendice tamir edilirdi!</p>
<p>Her neyse.</p>
<p>Ramazan’la Ayten’in arka arkaya iki oğulları oldu, ben de ‘cicianne’leri. İlk oğulları Şirvan bacaksızı, doğmak bilmedi, boynuna kordon dolanmıştı. İlk yirmi dört saati o rezil Cerrahpaşa kadın doğumda geçirdik. Ayten ile ben. Kızı az daha öldürüyorlardı. O kadar ki, Ramazan koridorlarda avaz avaz bağırıyordu zavallı,</p>
<p>‘Gerekirse çocuğu parçalayıp çıkartsınlar, karımı kurtarsınlar!’</p>
<p>Sezaryene son dakikada yetiştirdiler. Hani, ‘nurtopu’ derler ya, gerçekten de öyle bir oğlan doğdu. Sonraki yıllarda, ‘cicanne’ demesini öğretmişlerdi, etrafımda koşturup dururdu,</p>
<p>‘Cicianne! Cicianne bak!’</p>
</body>
</html>