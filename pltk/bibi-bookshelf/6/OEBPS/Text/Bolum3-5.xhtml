<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_3_5"><b>V</b></h2>
<p>&#160;</p>
<p>Teletrans ortaklığı törensiz gerçekleşti. Bundan kastım, Rodoplu ile Şiran’ın, ‘ortakları’ Kamhi ve Giz’le kelimenin ima ettiği kader birliğini -sevinç, tasa vs - asla paylaşmamış olmalarıdır. Ortaklık sözleşmesini, onların hukuk müşavirleri hazırladılar ki, bu adamlar, Şiran’ın ‘Hocam’ diye -Fakülte’den- hitap ettiği ünlülerdi. Bilanço vb. şeyleri de mali müşavirler inceledi. Her iki tarafa da birbirlerinin gıyabında imzalattılar. Ne Kamhi ne de Giz’in, ‘Üniversal’i tek bir gün ziyaret etmemiş olmalarında mutlaka bir hayır vardı ama bizimkiler özellikle de o sıralar çok ihtiyaç duydukları destekten yoksun kaldılar.</p>
<p>Şiran, ‘Ortağımla konuşmak için sekreterinden randevu almak zorunda kalacaksam, ne anladım ben bu ortaklıktan!’ diyordu. Ne ki, ‘ortağı’nın tuzu kuruydu. Üniversal’in Şiran ve Günay için ne denli hayati olduğunu bilseler, Tanrı bilir, ortak bile olmazlardı! Bilmem, anlatabiliyor muyum? Onlar soğukkanlı, işe, sadece para kazanıyor mu, kazanmıyor mu diye bakan, kazanmıyorsa kılları kıpırdamadan derhal tasfiye edip, başka bir sahaya yönelen profesyonel ‘para yapıcılar’dı.</p>
<p>‘Bizim imkânlarımızı kullanın!’ derken, samimiydiler ama kimsenin önünden koşup, onun işini üstlenecek halleri de yoktu. Örneğin, Teletrans’ın nazının geçtiği kuruluşları örneğin, reklâm ajansını, örneğin, bilmem ne bankasını kullanmak bize düşüyordu. Atmaca gibi olmak lâzımdı, anlayacağın. Olamadık tabii.’</p>
<p>Öyle sanıyorum ki, Şişli’deki o koca daireye taşınmalarının, Ayla denilen o kadını yönetici sekreter diye almalarının altında, belli belirsiz de, incecik de olsa, Profiloculara ayak uydurma istemi vardı. Hayati Kamhi, Şiran’a hiçbir zaman sekreter aracılığı olmadan telefon açmadı ama sekreteri açtığında da Şiran’ı eskisi gibi karşısında bulamadı. ‘Yatak odası sesli’ dediğim bu Ayla, Şirinevler ya da Zeytinburnu taraflarından, lise mezunu, tecrübeli bir sekreterdi. Bir defasında, Teletrans’tan gelen bir telefonu, Şiran’a bağlamadığına, karşı tarafın sekreterine,</p>
<p>‘Lütfen önce siz bağlayın, ben Şiran Bey’i takdim edeyim,’ diye ısrar ettiğine bile şahit oldum. Protokol kurallarını harfiyen uygulayarak, ‘Şiran Bey’i onore’ ediyordu. Rodoplu’ya sorarsanız, bu, ‘benim patronum senin patronunu döver!’ çekişmesiydi ki, ‘hanım’ların zenginlikleriyle övünen gündelikçilerin yersiz sadakatini hatırlatıyordu.</p>
<p>Boğaziçi mezunu Savaş, Profilo ortaklığını duyunca geldi. Amacı, Üniversal’i ‘adam edip’ esas patronların gözlerine girmek, buradan Holding’de iyi bir işe atlamaktı. Bizimkiler farkında olduklarını, ama aldırmadıklarını söylüyorlardı, </p>
<p>‘En bi la la la la anonim şirketine başka niye gelsin?’</p>
<p>‘Nusret Bey’in gelişi ise tam anlamıyla çaresizliktendi! Pazarlamacılarla halleşmiyorduk, herkes de bize bunun adamları eğitemediğimizden dolayı böyle olduğunu söylüyordu. Kitapların, kasetlerin nasıl kullanılacağını, nasıl ders çalışılacağını ben anlatıyordum, ama anlaşılan esas mesele, müşterinin itirazlarını ortadan kaldıracak cümleleri bulup sıralamaktı. Bunun da ‘ilmi’ vardı ve ‘ilmin’ adı, ‘pazarlamacılık’tı. Şiran’ın ‘abi’ demekten kendini alamadığı Nusret Bey, işin uzmanıydı. Bilmenin ötesinde, satmaktan müthiş zevk alıyordu. O kadar ki, o yaşlı başlı adam, bir süre sonra elinde çanta, kendisi de satışa çıkmaya başladı!</p>
<p>Üniversal, bana dünyada iki tip insan olduğunu öğretti. Bunlardan biri, hayatı bir satranç tahtası, çevresindeki insanları da onun taşları gibi gören, artık çapraz mı yürüyorlar, L hareketi mi yapıyorlarsa, hedeflerine varmak için onları o yönde kullanan insan. Bu tür, çevresiyle duygudaşlık geliştirmiyorsa asla. Çevresindekileri bir taş, bir heykel gibi görüyor.</p>
<p>Şimdi, bize çocukları İngilizce’den kalmış çok veli gelirdi. Tahmin edeceğin gibi, bunlar orta ve daha alt tabakadan, evlâtları okusunlar da adam olsunlar diye çırpınan insanlardı. Eğitimli olmadıkları için, hele de İngilizce’de, kendileri de yardımcı olamazlar, ele güne muhtaç kalırlardı. Zenginler zaten ya özel öğretmen tutuyor ya İngilizce öğretmenini görüyor, ne yapıp edip çocuklarının geçmesini sağlıyorlardı.</p>
<p>Bizim payımıza düşen gariban velilerden birisi geldiğinde, ‘iyi’ pazarlamacıların gözleri parlar, birbirlerine girerlerdi,</p>
<p>‘Bunu bana bırakın!’</p>
<p>Arkasından, adamın nereli olduğundan başlanır, evindeki buzdolabının markasına kadar öğrenilir, sonra da inatçı mı, munis mi, kendisini beğenmiş mi - ne kadar kişilik özelliği varsa ortaya dökülürdü. Satılan ürün, daima ikinci plandaydı, anlıyor musun? Orada, satıcının egosu ile müşterinin egosu çarpışır, daha güçlü olan kazanırdı. Pazarlamacıların, para kazanmaktan çok, insanlara lâf geçirmek, onları tahakkümleri altına almak için çabaladıklarını görürdüm. Altından girip, üstünden çıkıp mal sattıkları zaman, aslında yaptıkları müşteriyi yenilgiye uğratmaktı. Bundan müthiş zevk alıyorlardı. Savaş olsun, Nusret Bey olsun, böyle insanlardı.</p>
<p>Bir ikinci keşfim, gecekondu kökenlilerin daha iyi satıcı olduklarıdır. Bunlar mesela, senden çok farklı olarak, kimde para olduğunu derhal kokluyorlar, el değiştirmesi için yapmadıklarını koymuyorlardı. Parasızlıkla, tüketim yoksunluğunun arasındaki farkı hemen anlıyorlardı. Benim utanç verecek kadar ısrarlı ve acımasız olduklarını düşündüğüm zamanlarda,</p>
<p>‘Hadi, Günay Hanım, hadi! Boynundaki beşibiryerdeleri görmediniz mi? Cumhuriyet Altını kaça?’ gibi laflar ederlerdi ve ben, ne beşibiryerdeyi görür ne de altının fiyatının farkında olurdum. Satış yaptıkları ailenin çocuğunun bizim ürünümüzden istifade edip edememesi gibi kaygıları olmazdı. Tabiri mazur gör lütfen, insanların ‘enayi’liğinin sorumluluğunu üstlenmeye hiç mi hiç niyetleri yoktu. Akılcı belki, ama acımasız! Zamanla, yönetici sekreterimiz Ayla’nın da bu ikinci gruptan olduğu ortaya çıktı. Kadın, müthiş bir satıcı olmakla kalmayıp diğer elemanları da yönlendirmeye başladı. Ayrıca, çok da iyi randevu alırdı.</p>
<p>O randevu işi de şöyle. Ortaokulda çocuğu olan velilerin adresleri telefon numaraları, çeşitli yollarla, mesela, bizden önce bu işi yapmış Grolier gibi rakip firmalardan ya da İngilizce hocalarını kafaya alarak ya da örneğin bisiklet kampanyası yapmış gibi firmaya ya da gazeteye gelen istek kuponlarından, tespit edilir, velilerden pazarlamacıların ziyareti için randevu alınırdı. Sıkıyönetim de olduğu için, bu fevkalade zor bir işti. İnandırıcılık, kıvraklık, zekâ istiyordu ki, bunların hepsi Ayla’da vardı. Bir defasında, aradığı velinin -baba- bir hafta önce vefat etmiş olduğunu öğrenince, hiç duraksamadan, ‘Kızınız -de ki, Şebnem- Şebnem için bizden bir Ev Kursu ısmarlamıştı, onu ne zaman teslim etmemizi istersiniz?’ diye lafı çevirdiğini hatırlarım.</p>
<p>Anlayacağın, çevremiz ne kadar çirkinleşirse, bizim için o kadar iyi olur gibi bir tuzaktı bu. Ve biz, birlikte çalıştığımız insanlardan nefret ediyorduk! Belki de ‘ben’ demeliyim. Şiran yıllar yılı benzer bir iş yapmıştı çünkü. İlân yoluyla satmak umutlarımız da, Teletrans’tan nakit çıkmayacağının belli olmasıyla son buldu. Biz, müşteriyle yüz yüze gelmek zorunda kalmadan, yani toptan yabancılaşarak, ticaret yapıp, ruh sağlığımızı korumak peşindeydik; adamlar da bizden iyi pazarlama şirketi yönetmemizi istiyorlardı.</p>
<p>‘Evde eve satış yöntemi çok daha kârlı!’ diye ısrar ediyorlardı ve haklıydılar. Söylediğim gibi, Nusret Bey’i de, Savaş’ı da, bizim yapamadığımızı yapsınlar diye işe aldık. Bu defa da karşımıza ünlü atasözü dikildi: ‘El elin eşeğini ıslık çalarak arar!’</p>
<p>28.500.- TL. Yazıyla: Yirmi sekiz bin beş yüz Türk Lirası.</p>
<p>Osmanlı Bankası borcunun taksiti geliyor, ödeyecek para yok.</p>
<p>Pazarlamacılar ikiye ayrılır: Üniversal İngilizce Ev Kursları satacak nitelikte ve yetenekte olanlar ve olmayanlar.</p>
<p>Her hafta ilânımız çıkıyor: ‘Çok kârlı bir ürünü pazarlayacak asgari lise mezunu bay ve bayan elemanlar aranıyor.’</p>
<p>Bay ve bayan kelimelerinden oldum olası nefret ederim! Hele de ‘Bay eleman!’ ‘Bayan eleman!’ tanımlamalarından! Jak Kamhi’ye, ‘Bay Jak’ denildiğini duyduğum zaman da tüylerim diken diken olurdu! Bu nedenle olacak, Giz’e, ‘Allen Bey’ demekte ısrarlıydım. Bu da kendimi Pierre Loti ya da Lawrence of Arabia gibi hissetmeme neden oluyordu ki, yine tüylerim havada! </p>
<p>Yüzlerce geliyorlar. Hele de, üniversite sınavı dönemlerinde! Denizli’den Hakkâri’ye, Kastamonu’ya kadar, yüzlerce yoksul öğrenci. Ne görünüşlerinin ne aksanlarının farkındaydılar. İş arıyorlar, pazarlamacılığın iş olduğunu sanıyorlardı. Şişli Osmanbey arasında kayboluyorlar, yine de İstanbul’u bildiklerini söylüyorlardı. Bizden medet umuyorlardı, biliyor musun? Kazandıkları üniversiteleri bitirebilmeleri için bizim onlara iş vermemizi istiyorlardı. Nasıl dersin,</p>
<p>‘Kardeşim, bu iş uyanık fırlamalar içindir! Sen beceremezsin!’ İnanmaz ki! ‘Bir kere deneyeyim!’ diye tutturur. Sonra da, yüzüne kapanan ilk kapıda cinayet işleyecek hale gelir; oturur, delikanlı ile birlikte onun talihsizliğine mi talihine mi bilinmez ama ağlarsın.</p>
<p>‘Abi, sen bana iş vermezsen, ben ölürüm buralarda!’</p>
<p>‘Oğlum, sen bu işi yapamazsın,’ diyor sevgili Şiran, aniden ‘baba!’</p>
<p>‘Abi, yerlerinizi süpüreyim, çayınızı yapayım!’</p>
<p>Lise mezunları çaycılık yapacaklarsa, ilkokulu okuyamamışlara ne iş vereceğiz? ‘Üniversitede kalsaydım, bu çocuk öğrencim olurdu,’ diye düşünüyorum,</p>
<p>‘Bir kâğıt çıkar bakalım iki bilinmeyenli denklem çözmeyi biliyor musun?’</p>
<p>Hiç kuşkusuz, benim eski öğrencilerimin ağladığı gibi ağlanacaktı,</p>
<p>‘Ben, Üniversal A.Ş.’de çalışıyorum hocam. Derse bakacak zamanım olmuyor. Sınav yaparsanız kalırım. Okul bitmez. Babam çiftçi. Dört kardeşim daha var. Beni zor bela okutuyor.’</p>
<p><i>Al lan, geçerli notu! Kurtar kendini anasını satayım!</i> Kan ter içinde uyanıyorum! Hak edilmeyen diplomalar, hak edilmeyen mevkiler, negative selection, makûs seçim değil mi İrfan’ı bu hale getiren? Memleketi gerzekler gettosuna çeviren ilkesizliğe sen de mi alet olacaktın? </p>
<p>Asla! Sonuna kadar direneceğim? Onların ya da kendimin sonuna kadar!</p>
<p>İrfan’ı işe aldık, eğitimli bir çaycımız oldu. Sonra, Davut geldi, eğitimli bir duvar kâğıtçımız oldu. Sonra, Bahattin geldi, eğitimli bir boyacımız oldu!</p>
<p>Çocuklar elime dökülüyor; benim eğitimim büsbütün haram!</p>
<p>Durup durup, Şiran’a iki gözüm iki çeşme, yalvarıyorum,</p>
<p>‘Allah aşkına desem, alay edeceksin, Lenin aşkına desem, ben alay edeceğim! Lütfen, bitir şu fakülteyi! Bu düzenin avukatı olmak istemiyorsan, kendi düzeninizin avukatı olursun! Bitir, bir tanem! Hayat o kadar uzun, o kadar değişken ki! Kendini bile bile marjinalliğe mahkûm etme!’</p>
<p>Ve bütün bu arada, başta İrfan olmak üzere, büyük elemanlarımız her dakika Sıkıyönetim’de. İrfan, daha kimlik sorarlarken kıpkırmızı olup eli ayağı dolaştığı için, vardır bir pislik diye götürüyorlar. Bir üç beş derken, artık onlar da alıştı,</p>
<p>‘Ulan, ne getirdin bunu yine?’ diye bağrınıp, salıyorlar. Zavallı, alıal morumor geliyor. Yüreği işten atıldı mı diye pır pır.</p>
<p>Derken, bir gece kızları da aldılar. Lapa lapa kar yağan bir akşamdı, annelerinden telefon geldi. Şiran’la, benim evdeydik. Çıktık, ofise geldik. Kartlardan hangi bölgede çalıştıklarına baktık: Beşiktaş. Selimiye’yi aradım,</p>
<p>‘Beşiktaş bölgesinde kaybolan birisini nereden aramak lâzım?’</p>
<p>‘Ortaköy’ dediler.</p>
<p>Çarşı Caddesi’nin köşesinde, eski Kız Sağlık Lisesi ya da Öğretmen Okulu, her neyse bir binayı tarif ettiler. Bölge kumandanlığı oradaymış.</p>
<p>Şiran’ın haki nefreti! Şiran’ın asker nefreti! Kapıda titriyordu!</p>
<p>‘Sen bekle, ben gireyim!’ dedim, onu da kendisine yediremedi.</p>
<p>Binbaşı’nın odası, üçe-dört, duvarları dökülen, çıplak bir odaydı. Yerde, yıllar yılı cila görmemiş, gri-boz latalar uzanıyordu. Köşede, portatif asker karyolası, onun yanındaki portatif masanın üzerinde miğferi, telsizi, otomatik silâhı duruyordu. Başını çepeçevre dönen ize bakılırsa, miğferini yeni çıkarmış olmalıydı. Vakit gece yarısına yakındı. Tavanda çıplak bir ampul yanıyordu, dışarda kar yağıyordu.</p>
<p>‘<i>Bu ordu savaşta!</i> diye <i>italik</i>’ledim, <i>tevekkeli değil Dev Yolcular ‘iç savaş’ deyip duruyorlar!</i> İçimi derin bir acı kapladı.</p>
<p>Sol yanağında bir Antep çıbanı çukur, uzun boylu, esmer bir adamdı. Şiran’ın kardeşi Apo’ya o kadar benziyor ki, Kürt olduğunu düşündüm. Bizi gördüğüne sevinmiş gibi bir hali vardı,</p>
<p>‘Çay içer misiniz?’ diye sordu.</p>
<p>Şiran hayır, ben zahmet olmazsa, dedik; bir başka ‘üniformalı’ pazarlamacı adayı çay getirdi. Dokunsan, ağlayacağım!</p>
<p>Derdimizi anlattık. Binbaşı, kursların niteliğini sordu. Kendisi de İngilizce öğreniyordu. Bu göreve tayin edilince yarım kalmıştı ama, bence Şiran haksızlık etti, bizden bir şey istemedi! Asla! İlgilenmesi, nezaketindendi. Sonra, telsizle bir yerleri aradı. Cevap için beklemeye başladık. O arada söz anarşiye geldi,</p>
<p>‘Sosyalizm, Türkiye’nin kalkınması için en iyi yöntemdir aslında,’ diye içini çekti, ‘Bir Latin Amerika ülkesi olsaydık, sorun olmazdı. Ne var ki, Rusya’ya komşuyuz. Bizim sosyalist olmamız demek, Rusya’nın işgali demektir. Şanssız bir coğrafya, vesselam!’</p>
<p>Şiran’ın nasıl <i>italik</i>’lediğini duyuyorum, <i>Karşı devrim ihracına karşı enternasyonal dayanışma!</i></p>
<p>Ben de <i>italik</i>’liyorum, <i>Hayır, teşekkür ederiz.</i></p>
<p>Binbaşı da bizim çocukların yerini tespit etmeye çalışıyor.</p>
<p>‘Siz nerelisiniz?’ diye, varlığımıza ilk kez yoğunlaşmış gibi soruyor. Şiran, ‘Kerlik’ diyor, ilini söylüyor. Ben,</p>
<p>‘Gümülcine,’ diyorum. Ama doğru değil. Ailem oradan ama ben İstanbul doğumluyum. Neden öyle söylediğimi biliyorum; çıplak ampul, karısından uzak bir binbaşı, dışarda yağan kar, savaş hali. O söyletti. Işık hızı filan diyorlar ya, bence en hızlı hız, düşünce hızı! Tülin’i, öteki Gümülcineli, hemşerim Tülin’i hatırlıyorum. Sadece duyduğum, yaşamadığım, ama bütün ruhumla paylaştığım bir tarih bu! Böyle içselleştirebilmeme, böylesine özdeşleşebilmemem şaşırmamalı!</p>
<p>‘Sovyetler, Bulgaristan’a, 1944 sonbaharında saldırdı,’ diye anlatmıştı, ‘Yirmi dört saat içinde, dört yüz elli bin Bulgar askeri, bu defa da ünlü Sovyet generali, Tolbuhin’in kumandası altında, Macaristan ve Yugoslavya’da savaşmaya koyuldu. 10 Eylül’de -doğum günüm!- babamın harmanını denetlemekle görevli Bulgar Onbaşı Çervenkov, koluna kızıl kurdeleler bağladı; karargâh olarak kullandıkları Gümülcine Cemaati İslamiye Merkez İlkokulu’nun önündeki göndere ‘Vatan Cephesi’ bayrağını çekti, ‘Faşistlere ölüm! Yaşasın halkların kurtuluş mücadelesi!’</p>
<p>Çevresinde toplanan Müslüman ahaliye, devrimci Bulgar savaşçıları olarak bir gece önce kansız bir darbe yaptıklarını, faşist komutanlarını tutuklayıp, geriye, Sofya’ya gönderdiklerini anlattı. Yoldaşları Yunan partizanları, kendilerine yakında katılacaklardı. Bizimkiler, komünistlerin teminatı altındaydılar, ancak faşist Yunan çetelerinden sakınmalı, hiçbir surette yardım etmemeliydiler. ‘Halk düşmanlarını korumaya kalkışanların karşılarında proletaryanın yiğit güçlerini bulacakları’ yollu bir de tehdit savurdu.’ </p>
<p>Çervenkov’un ‘Vatan Cephesi’nden, Simon Georgiev’den bahseden uzun, ateşli konuşmasından Türklerin aklında kalan, ‘Almanlar yenildi, Ruslar geliyor!’ oldu.</p>
<p>‘Yaklaşan ordulara, bizimkiler Rus orduları derken, Yunanlılar Sovyet orduları diyorlardı ki, iki halkın arasındaki bilinç farkını göstermesi bakımından ilginçtir. Bizimkiler tepkisizdi. Komünist EMA taraftarları sevinç gösterileri yaparlarken, tarafsız Yunanlılar Almanların gidip, Rusların gelmesini Müttefiklerin başarısı olarak yorumladılar. Komünizm tehlikesini önemsedikleri de yoktu. Daha doğrusu, yakında Atina’ya çıkarma yapmaları beklenen İngilizlerin bu meseleyi nasılsa çözümleyeceklerine güveniyorlardı.’ </p>
<p>Babamı uyaran, Dimetokalı Hasan Amca oldu,</p>
<p>‘Çocukları Türkiye’ye göndereceksen, şimdi gönder. Almanlar da Bulgarlar da can derdinde. Akın akın geri dönüyorlar. Komünistlerin henüz bitleri kanlanmadı. Tam zamanıdır.’</p>
<p>Babam, annemin gitmek istemediğini anlattı,</p>
<p>‘Anam da kocamın mezarını bırakmam diye tutturdu. Toprağı satabilsem, dinlemeyeceğim amma...’</p>
<p>‘Satmaya kalkarsan yok pahasına kapatır o Tabak Ali alçağı. Milletin kanını emdi emdi, bitirdi.’</p>
<p>‘Hiç olmadı, çocukları gönderebilseydim,’ diye hayıflanmıştı Tülin’in babası, ‘Kızanı kurtaramadık, bari kızı kurtarsaydık! Safiye, Nuh der, peygamber demez ama, ne yapar eder, anamı yanına katardım!’</p>
<p>‘Bir bakalım, belki de bir yolunu buluruz,’ demişti Dimetokalı.</p>
<p>Anlaşılan, taze ‘Teğmen’ Çervenkov’dan, Tülin’in Dedeağaç’taki ‘ölümcül’ halasını getirmek üzere yol izni kopartmak zor olmamıştı. Eski onbaşı, -kendi tabiriyle teğmen-, başarısının esrikliği içinde, harman denetleyicisi olduğu günleri unutturacak kertede dostluk göstermiş, ‘Bu kâğıtlar sizi korur,’ demiş ama Tülin’in ‘Allah razı olsun!’ diyen babasını da dövmekten beter etmişti, ‘Bırak şimdi Allah’ı!’ </p>
<p>Tülin, ‘Annemden koparıldığımı anladım,’ diyordu, ‘Bir daha hiçbir şeyin eskisi gibi olmayacağını anladım. At arabası Gümülcine Saat Kulesi’ni geçip İstanbul yoluna vuruncaya kadar haykıra haykıra ağladım. Akşamüstüne doğru, Sapar’a vardık. Yolda faşist çetelere rastlamadık ama EMA çeteleri vardı. Babaannem, Feraceliydi, rahibe mi sandılar nedir, dokunmadılar. Sapar’da kısa pantolonlu bir Bulgar kâğıtlarımıza baktı, ‘geçin’ dedi, müfreze kumandanıymış. Babam, Vatan Cephesi’nin talimatı olduğunu, çok ciddi bir neden olmadıkça sivil halkla iyi ilişkiler kurmaya çalıştıklarını söyledi. Gece, Evro Dağı’nın eteklerinde, Sapar-Makri arasındaki bir yerde konakladık. Babam beni ömrüm oldukça unutmayacağım bir şefkatle kollarında uyuttu. Ege’yi sabahın ilk ışıklarında gördük. Tekrar yola vurduk. Dedeağaç’a girmeden, güneye, denize yöneldik. Kavurucu sıcak döndü, meltem başladı. Arabayı bir kahvenin önüne çektik. İhtiyar bir adam, Aleksi Dede, kalktı geldi, bana baktı, ‘Demek, Hacı Fikret’in torunu buncağızdır.’ Babama döndü,</p>
<p>‘Enez’den Konstantinopolis çok uzun yoldur be, kuzum!’</p>
<p>‘Etme bre Aleksi! Oncağız yol Aleksi’yi korkutur mu?’</p>
<p>Diller döktü babacım! Herkesin kendi derdine düştüğünü; kimsenin çakaralmaz bir tekneyle ilgilenmeyeceğini; İngilizlerin, Türkiye’den Yunanistan’a yiyecek taşıyanlara hoşgörülü davrandıklarını anlattı. Anladığım, babamın bana göstermeden verdiği altınların azımsanamayacak bir miktar olmasıydı. Deniz de çarşaf gibiydi. Aleksi Dede’nin bahanesi kalmadı,</p>
<p>‘Ayara!’<sup><a href="../Text/Notlar.xhtml#_edn68" id="_ednref68" title="">[68]</a></sup> diye içini çekti, ‘Allah bizi korusun!’ Haç çıkardı. Sonra da, Arnavutluk sınırına gittiğinden beri haber alamadığı oğlundan söz etti. Babam, o cepheye ilişkin bildiklerini anlattı, inanmaya dünden razı olan ihtiyarı, oğlunun sağ olduğuna ikna etti.</p>
<p>‘Çeteci olmasından korkarım,’ dedi Aleksi Dede, ‘Delikanlıdır, kandırırlar diye korkarım.’ </p>
<p>‘Yok canım,’ dedi babam, ‘Peter’i tanımaz mıyız? Aklı başında oğlandır!</p>
<p>İngilizlerin bugün yarın geleceklerinden, her şeyin yoluna gireceğinden bahsederken, Aleksi Dede sözünü kesti,</p>
<p>‘Madem, kuzum, günlük güneşliktir de,’ diyerek bizi gösterdi, ‘neden gönderirsin bunları Türkiya’ya?’</p>
<p>Babam, duraksamadı bile,</p>
<p>‘Biz Türküz be Aleksi! Size hayrolan, bize şerdir.’ Bu hikâyesiydi ama ben o gece, o binbaşıya, benim hikâyem olduğuna inandıracak gibi anlattım. Biz sarışınlar’ın hikâyesiydi, anlıyor musun? Ha Tülin ha ben! Ve biliyor musun ki, binbaşı anladı! Şiran’la olan ilişkimi, Üniversal AŞ’yi, her şeyi anladı! Çocukları saldılar ama Şiran’la aramıza bir de bu hikâye, daha doğrusu, binbaşı ile aramızda oluşan adı konmamış anlayış girdi. Ne ki, Bozcaada’dan farklı olarak bu defa savunmaya girmedim.</p>
<p>28.500.- TL. Yazıyla: Yirmi sekiz bin beş yüz Türk Lirası.</p>
<p>Ne bulursak satmaya karar veriyoruz! Şiran, Üniversal İngilizce Ev Kursları satmak için yetersiz, ama başka bir malı pazarlayacak yetenekteki elemanları ziyan ediyor olmamıza hayıflanıyor. O kadar ki, bazılarının ellerine Sağlık ve Aile’nin eski ciltlerini, hatta o yılların korkunç masal kitaplarını -sanırım ABC Yayıneviydi- veriyor. Hatırlarsın, çocukların işçi sınıfı bilincini geliştirmek için, Işıl Özgentürk de dahil olmak üzere, hemen tüm ‘ilerici’ yazarlar, ‘masal’lar yayımlarlardı. Behrengi, iki masal yazdıysa, elli tane de taklidi çıktıydı, tıpkı Mike Hammer romanları gibi!</p>
<p>Derken, bir gün, bir tiyatrocu arkadaşımız -elbette, devrimci, elbette devrimci tiyatro yapmaya ant ettiği için aç kaldığını iddia eden- kolunda bir Amerikan servis seti, geldi. Yine devrimci bir arkadaşının serigraf atölyesinde ürettiklerini, kendisinin pazarlamasını üstlendiğini anlattı.</p>
<p>‘Ev eşyası satan dükkânlara konsinye bıraktım ama para alamadım. Sizin pazarlama elemanlarınız satabilirler belki.’</p>
<p>Ha öyle bir durum ki, sırf onun karnı doysun diye satmaya çalışacağız! Hocalıkla, eğitimle aramdaki o son sarsak bağın da koptuğunu görüyorum. Üretimsiz para kazanma son kertesi:</p>
<p>Aracılık!’</p>
<p>&#160;</p>
<p><i>Vapur senetlerini okulda öğretmiyorlardı.</i></p>
<p><i>Öğretmeliydiler.</i></p>
<p><i>Entegralleri öğreteceklerine, vapur senetlerini öğretmeliydiler.</i></p>
<p><i>Çok da kolaydı.</i></p>
<p><i>Üsküdar’dan biniliyordu. Karşıda, İstanbul tarafından beliren ilk reklâm levhasındaki isim senede yazılıyordu: Cemiloğlu Lastikleri’nin ‘Cemiloğlu’su.</i></p>
<p><i>Yanınızdaki kadın çocuğuna sesleniyordu, ‘Selim! Seni körolasıca!’</i></p>
<p><i>Borçlunun ismi belirleniyordu, ‘Selim Cemiloğlu.’</i></p>
<p><i>Şimdi de bir adres... Bakınıyordunuz, tahlisiye sandallarının üzerinde birisini, diyelim, ‘Turhan Korkmaz’ eh, gemiye verilen isim elbet sokağa da verilir. İşte cadde adı, ‘Turhan Korkmaz Caddesi.’ Önünüzdeki sırada kaç kişi oturuyor, sayıyordunuz bir, iki... kırk yedi. O da tamam.</i></p>
<p><i>Gelelim şehre: Karaköy’de her gün önünden geçtiğiniz bir pideci mutlaka vardır. Trabzon pidecisi. Daha güvenilir bir borçlu olabilir mi?</i></p>
<p><i>Birde fiyakalı imza atıyorsunuz, işte senet: Selim Cemiloğlu, Turhan Korkmaz Caddesi, No. 47, Trabzon. Mesleği pideci.</i></p>
<p><i>Banka müdürü güvenmeyecek de, ne yapacak? Ya da gökten ne yağmış da yer kabul etmemiş?</i></p>
<p><i>Kredinizi alıyorsunuz, senet protesto oluncaya, yani size gerekli ödeme ertelemesi sağlanıncaya kadar zaman kazanıyorsunuz. Adam olana iki ay yeter de artar bile.</i> </p>
<p><i>Kadıncık’ın zamanında ödenmesinde ısrar ettiği vergi, sigorta primlerinin ucuz borçlanmalar olduğundan haberi yoktu. Alacaklı değil, borçlu; davacı değil, davalı olmak gereğinden haberi yoktu. İcra memurlarının üç kuruşluk eşyasına dalacaklarından kuşkusu yoktu. ‘Büyük Gazete’de, gözleri bantlı fotoğraflarının çıkacağından kuşkusu yoktu. Var gücüyle uğraştı.</i></p>
<p>&#160;</p>
<p>‘Özellikle de Amerikan servis gibi kimsenin ihtiyacı olmayan bir metaı pazarlamanın zorluğuna öyle inanıyorum ki, elemanlara direktifler verilirken kaçacak yer arıyorum. Sonunda karar verdim: Bu böyle olmayacak. Kendimin katlanamadığı zilleti başkalarına yükleyemem.</p>
<p>‘En iyi pazarda satılmaz mı bu nesne?’</p>
<p>Can, ikinci sınıf aktör heyecanı sergiliyor,</p>
<p>‘Tabii, tabii! En iyi satış noktası pazarlardır.’</p>
<p>PA-AR döneminden tanıdığım astsubay emeklisi Bünyamin Abi’yi buluyorum. Zaman zaman özel arabasını kiralardık.</p>
<p>‘Bünyamin Abi, benimle Kadıköy pazarına gelir misin?’ </p>
<p>Senin işportacılık deneyimine pek benzer bir şey yaşadık. Bir kere pazar parsellenmişti. Öyle, her istediğim yerde durup satış yapamıyordun. Yere sermek için bir hasır, bir yaygı lâzımdı, onun akıl etmemiştik. Otursak oturamıyor, ayakta dursak duramıyorduk. Üstelik de, ‘Amerikan servis! Amerikan servis!’ diye bağırmaya çalışan sesim pek cılızdı! Ama bol bol <i>italik</i>’liyorum. Allah aşkına alın! Saat beşten önce, yirmi sekiz bin beş yüz lira lâzım! Senedimiz var! Bir de Üniversal senedi vermişiz ya, protesto olursak bir daha kredi de alamayız.</p>
<p>Baktı, olmadı, Bünyamin Abi de bağırmaya başladı, ‘Amerikan servis! Amerikan servis geldi!’ Ama öksürüğü tuttu, o da sustu. Şükür ki, burası Türkiye! Komşu parseldeki terlik satıcısı delikanlı halimize acıdı. Önce, bir yerlerden çıkarttığı muşambayı uzattı,</p>
<p>‘Bunu yere serin, malları üstüne koyun.’</p>
<p>Öyle yaptık, bu defa da hanımların ayaklarının altında kaldı. Pazarcı çocuk, dayanamadı,</p>
<p>‘Verin bana!’</p>
<p>Terlik tezgâhında yer açtı bizim malları koydu, bir avaza bağırmaya başladı,</p>
<p>‘Hanım gel, gel, gel! Amerikan servise gel!’ Bir ara döndü, </p>
<p>‘Ne işe yarıyor bu?’</p>
<p>‘Masanın üstüne koyuyorsun, örtü gibi, işte böyle, böyle.’</p>
<p>‘Tamam,’ dedi, baştan aldı, ‘Avrupai masalar, Amerikan takımlar! Kocasını sevindirmek isteyen gelsin!’</p>
<p>Geldiler de, biliyor musun?</p>
<p>Saat üç civarında 27.000 - lira toplamıştık. Kâr filan değil tabii, düpedüz ciro. Artık, Can, bekleyecekti. Bünyamin Abi, yıldırım hızı ile bankaya sürerken, ben kucağımda dortop olmuş paraları düzeltiyor, kırışıklarını açıyordum. ‘Senedi kurtardık, Şiran!’</p>
<p>Şiran, omuzunu sıkıyor,</p>
<p>‘Aferin be sana!’</p>
<p>Ve geceler!</p>
<p>Geceleri, Binali ile paylaşıyorum.’ </p>
</body>
</html>