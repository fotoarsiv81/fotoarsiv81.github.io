<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
        <title></title>
                
    
<link href="../Styles/style.css" type="text/css" rel="stylesheet"/>
</head>
<body>
<h2 id="TOC_1_4"><b>V</b></h2>
<p>&#160;</p>
<p>Evden kaçabileceğim düşüncesi, babamı daha bir özenli davranmaya zorlamış olmalı ki, o kışı önemli bir çatışma daha olmaksızın atlattık. Bahara bir hayli boy atmış girdim. O yaz, Ankara’nın Cebeci Çayırı’na bir cambazhane kuruldu. Süheyla, cambazhanenin kraliçesiydi. Ve, bendeniz, Müdür’ün oğlu, ilk kez âşık oldum.</p>
<p>Biz, davetliydik. Gösteri başlamadan az önce geldiğimizi, en ön sıraya, bizim için özel olarak yerleştirilmiş, portatif sandalyelere (annem, bu cins sandalyelerin ‘etlerini sıkıştırdığı’ndan yakınmıştı) oturduğumuzu hatırlıyorum. Işıklar, biz yerleştikten sonra söndürüldü.</p>
<p>Ortalık zifiri karanlıktı. Uzun süre öyle kaldı. Sabırsız seyirciler ıslık çalmaya başladılar. Islıkları, küfürler izledi. Sonunda, göbektaşı benzeri tahta sahnenin kenarından bir yerlerden, mavi bir ışık yandı.</p>
<p>Kör şarkıcının giriş taksimi tanburlaydı.</p>
<p><i>‘Her yer karanlık, pür nur o mevkii...’</i></p>
<p>Bu şarkıyı annem çok severdi, ben de oldum olası şeytan yoklamış gibi ürperirdim. Bu defa da öyle oldu. Körün yakarışı bozkıra taştı, uzandı; mezar taşları önüm sıra yalpaladılar. İçlerinden bir tanesi rengârenk ışıklar saçan açık bir kabirin başındaydı. O kabirden, karanfil kokulu Maria Montez, beyaz geceliği içinde, rüzgârdan bir sütunun üzerinde yükseldi. Gonca dudaklarını araladı, gülümsedi, iki tane kama sivrisi köpek dişi göründü.</p>
<p>Öylesine canlı bir hayaldi ki, ürperdim, anneme sokuldum,</p>
<p>‘Dur, aman,’ dedi, ellenmekten hiç hoşlanmayan annem, ‘Seyret işte!’</p>
<p>Kör, Ankara Ovası’ndan bir yerlerden, birilerini çağırmaya devam etti. Çağrısını cambaz Süheyla duydu. Mavi pullarla kaplı, mavi tül elbisesiyle, bilinmeyen bir yerlerden süzüldü, mavi ışıkta belli belirsiz sarkan, mavi ipe tırmandı.</p>
<p>Çağrı, daha da acılaştı, kızın ilk adımlarıyla birlikte, ağıta dönüştü. İpten düşmesi kaçınılmazdı; kör şarkıcı, ölümü karşılıyordu. Ben, adamın ciddiyetinde haklı olduğunu anlıyordum. Besbelli, cambaz kız, az sonra, ışıklı mezarına geri dönecekti!</p>
<p>Süheyla, ipin bir ucuna yürüdü, geri gelirken sendeledi. Seyirciler, prova edilmişçesine uyumlu bir eşlemeyle inlediler. Kız güldü, siklamen dudaklarının arasından sivri dişleri göründü.</p>
<p>Tombul bedenini sıçrata sıçrata, ipi iki kez daha boyladı. Oturdu, kollarının arasından ters takla atarak yere süzüldü. Ayak parmakları yere değdiği anda bütün ışıklar yandı. </p>
<p><i>‘Çadırımın üstüne, şıp, dedi, damladı! Çadırımın üstüne, şıp, dedi, damladı!’</i></p>
<p>Dört kişilik çalgıcı heyeti, notaları yerden yere attı.</p>
<p>Gecenin ikinci atraksiyonu, cambazhanenin medarı iftiharı, kovalanıyormuş gibi sahneye daldı. Onun giysisi, siyah tüldendi. İçinde sutyeni yoktu. Kocaman siyah yaralar gibi çalkalanan göğüs uçlarına bakarken terliyordum.</p>
<p>‘Ne çirkin şey yarabbi!’ dedi annem, ‘Nasıl müsaade ediyorlar böyle şeylere!’</p>
<p>Çoğu, Riyaseti Cumhur Muhafız Alayı’nın izne çıkmış erlerinden oluşan seyirciler, yırtındılar. Az sonra, sahneye gazoz şişeleri yağmaya başladı.</p>
<p>‘Hayvan bunlar!’ dedi babam, tiksintiyle.</p>
<p>‘Tövbe, yarabbim,’ babaannem, başını önüne eğdi.</p>
<p>Ben, dansözün şişelerden sakınmaktaki ustalığını inceliyordum.</p>
<p>‘Yapma aslanım, kıyma bana!’</p>
<p>Kadının altın dişlerinin parladığını gördüm. Yapış yapış, uzun, siyah saçları, her yanaştığında ortalığı soğan kokusu sarıyordu.</p>
<p>Seyircilerin heyecanı yatışmak bilmedi, anlayamadığım bir nedenle öfkeliydiler. Herhalde bu dansözü sevmediler, derken, sahneye bir ikincisi fırladı. Yeni gelen ‘Prenses Semiramis’i azat etti, ancak, seyirci onu da beğenmemiş olmalıydı; yanık izmaritler fırlatmaya koyuldular. Kadının çıplak kollarını hedefliyorlardı.</p>
<p>‘Seni, azgın, seni!’ dedi kadın, isabet aldığında. Göbeğini izmariti fırlatandan yana döndürdü, burnuna burnuna hoplattı. Garip bir dayanışma içindeydiler; kadın, onların ne dediklerini anlıyor, elleriyle, zilleriyle, kirden simsiyah tülleriyle cevaplıyordu.</p>
<p>‘Yaşa, anam, yesinler seni!’</p>
<p>‘Hepsi senin mi?’ şükran ifadeleriydi. Alkışları, kadın sahneden inip, soyunma yerine varıncaya kadar devam etti. </p>
<p>‘Tin, tin, tin, tin...’ Kör şarkıcı, bu defa bağlamasını akort etti. Seyirciler dikkat kesildiler,</p>
<p><i>‘Angara’da yedim, taze meyvayı.... Boşa çiğnemişem gardaş yalan dünyayı!...’</i></p>
<p>‘Offf! Of!’ ciğerini boşalttı kalabalık.</p>
<p><i>‘Söyleyin anama, anam ağlasın, babamın oğlu var, beni neylesin!’</i></p>
<p>‘Kahpe felek!’ haykırdı, delikanlılardan birisi.</p>
<p>Ortalığı saran yine ölüm kederiydi, seyirciler çıt çıkarmadan, saygıyla dinlediler.</p>
<p>Bana gelince, tuhaf bir suçluluk duygusuna kapıldığımı çok iyi hatırlıyorum. Sanki görmemem gereken bir şeylere tanık olmuştum ve bu beni utandırıyordu. Öte yanda, kendilerini bu acıklı uzun havaya kaptıran seyirciler, ağır bir görevi başarıyla sonuçlandırmışlar gibi ciddileştiler. On dakikalık arada, deminki rezaleti çıkaran onlar değillermiş gibi, ağırbaşlı ve vakurdular. Az sonra, Sedes ailesini bu ‘rezalet’e katlanmaya zorlayan, saz heyetinden akordeyoncu Turan, hatır sormaya yanımıza geldi. Annemin çocukluk arkadaşı, Mebrure Teyze’nin oğluydu. Davetiye göndermek suretiyle, ‘hürmetlerini’ sunmuştu.</p>
<p>‘Oğlum, bu ne hal?’ diye, hor görüsünü saklamaya çalışmak bir yana, büyük bir haklıcılıkla sergileyen annemden o gece bir kez daha nefret ettim. Zavallı Turan Abi, bizimkileri davet etmek suretiyle yaptığı yanlışı o zaman fark etmiş olmalı,</p>
<p>‘Ekmek parası, Behiye Teyze,’ dedi, gözleri yerde.</p>
<p>‘Hani sen konservatuvara gidecektin?’</p>
<p>‘Kısmet değilmiş,’ mırıldandı genç adam.</p>
<p>Okumamıştı tabii, düşe düşe cambazhaneye kadar düşmüştü işte. ‘Rahmetli Celal Enişte görseydi, yüreğine inerdi,’ dedi Behiye Hanım, sonradan.</p>
<p>İhsan Bey’in toparlandığını gördü,</p>
<p>‘Ne o, kalkıyor musunuz?’ kabahatini affettirme telâşıyla ekledi, ‘İki ecnebi akrobat var, onları da seyredin de, öyle kalkın bari.’</p>
<p>‘Bizim gitmemiz lâzım,’ dedi Müdür Bey, kısa ve kesin. Akordeyoncunun yüzüne bakmıyordu.</p>
<p>‘Oğlum, yemeğe gel,’ dedi Behiye Hanım, ama ne gün ne de saat belirtti.</p>
<p>‘Söz vermeyeyim, teyze, bizim bir günümüz, bir günümüze uymuyor,’ diye yalan söyledi, Turan.</p>
<p>Babam, yol boyunca söylendi. Ömründe bu denli berbat bir şeyi ne görmüş ne de işitmişti. Düpedüz hakaretti! Behiye Hanım, acındıracak oldu,</p>
<p>‘Zavallı çocuk!’</p>
<p>Müdür Bey, büsbütün köpürdü,</p>
<p>‘Sizin ruhunuz süfli! Yazıklar olsun size verdiğim emeklere! Bir de maarifçi olacağım, insan kendi ailesini terbiye edemedikten sonra!’ Kendisine acıyordu.</p>
<p>‘Bozmayın asabınızı akşam akşam,’ yalvardı Behiye Hanım, ‘Sonra uykunuz kaçacak!’</p>
<p>Ne ki, uykusu kaçan, İhsan Bey değil, ben oldum.</p>
<p>Telde yürüyen, kız değil, melekti; giysisi tül değil, buluttu.</p>
<p>İlk dizelerimi bu kıza yazdım. Daha doğrusu, bir yerden almış, uyarlamış, ‘bir hayranınız’ diye imzalamıştım. Şöyle bir şeylerdi,</p>
<p>‘Karanlıklardan doğar Süheyla,</p>
<p>Tüle bürünür,</p>
<p>Maviler sürünür, şebboy yerine.</p>
<p>Saatini hiç şaşırmaz,</p>
<p>Koşar seyirciler önüne.</p>
<p>Bir nazlı gelin gibisin,</p>
<p>Alımlısın, cilvelisin.</p>
<p>Seni ne kadar özlemiş hayranın,</p>
<p>Görünmelisin.’</p>
<p>Özenle zarfladım, götürdüm. Gişedeki adam, zarfı hışımla yırttı, okudu. </p>
<p>‘Seni gidi utanmaz arlanmaz seni! Bacak kadar boyundan utanmıyor musun? Defol buradan, yoksa kırarım bacaklarını!’</p>
<p>Kâğıdı buruşturduğu gibi, çöp tenekesine fırlattı,</p>
<p>‘Bak, hâlâ duruyor!’ gişeden fırlayacakmış gibi yaptı.</p>
<p>‘Eşşoğlu eşek,’ yetmedi, ‘domuz suratlı eşek! Ne yırtıyorsun, kâğıdı?’</p>
<p>Adamın, taburesinden yere atlamasıyla, gişenin kapısından çıkması bir oldu. Cüce olduğunu o zaman gördüm! O kadar kısaydı ki, vursam yıkılırdı, ama o yüzü! Umutsuz aşkın ne olduğunu o gün anladım.</p>
<p>Babam, bir sonraki hafta sonunu cambazhanenin kötü tesirini silmek için kullandı. ‘İkinci Dünya Harbi içinde Gizli Komünist Partisi’nin bir kolu olan İleri Gençlik Birliği’nin (Cephesi), 2 Temmuz 1946’da legale çıkmış bir veçhesi’ olan İstanbul Yüksek Tahsil Gençlik Derneği, İYTGD’nin, Beethoven’in ölümünün 123. yıldönümü münasebetiyle tertiplediği anma törenine götürdü beni. Süfli ruhlu oğlunu biraz olsun yontabilmek, ‘Müzisyenlerin Goethe’si’yle tanıştırmak uğruna, ne denli büyük bir hata yaptığını da konuşmacılar Beethoven’i, ‘anti-faşist ve Barış Cephesi’nin müzisyeni’ olarak takdim edince anladı.</p>
<p>Bana gelince, Bakkal Şükrü Efendi ile başlayan, ‘bu evin dışında farklı bir dünya var!’ duygusunu bir kez daha pekiştirdim. İYTGD’nin resmi yayın organı, Hür Gençlik Dergisi’nin ‘Hür bir tahsil, hakiki bir hürriyet, devamlı bir sulh!’ çağrısını tekrar tekrar okudum. Fukarayı Kasibe marşı, Kut-ül-Amare derken, siyasi merakım yeni yeni uyanmaya başlamıştı. O harikulade şiirleri yazan Nâzım Hikmet’i hapishaneden kurtarma kampanyalarını, başarıları için dualar ederek, ‘inşallah’larla izledim. Kore Savaşı’na karşı çıkanların nedenlerini anlamaya çalıştım. Daha sonra hayatımda tayin edici bir rol oynayacak olan Behice Boran adını ilk kez 1951 Eylülü’nde, komünistlikten on aya hüküm giydiğinde duydum. </p>
<p>Ankara Üniversitesi öğrenci derneklerinin 1955 ‘Kıbrıs Mitingi’ katıldığım siyasi içerikli ilk miting oldu. Ancak, devletin de desteklediği bir miting olmuş olmalıydı ki, bütün okul katıldık. Bahçeden düzenli sıralar halinde çıktık. Büyücek bir bayrağın altına girebilenlerimiz girdi, giremeyenlerimiz bulduğumuz dövizleri taşıdık. Yollara, taşıtların üzerlerine, duvarlara kazılı ‘Ya taksim, Ya ölüm,’ sloganlarının arasından yürüdük. Göstericiler, diğer grupların katılmasıyla çoğaldı. Az sonra, sıralar birbirine girdi, düzen bozuldu, kalabalık sürüklendi, öğretmenlerimizi kaybettik, derken, nereden geldikleri, kim oldukları belirsiz bir grup (kimler olduklarını çok sonraları öğrendiğim bir grup) başlattı,</p>
<p>‘Ya taksim.......’ diğeri cevapladı,</p>
<p>‘Ya ölüm!’</p>
<p>O zamanlar bile provasız mümkün olamayacağını düşünmüştüm. Her neyse. Seslerimiz, Gazi Mustafa Kemal Bulvarı’nın binalarından yankılanıyordu. Ankaralılar pencerelere fırladılar, birbirlerine ne olduğunu sordular. Kimileri alkışladı, kimileri ürktü.</p>
<p>‘Ya taksim, ya ölüm!’</p>
<p>‘Kıbrıs Türk’tür, Türk kalacaktır!’</p>
<p>Yürüdükçe açıldığımızı, açıldıkça, dayanışmanın keyfine vardığımızı hatırlıyorum. Polise, askere karşı değil, onlarla beraber yürüyorduk. Sonradan sıkça rastlayacağım barikatlar henüz yoktu, ‘karşı taraf’ yoktu. İnsanları birbirlerine yaklaştıran, günlük sorunlarını unutmalarına yardımcı olan, bir büyük kır koşusuna çıkmış gibiydik, ortak ideallerin, tensel teması bağışlattığının bilincine de o gün vardım. Erkekler, tanımadıkları kızlarla kol kola giriyorlardı ve kimse bir şey demiyordu. Caddelerin kenarlarında birikenlerin,</p>
<p>‘İşte, aslanlar geçiyor. İşte, Türk gençliği geçiyor,’ türünden övgüleri cabasıydı.</p>
<p>Birisi başlattı, biz de sürdürdük, </p>
<p>‘Kalleş İngiliz, kancık İngiliz!’</p>
<p>Amerika Birleşik Devletleri’nin iyi niyetinden henüz kuşku duyan yoktu,</p>
<p>‘Amerika, uyan!’ diye uyarmakla yetindik.</p>
<p>İki yıl önce Atatürk’ün naaşı taşınırken gördüğüm Anıtkabir’e ulaştığımızda, Aslanlı Yol dolmuş, konuşmalar başlamıştı.</p>
<p>‘Ey Yunanistan, ey İngiltere! Sizinle dost olmaktan bıktık!’</p>
<p>‘Kalleş İngiliz, kancık Yunan!’</p>
<p>‘Ey, komünistlerle kader birliği yapan İngiliz! Mücadelemiz bütün dünyaya karşı bile olsa, asla göz kırpmayacağız!’ </p>
<p>‘Kıbrıs Türk’tür, Türk kalacaktır!’</p>
<p>‘Öyle bir kaynaştık ki, hepimiz bir Mustafa Kemal’iz!’ </p>
<p>Derken, kalabalık dalgalandı, alkışlar daha da arttı, </p>
<p>‘Fazıl Küçük! Fazıl Küçük!’ diye tempo tutmaya başladılar.</p>
<p>Az sonra yüksekçe bir yere çıkan Dr. Küçük’ün, yoğun Kıbrıs lehçesiyle haykırması duyuldu,</p>
<p>‘Amerikan kayıtsızlığını, esef verici buluruk!..’</p>
<p>Dr. Küçük’ü, Demokrat Parti Gençlik Kolları Başkanı, Gökhan Evliyaoğlu izledi.</p>
<p>‘Ey İngiliz, senin ipini pazara çıkardık!’ diye bağırdı, ‘Ama, bizim paramızla o ipliğe para vermeyiz! Yağma yok artık! Biz Kemalistlere artık konuşma sırası gelmiştir!’ Kemalistler sözcüğü parola gibiydi,</p>
<p>‘Kıbrıs Türk’tür, Türk kalacaktır!’ tempo tuttuk. Heyecanlı bir gün olmuş olduğu muhakkak ama yine de, isimlendiremediğim bir hüznün sardığını hatırlıyorum, ‘Şimdi, ne olacak?’</p>
<p>Kıbrıs’ta ne olacak demek istiyordum, ama adaşım 252 Mehmet yanlış anladı,</p>
<p>‘Ulus’a yürünecek!’</p>
<p>Benim daha iyi bir fikrim vardı,</p>
<p>‘Boş ver. Ankara Sineması’nda, Kahraman Şerif oynuyor. Ona gidelim.’</p>
<p>‘Gölbaşı’nda, Rock’n Roll filmi var. Çok güzelmiş. Milleti kendinden geçiriyormuş. Dayanamayıp, dans ediyorlarmış sinemanın içinde. Her matinede camlar kırılıyormuş.’ Onu görmüştüm,</p>
<p>‘Öyle mühim bir film değil. Gary Cooper’ı görmeyi tercih ederim,’ dedim. Öyle yaptık. Ve Kahraman Şerifin şarkısı aylarca dilimden düşmedi, ‘Do not forsake me oh my darling!’<sup><a href="../Text/Notlar.xhtml#_edn3" id="_ednref3" title="">[3]</a></sup></p>
<p>Dönüşte, Şükrü Amca’nın dükkânına ıslıklar çalarak girdiğimi hatırlıyorum,</p>
<p>‘Şükrü Amca!’</p>
<p>‘Selâmün aleyküm! Nereden böyle?’</p>
<p>‘Mitingden. Kıbrıs mitinginden. Dr. Küçük de oradaydı.’ Gazete kâğıdından imal ettiği kesekâğıtlarını tutkallıyordu, gözlüklerinin üzerinden baktı,</p>
<p>‘La havle vela kuvveten,’ dedi. Onaylamadığını hissettim.</p>
<p>‘Niye?’</p>
<p>Karşısına geçtim, oturdum, kesekâğıtlarının bir kısmını önüme çektim, tutkallamaya koyuldum,</p>
<p>‘Niye?’ dedim.</p>
<p>‘Yine İngiliz oyununa kurban gideceğiz,’ diye içini çekti, ihtiyar adam.</p>
<p>‘Nasıl yani?’</p>
<p>‘Bak, oğlum, bizim Kıbrıs’ta işimiz yok. Olsaydı, Mustafa Kemal, Misak-ı Milli’ye, dahil ederdi. Ta başından.’</p>
<p>‘İyi, ama, orada Türkler var!’</p>
<p>‘Kerkük’te de var, Batı Trakya’da da var, İran’da da var. Koca bir imparatorluk tasfiye edersin de, olmaz mı? Niye Kerkük değil de, Kıbrıs? Üstelik, Kerkük’te petrol de var. İngiliz baştan karar vermiş, bizi orada Yunan’la birbirimize düşürecek, sonra da Ada’ya konacak.’</p>
<p>‘Ada zaten onların, değil mi?’</p>
<p>‘Ama, Yunan ne zamandır istiyor Ada’yı. İngiliz de, onların karşısına bizimkileri çıkarıyor.’</p>
<p><i>İtalik</i>’lediğini duyar gibi oluyordum, ‘..... <i>biz kıran kırana savaşıyoruz ya, bir baktık ki öldürdüklerimiz İngiliz değil! Hintli, Nepalli, Pakistanlı, hemen hepsi de Müslüman adamlar! Ne iştir! Bak şu İngiliz’in aklına!..</i>’</p>
<p>‘İyi de, oralardaki Türkler ölsün gitsinler mi?’</p>
<p>‘Ne ölüp gidecekler? Kışkırtılmasalar, kuzu gibi yaşar gider iki millet.’</p>
<p>‘Amma da yaptın, Şükrü Amca! Tarih boyu savaşmış, can düşmanı iki millet, nasıl yaşayacak kuzu gibi?’</p>
<p>‘Yaşar oğlum, yaşar. Hâkim sınıflar olmasa yaşar, milletin anası ağlarken, keyfi bozulmayanlar olmasa yaşar. Bak, işte, onların milleti yoktur.’</p>
<p>‘Zenginler, demek istiyorsun.’</p>
<p>‘Millet diye bir şey yoktur. Fukara vardır, zengin vardır. Her milletin fukarası ayrı kaba tükürür, zengini ayrı kaba tükürür. Eğer, ille de millet vardır dersen, dünyada topu topu iki tane millet vardır: fukaralar milleti, zenginler milleti. Zenginler milleti, fukaralar milletini suiistimal eder. Sırtından servet yapar, sonra da servetini korusun diye eline silâh verir, cephe cephe süründürür.</p>
<p><i>Anadolu’da şur’alar hükümeti var olsun! İşçilerin emeği özlerine yar olsun!..’</i></p>
<p>‘Bu kadar aptal mı, bu fukaralar?’</p>
<p>‘Aptaldırlar ya! Kimse onlara sen benim malımı mülkümü korumak için savaşıyorsun demez ki! Allah için savaşıyorsun, der, vatan için savaşıyorsun, der. Elin Hintlisini boğazlatır, madalya verir. Bando, mızıka, bayrak derken, fukara öyle bir kibirlenir ki, artık, alın bu madalyayı da... demeyi akıl etmez. </p>
<p>Uzun sözün kısası şu: Biz ne zaman ki, bir yeri terk ettik, ardımızdan teneke çaldılar. Bu Kıbrıs işi uzarsa, gün gelir Kıbrıslılar da ardımızdan teneke çalarlar. Bunu böyle bilmeli.’</p>
<p>‘Ama onlar da Türk!’</p>
<p>‘Sen kulak asma, aslanım. Adamın canı yanmayagörsün, ne Türklüğü kalır ne de başka milleti! İngiliz’in aklı buradadır. Çekilirken arkasından teneke çaldırtmaz. Bir de, kralının resmini bırakır da, senei devriyesini kutlatır. Ben sana diyeyim de bu ihtiyarın sözü kulağına küpe olsun. Biz kötü oluruz, İngiliz iyi olur. Müstemlekeciliği en iyi bilenler onlardır.’</p>
<p>‘Şükrü Amca, sen de onlardan mısın?’</p>
<p>‘Kimlerden oğlum?’</p>
<p>‘İştirakçilerden?’</p>
<p>‘Git işine, oğlum,’ dedi Şükrü Amca, ‘Git işine!’</p>
<p>Ben de <i>italik</i>’ledim, <i>sükût ikrardan gelir.</i> </p>
</body>
</html>