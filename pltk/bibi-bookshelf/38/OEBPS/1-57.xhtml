<html xmlns="http://www.w3.org/1999/xhtml">
	<head>
		<title>1-57</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-56" xml:lang="en-GB">Saat 10.00, İncirlik Üssü  </p>
			<p class="paragraf ParaOverride-6">İncirlik Üssü’nün komutanı Bekir Ercan V. için her şey yolunda gidiyordu. Cemaatten olmayan Harbiyelilere işkenceye varan zulümlerin altında imzası vardı. Hiçbir vicdanın kabul etmediği, Allah’ın “Şehitlerden bile sorulur” diye buyurduğu kul hakkını yemişti. Adı Karargâh Evleri kumpasında da geçiyordu. Buna rağmen yükselmişi “önlenememişti”. Bekir Ercan V.’nin bu darbe girişiminde görevi, Ankara ve İstanbul’a saldıran uçakların yakıt ikmalini sağlamaktı. Darbe girişimine karşı direnebilecek subay ve astsubayları evlerine veya göreve göndermişti. Bu çerçevede 3 tane tanker uçağını kaldırmıştı. Görevlendirdiği üçüncü uçağın personeli de iniş yapmak üzereydi.  </p>
			<p class="paragraf ParaOverride-6">Üste Diyarbakır’dan gelen FETÖ’cü polisler de destek için bulunuyordu. Ancak bağlı bulunduğu FETÖ, Türkiye Cumhuriyeti’ne yönelik saldırısında başarısız olmuştu.  </p>
			<p class="paragraf ParaOverride-6">Ne yapacağını düşündü. Kuşatıldığını anlayınca Osmaniye’deki Jandarma birliğinde bulunan cuntacılardan destek istedi. Ancak bu destek engellendi. Ve kararını verdi. ABD’den sığınma talebinde bulunacaktı. Hemen üste bulunan Amerikalı askerlerle temasa geçti. Bekir Ercan V.’nin talebi ABD’nin Avrupa Komutanlığı’na iletildi.<span class="dip"><a class="_idFootnoteLink" href="#footnote-225-132" id="footnote-225-132-backlink">132</a></span> Ancak zaten Türkiye’de kendilerine yönelik tepkilerden endişe eden ABD’liler bu talebe soğuk yaklaşma yanlısıydı. Öyle de oldu ve Bekir Ercan V.’nin bu talebi reddedildi.<span class="dip"><a class="_idFootnoteLink" href="#footnote-225-133" id="footnote-225-133-backlink">133</a></span> Bekir Ercan V., üsse giren polisler tarafından gözaltına alınırken, artık yolun sonuna gelmişti. Belki de Hava Harp Okulu’nda hakkını yediği, zulmettiği gencecik, pırlanta gibi Türk gençlerinin ahı tutmuştu.  </p>
			<p class="paragraf ParaOverride-6">Oysa o gün ne güzel başlamıştı onun için. Ayrıntılarını 16 Temmuz sabaha karşı saat 04.59’da havalanan üçüncü tanker uçağın pilotlarına bırakalım.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Pilot Üsteğmen Fatih A., Adana Adliyesi’nde savcıya verdiği ifadede, 16 Temmuz’da Ankara üzerinde savaş uçağına yakıt nakli yaptıktan sonra döndükleri Adana’daki 10. Tanker Üs Komutanlığı’nda apronda uçaktan indiklerinde polislerce gözaltına alındığını söyledi.  </p>
			<p class="paragraf ParaOverride-6">Babasının astsubay olduğunu, Hava Harp Okulu’nda okurken FETÖ’ye mensup asker öğrencilerin cemaat evlerine gittiklerini duyduğunu anlatan Fatih A., İzmir Çiğli 125. Filo Komutanlığı’nda bir süre görev yaptıktan sonra 2014 yılının şubat ayında ABD’ye tanker uçağı eğitimi almaya gittiğini, aynı yılın ekim ayından beri 10. Tanker Üs Komutanlığı’nda yardımcı pilot olarak çalıştığını aktarıyordu.  </p>
			<p class="paragraf ParaOverride-6">Tutuklanan üs komutanı Tuğgeneral Bekir Ercan V. ile fazla görüşme yapmadığını, bir sunum sırasında konuştuğunu, kendisinin herhangi bir cemaate mensup olup olmadığını bilmediğini öne süren Fatih A., darbe girişimi gecesi ve sabahında yaşananları şöyle anlattı:  </p>
			<p class="_0">  </p>
			<p class="arayazi" xml:lang="en-GB">“Darbeye teşebbüs günü üste anormal, olağanüstü herhangi bir durum olmadı. O gün ‘bekle’ nöbetçisiydim. Mesai bitince eve gittim. Saat 21.15’te filo komutanı Binbaşı Orçun arayıp, ‘Uçuş ekipmanlarını al, delta havuzuna git’ emrini verdi. Üsse gittiğimde kimse yoktu. 2 tanker uçağı motorlarını çalıştırmış, hazır halde bekletiliyordu. Hızır Ö. Üsteğmen, uçaktan eliyle bana bulunduğu uçağa gelmemi istedi. Uçağa bindim. Yer bakım ekibi vardı. Bana gideceğimiz yön ve görevimizle ilgili bir bilgi verilmedi. Kalkışa geçildiği sırada söyleneceği belirtildi. İlk tanker uçak kalktıktan sonra içinde bulunduğumuz uçağı hazır hale getirip filoya döndük. Filoda 10. Tanker Üs Komutanı Tuğgeneral Bekir Ercan V., uçuş ekibine ‘Kuzey yönüne, Ankara tarafına gideceksiniz, sizden yakıt talep eden uçaklara yakıt ikmali sağlayacaksınız, telsizden kimseyle temas kurmayacaksınız’ dedi. Bu sözler üzerine şüphelendim. Normalde terörle mücadele edilen Doğu ve Güneydoğu Anadolu Bölgesi’ne giderdik, oysa komutan bize kuzeye, Ankara’ya gideceğimizi emrediyordu. O an ben oralarda terörist faaliyetlerin olabileceğini düşündüm. Üs komutanı sert mizaçlı biri olduğu için soru sormayı düşünmedim. Bize ‘Siz gidin yatın, diğer uçaklar döndüğünde siz gideceksiniz’ dedi.  </p>
			<p class="arayazi" xml:lang="en-GB">Saat 04.00’te Devrim Binbaşı ‘Kalk, gidiyoruz’ diyerek kaldırdı. Uçağa binip havalandık.<span class="dip"><a class="_idFootnoteLink" href="#footnote-225-134" id="footnote-225-134-backlink">134</a></span> Bir saat sonra Ankara’nın 20 mil güney bölgesine ulaştık. Orada dairesel olarak dönmeye başladık. Dolanırken boom operatörünün yakıt ikmali yapmaya hazırlandığını anladım.”  </p>
			<p class="_0">  </p>
			<p class="paragraf ParaOverride-6">Telsizle herhangi bir irtibat kurmadan savaş uçağının tanker uçağının altına uygun pozisyona geldiğini ve 3 dakikada yakıt ikmalinin tamamlandığını anlatan Akbulut, ifadesine şu sözlerle devam etti:  </p>
			<p class="_0">  </p>
			<p class="arayazi" xml:lang="en-GB">“Boom operatörü uçağın silah yüklü olmadığını söyledi. Savaş uçağının geliş aşamasından ayrılışına kadar telsizden bağlantı kurmadık çünkü üs komutanı bize uçaklarla hiçbir telsiz teması kurmayacağımızı söylemişti. Savaş uçağı da bizimle herhangi bir telsiz teması kurmadı. Normal şartlarda az ya da çok görüşme yapılırdı. Yakıt ikmalini saat 06.30’da yaptık. Bölgede bizim dışımızda başka tanker uçağı yoktu. Adana’ya dönmeden önce Samsun bölgesinde de uçtuk. Saat 11.00 gibi Adana’ya vardık.<span class="dip"><a class="_idFootnoteLink" href="#footnote-225-135" id="footnote-225-135-backlink">135</a></span> Uçaktan inerken polisler bizi gözaltına aldı. Biz, alana indiğimizde bizden önce kalkan 2 tanker uçağı geri dönmüştü.”  </p>
			<p class="_0">  </p>
			<p class="paragraf ParaOverride-6">Uçağın içinde darbe girişimi yapıldığına dair aralarında herhangi bir konuşma geçmediğini öne süren Akbulut, “Ancak, yakıt alan uçağın Ankara bölgesinde nereye gittiği, ne gibi bir görevi olabileceği yönünde konuşmalarımız oldu” dedi.  </p>
			<p class="paragraf ParaOverride-6">  </p>
			<p class="resim" xml:lang="en-GB"><span><img alt="foto92.JPG" class="_idGenPageitem-83" src="image/foto92_fmt.jpeg"/></span>  </p>
			<p class="resim_alyazili" xml:lang="en-GB">Jetler yakıt ikmali için tanker uçağına böyle yaklaşıyor (temsili foto).  </p>
			<p class="paragraf ParaOverride-6">  </p>
			<p class="paragraf ParaOverride-6">Aynı uçakta görevli Üsteğmen Hızır Ö. de savcılıkta ve tutuklandığı nöbetçi sulh ceza hâkimliğinde Bekir Ercan V.’yi sorumlu tutan bir ifade verdi. Adana İncirlik 10. Tanker Üs Komutanlığı’na 2012 yılında tayininin çıktığını ifade eden Hızır Öz., darbe girişiminin olduğu gün saat 15.00’te istirahat için evine gittiğini, saat 21.00’de filo komutanının arayıp birliğe çağırdığını söyledi. Saat 21.15’te filoda hazır bulunduğunu ancak üste herhangi bir hareketlilik olmadığını savunan Üsteğmen Hızır Ö., 15 Temmuz’da yaptıklarını şu sözlerle anlattı:  </p>
			<p class="_0">  </p>
			<p class="arayazi" xml:lang="en-GB">“Kısa süre sonra Üs Komutanı Tuğgeneral Bekir Ercan V. yanımıza gelip ‘Hazırlanın uçacaksınız’ dedi. Yaklaşık 40 dakikada uçuş hazırlığı yaptık. Saat 22.40’ta tanker uçağını uçuşa hazır hale getirdik. Dinlenmek için filoya geçip uyuduk. Saat 04.00’te üs komutanımız Bekir Ercan V. gelip bizi uyandırdı. ‘Hazırlanın uçuyorsunuz’ dedi. Uçağa gittik. Tuğgeneral Bekir Ercan V., o sırada uçuşun amacına ilişkin bir açıklamada bulunmadı. Bize ‘Ankara üzerinde, gelecek uçaklara yakıt ikmali yapacaksınız ve kanallarınız iletişime kapalı olacak’ talimatını verdi. Tuhaflık hissedince kendisini uydu telefonla aradık ancak iletişime geçemedik.”  </p>
			<p class="_0">  </p>
			<p class="paragraf ParaOverride-6">Ankara civarında yakıt ikmalinin çok sık yapılan bir uygulama olmadığına, sadece belirli aralıklarla yapıldığına değinen Hızır Öz., “Bu tür ikmallerde üs komutanı bize bilgi verir, muhatap olurdu. Ayrıca uçuş sırasında iletişimin kapatılması sık bir uygulama olmayıp nadiren uygulanır” ifadelerini kullandı.  </p>
			<p class="paragraf ParaOverride-6">Hızır Ö., bir F-16’ya yaptıkları yakıt ikmalini ise şöyle anlattı:  </p>
			<p class="_0">  </p>
			<p class="arayazi" xml:lang="en-GB">“Talimat üzerine Ankara üzerine gidip beklemeye başladık. Bizim, uçaktan havadaki başka uçakları izleme imkânımız yok. O nedenle Ankara üzerinde herhangi bir hareketlilik olup olmadığını fark edecek durumda değiliz. Ankara üzerinde uzunca bekledikten sonra herhangi bir yakıt ikmali yapılmaması çok sık karşılaşılan bir durum olmadığından bu durum bizim dikkatimizi çekti, ‘Ya ne oluyor, normal olmayan bir şeyler var’ şeklinde aramızda konuşmalar geçti. Yine de ne olduğunu kavrayamadık. Saat 06.00 sıralarında bir F-16 geldi. Uçakta mühimmat yoktu. Bizimle irtibata geçip, yakıt ikmali yapmamızı istedi. Yakıt ikmali sırasında sınırlı bir iletişim oldu.  </p>
			<p class="arayazi" xml:lang="en-GB">Yine yakıt ikmali için uzun süre uçak gelmeyince tuhaf bir durum olduğunu düşündük. Önce üs komutanımızı uydu telefonuyla arayıp iletişim kurmaya çalıştık ancak iletişime geçemedik. Telefonumuza cevap vermemiş olabilir. Bir süre sonra filo komutanımız Orçun Binbaşı ile uydu telefonuyla irtibata geçtik. Yakıt ikmali için gelen uçak olmadığını söyledik. Orçun Binbaşı da dönmemiz talimatını verdi. Saat 11.00’de filoya iniş yaptık.”  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Adana Valisi Mahmut Demirtaş da 15 Temmuz akşamı başlayan ve 16 Temmuz sabaha karşı İncirlik’teki cuntacıların teslim alınmasıyla ilgili süreci şu sözlerle aktardı:  </p>
			<p class="_0">  </p>
			<p class="arayazi" xml:lang="en-GB">“Darbe girişimi gecesi Bekir Ercan V.’yi 3 kez aradım ama telefonuma çıkmadı. Sonra Emniyet Müdürü Cengiz Zeybek’ten, üssün nizamiye kapısını kuşatmalarını ve hiç kimsenin dışarıya çıkarılmamasını, karşı taraftan müdahale olması halinde de ateş etmelerini istedim. Polisler İncirlik’i kuşattıktan sonra bu kez telefonuma çıktı. ‘Yaptığınız işten haberim var. Bu sevdadan vazgeç’ dedim. İl Jandarma Asayiş Bölge Komutanlığı’ndakilerle görüşmüş ve Albay Halil Ç.’den 2 JÖH taburu istemiş.”  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="resim" xml:lang="en-GB"><span><img alt="foto93_radar_kayit.jpg" class="_idGenPageitem-84" src="image/foto93_radar_kayit_fmt.jpeg"/></span>  </p>
			<p class="resim_alyazili" xml:lang="en-GB">İncirlik’ten kalkan uçakların radar kayıtları basına yansımıştı. (Doğan Haber Ajansı, 29 Temmuz 2016)  </p>
			<p class="paragraf ParaOverride-6">  </p>
			<p class="paragraf ParaOverride-6">Cuntacıların başarısız olmasının ardından yapılan soruşturma çerçevesinde, Bekir Ercan V.’nin komutasındaki İncirlik Üssü’nde yaşananlarla ilgili çarpıcı ayrıntılar ortaya çıktı. Adana Cumhuriyet Başsavcılığı’nca, FETÖ’nün darbe girişimine ilişkin soruşturma kapsamında İncirlik 10. Tanker Üs Komutanlığı’ndan havalanarak F-16’lara yakıt ikmali yapan 3 tanker uçağına ait ortaya çıkan radar kayıtlarına göre, bu uçakların, Karadeniz Bölgesi ve Ankara üzerinde darbecilerin kullandığı F-16’lara 20’den fazla yakıt ikmali yaptığı saptandı.  </p>
			<p class="paragraf ParaOverride-6">İlk tanker uçak, 15 Temmuz’da 21.45’te üsten havalanarak 16 Temmuz sabahı 05.28’de geri döndü, bu süre zarfında Ankara ve çevresinde darbe girişiminde kullanılan F-16’lara havada yakıt doldurdu.  </p>
			<p class="paragraf ParaOverride-6">İkinci uçak da 21.50’de kalkarak 16 Temmuz 06.03’te üsse döndü. Bu sürede tanker uçağın, Afyon, Ankara ve İstanbul üzerinde uçuş yaptığı tespit edildi.  </p>
			<p class="paragraf ParaOverride-6">Üçüncü tanker uçak da 16 Temmuz 04.59’da üsten hareket etti, 10.42’de dönüş yaptı.  </p>
			<p class="paragraf ParaOverride-6">Yaklaşık 6 saatte 3 tanker uçağının Karadeniz Bölgesi ile Ankara üzerinde dolanarak darbe girişiminde kullanılan, İstanbul’da alçaktan uçuş yapan ve Ankara’da bombalamaya katılan F-16’lara yakıt ikmali yaptığı belirlendi.  </p>
			<p class="paragraf ParaOverride-6">Adana Cumhuriyet Başsavcılığı tarafından yapılan soruşturmadan sonra tutuklanan ve ardından ordudan ihraç edilen Tuğgeneral Bekir Ercan V.’nin emriyle 10’uncu Tanker Üs Komutanlığı’ndan kalkan tanker uçaklarının, yakıt ikmali yaptıkları F-16’ların havada kalma sürelerini artırarak, darbe girişimi etkinliğini artırmayı amaçladıkları öğrenildi.  </p>
			<p class="paragraf ParaOverride-6">İstanbul’da uçan F-16’lara Afyon üzerinde, Ankara’dakilere ise Akıncılar Üssü civarında yakıt ikmali yaptıkları belirlenirken, Türkiye’de sadece Adana’daki İncirlik Hava Üssü’nde bulunan 7 tanker uçağından 4’ünü darbe girişimi için hazırladıkları, bu uçaklardan 3’ünün havalandığı, 1’inin ise kalkış için hazırda bekletildiği öğrenildi. Ayrıca darbe girişimi günü, 1 tanker uçağının bakımda olduğu saptanırken, böylelikle sadece 2 tanker uçağını darbe girişimi için kullanmadıkları tespit edildi.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Bu kadar bilgiye rağmen, Bekir Ercan V. savcılıkta kendisini şu sözlerle savunuyordu:  </p>
			<p class="_0">  </p>
			<p class="arayazi" xml:lang="en-GB">“Ben, tanker uçaklarının yüzde 80’ini her gün uçuşa hazır hale getirmekle sorumluyum. Her hafta sonu 2 tanker uçağı kalkış yapar. Darbe girişiminden 2 saat önce uçuşlar yapıldı. Bu bilgi Genelkurmay’dan da teyit ettirilebilir. Ayrıca, benim görevim, tanker uçaklarının kalkışıyla ilgilidir. Havalandıktan sonra sorumluluk bende değildir. Tüm sorumluluk Hava Kuvvetleri’ne aittir. Havadayken tüm talimatları inene kadar kendileri verir.”  </p>
			<p class="_0">  </p>
			<p class="paragraf ParaOverride-6">“Tanker uçaklarını, 16 Temmuz sabahı F-16’lara yakıt nakli için neden kaldırdınız?” sorusuna Bekir Ercan V., “Darbe girişimi yapan uçaklar her yeri bombalıyordu. Bu uçakları engellemek için havalanan F-16’lara yakıt nakli için kaldırıldı” cevabını vermişti.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-132-backlink" id="footnote-225-132">132</a>. Doğan Haber Ajansı, 19 Temmuz 2016</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-133-backlink" id="footnote-225-133">133</a>. New York Times, 17 Temmuz 2016</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-134-backlink" id="footnote-225-134">134</a>. Akbulut 04.00’te uyandırıldıklarını belirtiyor. Radar kayıtlarında Akbulut’un bulunduğu uçağın kalkış saati 04.59 olarak gözüküyor.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-135-backlink" id="footnote-225-135">135</a>. Radar kayıtlarında bu uçağın üsse dönüş saati olarak 10.42 gözüküyor.</p>
				</div>
			</div>
		</div>
	</body>
</html>