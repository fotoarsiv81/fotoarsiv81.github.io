<html xmlns="http://www.w3.org/1999/xhtml">
	<head>
		<title>1-36</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-35" xml:lang="en-GB">Saat 02.00, Ankara Emniyet Müdürlüğü  </p>
			<p class="paragraf ParaOverride-6">Saat 21.30 sıralarında “Genelkurmay kavşağından silah sesleri geliyor” bilgisi gelince Ankara Emniyet Müdürü Mahmut Karaaslan hemen ekipleri bölgeye sevk etti. Hem bölgedeki ekipler hem de sonradan giden ekipler bölgeye intikal edince seslerin Genelkurmay’ın içinden geldiğini fark ettiler. Bu bilgi kendisine ulaşınca Karaaslan hemen Genelkurmay Başkanlığı’na gitti. Yetkililere ulaşmaya çalıştı. Kendisine “Tatbikat oluyor”, “Cinnet getiren bir yüzbaşı bir yarbayı vurdu” türünden yanıtlar veriliyordu. Tecrübeli bir polis olan Karaaslan ikna olmamıştı. Ancak anlam da veremiyordu. Ne olduğunu anlamaya çalışıyordu. Anormal bir şey olduğu belliydi. Hemen ekipleri karargâhın etrafında konuşlandırdı. Ayrıca valiyi de bilgilendirdi. Yaklaşık yarım saat sonra uçakların da alçak uçuşa başlaması, “Darbe olabilir” kanaati oluşturdu. Bu kanaatini hemen Ankara Valisi ve Emniyet Genel Müdürü ile paylaştı. Emniyet Genel Müdürü’nün talimatıyla Genel Müdürlük’te toplantıya gitti. Toplantıda bu kanaatleri kesinleşmişti. Bir kalkışma vardı ve buna karşı tüm emniyet birimleri teyakkuza geçirilmişti. Karaaslan da polislere “Yolda gördüğünüz askerler, sizleri durdurmaya kalkarsa uyarı yapın, gerekirse ateşle karşılık verin” talimatı verdi.  </p>
			<p class="paragraf ParaOverride-6">Toplantıda emniyete yönelik saldırı olabileceği ihtimali üzerinde de duruldu. Bu çerçevede emniyete ait binalara darbecilerin girememesi için gerekli hazırlıkların yapılması ve her şart altında bu binaların savunulması kararı alındı. Karaaslan ayrıca polislere kendisi dışında verilecek hiçbir emrin yerine getirilmemesi talimatını verdi.  </p>
			<p class="paragraf ParaOverride-6">  </p>
			<p class="resim" xml:lang="en-GB"><span><img alt="foto45_mahmut_karaaslan.jpg" class="_idGenPageitem-46" src="image/foto45_mahmut_karaaslan_fmt.jpeg"/></span>  </p>
			<p class="resim_alyazili" xml:lang="en-GB">Ankara Emniyet Müdürü Mahmut Karaaslan  </p>
			<p class="paragraf ParaOverride-6">  </p>
			<p class="paragraf ParaOverride-6">Ankara polisinin bu kararlar çerçevesinde darbecilere karşı büyük bir direnişe geçmesi, cuntacıları şaşırtmıştı. İlk adımdan itibaren polise yönelen saldırıları şiddetlenmeye başladı. Gölbaşı’ndaki Özel Harekât Daire Başkanlığı ile Havacılık Dairesi de darbeciler tarafından vurulmuştu. Saldırıyı yapan pilotlardan Yarbay Mustafa A., Özel Harekât’a yapılan saldırıyı şu sözlerle anlatmıştı:  </p>
			<p class="_0">  </p>
			<p class="arayazi" xml:lang="en-GB">“Tümgeneral Hakan E. odama geldi. Teröristle mücadele harekâtı olacağını söyledi ve uçaklara mühimmat yüklememi emretti. Akşam ise Albay Ahmet Ö. darbe yapılacağını bildirdi. Gölbaşı Özel Harekât binasında uçuş yapacağımı ve bir hareketlilik halinde de müdahale etmemi söyledi.  </p>
			<p class="arayazi" xml:lang="en-GB">Saat 22.00 civarında diğer pilotlarla birlikte 141. Filo’ya gittik. Uçuş kıyafetlerimi giydim. Benim uçağımda Ekrem A., arkasında da ben vardım. İkinci uçakta 1. Pilot Üsteğmen Çetin K., 2. Pilot Yüzbaşı Ertan K. vardı. Benim uçağımda bulunan hedefleme kod adlı sistemi bilmediğimden, 1. Pilot Ekrem A. uçağa bindi. 22.45-23.00 gibi kalkıp Gölbaşı’nda beklemeye başladık. Bu uçuşun bir uçuş planlaması olmadığından ‘Aslan-1’ olarak çağrı adını verdiler.  </p>
			<p class="arayazi" xml:lang="en-GB">Gölbaşı Özel Harekât Bölgesi’nde bir saat bekledik, herhangi bir hareket olmadı. Bir saatin sonunda helikopter hangarından iki helikopter çıktığını gördük. Bunun üzerine atış yapmaya karar verdim. Birinci uçak helikopteri lazerle işaretledi, ikinci uçak bombalama yaptı. Burada sadece bir bomba fırlattık, onu da helikopter pistine attık. Yakıtımızın azalması sebebiyle bölgeden ayrıldık.”  </p>
			<p class="_0">  </p>
			<p class="paragraf ParaOverride-6">Ancak polise yönelik saldırılar bitmemişti. Karaaslan da müdürü bulunduğu Ankara Emniyet Müdürlüğü’ne bu şiddette saldırı bekliyor muydu bilinmez ancak hedef olacaklarını tahmin ediyordu.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Kalkışmayla birlikte Ankara Emniyet Müdürlüğü’ne koşanlardan biri de Şube Müdürü Fatih Eryılmaz’dı. Eryılmaz, yıllarca emniyet içindeki FETÖ’cü yapılanmanın hedefinde yer almıştı. Görevden bile alınmıştı. Bu sırada hukuk okuyarak avukat olmuş, hukuk mücadelesini kazanarak da emniyete geri dönmüştü. Emniyet içindeki FETÖ’cü yapılanmanın tasfiyesiyle beraber hak ettiği görevine geri dönmüştü. İşte o gece de ilk hareketlilik başlayınca bunun yaklaşık bir yıldır öngörüsünde bulunduğu “FETÖ’cü darbe girişimi” olduğunu tahmin etti. Uçaklar alçak uçuş yaparken evdeydi:  </p>
			<p class="_0">  </p>
			<p class="arayazi" xml:lang="en-GB">“Uçaklar uçuşa başlayınca durumu anladım. Psikolojik bir hazırlığım vardı. Hemen Ankara ve İstanbul’daki devre arkadaşlarımla görüştüm. İttifakla beklediğimiz hareket olduğunu saptadık. Ancak bunun farklı bir adla yapılabileceğini tahmin ediyorduk. Çünkü karşımızdaki yapı hiçbir zaman kendi üzerinden ateş etmez. Hep başkaları üzerinden ateş eder. Zaten kendi aramızda Kemalist görünümlü Gülenist darbe diye tarif ediyorduk. Zaten gerekli hazırlığımı yapmıştım. Silahım, şarjörlerim, yedek şarjörlerimi aldım ve eşim ve çocuklarımla vedalaştım. O sırada İl Emniyet Müdürü’müzün mesajı da geldi. Hazırlığımı yaptığım için hemen çıktım ve Ankara Emniyet Müdürlüğü’ne çok çabuk ulaştım.”  </p>
			<p class="_0">  </p>
			<p class="paragraf ParaOverride-6">Eryılmaz müdürlüğe geldiğinde darbecilerin ana nizamiyeyi zırhlı araçlar ve tanklarla kapattığını gördü. Kendi aralarında “Trafik Kapısı” dedikleri yandaki girişten içeri giren Eryılmaz, sonrasını da NTV’den Murat Barış Koralp’e şu sözlerle aktarıyordu:  </p>
			<p class="_0">  </p>
			<p class="arayazi" xml:lang="en-GB">“Kargaşa vardı. Tam toplanma yoktu. Emir-komutamız tam net değildi. Karartma yapıldığı için arkadaşlarla birbirimizi tam göremiyorduk. Bu emir-komutayı sorarken içeride maalesef halen durumu anlayamamış arkadaşların psikolojisini bozacak, sanki sureti haktan gözüküp de mutedil bir çağrı yapanlar olduğunu görünce ben kendimi kaybettim. İçimizde sanırım bu örgüte mensup olduğunu düşündüğüm kişiler ‘Asker bizim askerimiz, kimse silahını çıkarmasın’ diyorlardı. Maalesef bizim üniformamızı giyen teröristlerdi onlar. O durumu hemen toparlamam gerekiyordu. Tanıdığım birkaç memur arkadaşı toplayıp çağrı yaptık. Bu çağrı üzerine başka arkadaşlar da geldi ve kol kola girdik. Kol kola girmemizin amacı da şuydu: Karşımızda tanklar ve ağır silahlar var. Tabancayla bir şey yapamayız. Ancak tam bir toplanma olup, emir-komutamız şekillenene kadar bunları oyalamamız gerekiyordu.”  </p>
			<p class="resim" xml:lang="en-GB"><span><img alt="foto46_fatih_eryilmaz.jpg" class="_idGenPageitem-47" src="image/foto46_fatih_eryilmaz_fmt.jpeg"/></span>  </p>
			<p class="resim_alyazili" xml:lang="en-GB">Şube Müdürü Fatih Eryılmaz’ı yakınları, sevenleri hastanede yalnız bırakmadı. Eryılmaz yaklaşık 1,5 ay tedavi gördükten sonra taburcu oldu.  </p>
			<p class="paragraf ParaOverride-6">  </p>
			<p class="paragraf ParaOverride-6">13 yaşında girdiği Polis Koleji’nden itibaren bu yapıyı tanıdığı için onları çok iyi tanıyordu. Analizlerinde yanılmamıştı. Ama bu defa “Yine yanılmadım ama eksik analiz yaptım” diyordu Eryılmaz:  </p>
			<p class="_0">  </p>
			<p class="arayazi" xml:lang="en-GB">“Memur arkadaşlarım kol kola girdiklerinde silahlarını bellerine koyacak, etten duvar örerek geçmelerini engelleyecektik. Devletin 50-100 polisini ezip geçemeyeceklerini değerlendirdim. Çünkü bu örgüt her zaman için vitrinine hoşgörü, diyalog koyan bir örgüttü. Aslında biz gerçek yüzlerini, zalimliklerini çok iyi biliyorduk. Ancak 40 yıllık taktikleri bu zulmü her zaman dört duvar arasında yapıyorlardı. Dışarıda, vitrinde hep kamuoyunu kazanma üzerine taktik geliştirmişlerdi. Bu yüzden kol kola girerek önlerine çıkarsak ateş etmeyeceklerini düşündük.”  </p>
			<p class="_0">  </p>
			<p class="paragraf ParaOverride-6">Kendi ifadesiyle eksik analiz etmişti. Kol kola giren polisler darbecilere yaklaşmaya başlamıştı. Tam karşılarında karanlıkta gördükleri 3 tane Zırhlı Personel Taşıyıcı ile 1 tane tanktı. Emniyet Müdürlüğü’nün önündeki yolu bu araçlarla kapatan darbeciler de polislere ve vatandaşlara bakıyorlardı. Eryılmaz anlatmaya devam ediyor:  </p>
			<p class="_0">  </p>
			<p class="arayazi" xml:lang="en-GB">“Telsizden sürekli İl Emniyet Müdürü’müzün talimatları geliyordu. Kanunsuz olduğunu vurguluyor ve her yapılana misliyle karşılık verilmesini emrediyordu. Benim de amacım bir tane sorumlusunu bulup yapılanın kanunsuz olduğunu söylemek, biraz konuşmak, oyalamaktı. Yaklaşmaya başladık. Yaklaşık 20-25 metre kalmıştı aramızda. Birdenbire Zırhlı Personel Taşıyıcı’ların üzerinden üzerimize ateş kusmaya başladılar. Hiç konuşamadık. Arkamda bir arkadaş düşmüş. Onu fark edemedim. Yanımda bir arkadaş ‘Yandım!’ diyerek düşünce fark ettim. Ona eğilirken benim de yaralandığımı fark ettim. Koşarak kendimi geride duran zırhlı aracımızın arkasına attım. Bu sırada tarama devam ediyordu.”  </p>
			<p class="_0">  </p>
			<p class="paragraf ParaOverride-6">Yıllarca çalıştığı için mermi yaralanmalarını biliyordu. Elini sırtına attığında parmakları yarı yarıya vücudunun içine girdi. Yarası çok büyüktü:  </p>
			<p class="_0">  </p>
			<p class="arayazi" xml:lang="en-GB">“Aklınızdan bir sürü şey geçiyor. Yolumuz buraya kadarmış. Ama vazifemizi yaptık. Köprü üstüne doğru gittiğimde bir vatandaş durdurdu beni. Tanımıyordum kendisini. ‘Ağabey ne oldu?’ dedi. Ben de ‘Polisim yaralandım’ dedim. Sanki yıllardır tanışıyormuşuz gibi otomatik olarak arabasının arka kapısını açtı. Ben yattım. Nasıl tampon yapılacağını tarif ettim. Hemen yaptı. Bindi araca ve beni Numune Hastanesi’ne götürdü. Orada doktorların müdahalesi başladı.”  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Artık Ankara Emniyet Müdürlüğü’nün önü mahşer yerini andırır olaylara sahne oldu. Darbeciler sadece zırhlılardan değil, helikopterlerden ve uçaklardan ölüm kusmaya başladılar. O gece aklın, mantığın almayacağı şeyler oluyordu. Helikopterler, sanki bir terör kampına operasyon yapar gibi Türkiye Cumhuriyeti’nin başkentinde, Emniyet Müdürlüğü’ne saldırıyordu. Ve uçaklar/jetler... Ankara Emniyet Müdürlüğü’ne ilk bomba 00.56’da atıldı. Büyük bir gürültüyle arka cephesinden vurulmuştu müdürlük.  </p>
			<p class="paragraf ParaOverride-6">Saldırı ve darbecilere karşı mücadele sürüyordu. Bu sırada sayısı azımsanmayacak derecede vatandaş da müdürlüğün önüne gelmiş, darbecilere karşı polislerle omuz omuza mücadele sürdürüyordu. İlk uçak saldırısının tam 12 dakika sonrasında, yani saatler 01.08’i gösterirken, müdürlük nizamiyesinin hemen yanında bulunan yemekhane bölümüne ikinci bomba büyük şiddetle düştü. Ancak bombanın düştüğü yerde, büyük şans eseri kimse yoktu. Bu nedenle can kaybı yaşanmadı.  </p>
			<p class="paragraf ParaOverride-6">Mahmut Karaaslan, “Bu bombayı, ilk bombadan sonra arkadaşlarımızın buraya saklanabileceğini düşünerek attılar” diyordu. Ama hedeflerine ulaşamamışlardı.  </p>
			<p class="paragraf ParaOverride-6">  </p>
			<p class="resim" xml:lang="en-GB"><span><img alt="foto47_ankara_emniyet.jpg" class="_idGenPageitem-48" src="image/foto47_ankara_emniyet_fmt.jpeg"/></span>  </p>
			<p class="resim_alyazili" xml:lang="en-GB">Ankara Emniyet Müdürlüğü binası saldırılar sonrasında bu hale geldi.  </p>
			<p class="paragraf ParaOverride-6">  </p>
			<p class="paragraf ParaOverride-6">Oysa Özel Harekât’a, Ankara Emniyeti’ne, TÜRKSAT’a ve son olarak Meclis’e bomba yağdıran FETÖ’cü pilotlar veya onların arkadaşları, Türkiye’nin PKK terör örgütüne karşı mücadelesine köstek olmak için ellerinden geleni yapmıştı. Beraber yazdığımız ilk kitabımızı okuyanlar hatırlayacaktır. “Komutanın talimatı: PKK hedeflerini güncelleyin” ara başlığı altında şu bilgiyi paylaşmıştık:<span class="dip"><a class="_idFootnoteLink" href="#footnote-225-98" id="footnote-225-98-backlink">98</a></span><span class="CharOverride-7">  </span></p>
			<p class="paragraf ParaOverride-6">“Buradaki kritik bir soru da şudur: Hedefler nasıl tespit edilmişti? Normalde bu tip hedefler ya havadan ya da yer unsurları tarafından tespit edilir. Burada ilginç bir bilgiyi de aktarmakta fayda var. Bu operasyonlar başlamadan önce ismi bizde saklı bir komutan faaliyetlerde kullanılacak olan hedef listelerini ilgili birimlerden ister. Önüne konulan hedefler sınırlı sayıdadır. Komutan bu hedeflerin ne kadar süre önce tespit edildiğini sorduğunda aldığı yanıttan da çok fazla hoşlanmaz. Çünkü hedeflerin tespit edildiği tarih biraz eskidir. Ekibine döner ve ‘Size süre veriyorum. Bana bölgedeki bütün hedefleri çıkaracaksınız’ diye talimat verir.”  </p>
			<p class="paragraf ParaOverride-6">O komutanın kim olduğunu kitabımızda yazmamıştık. Ancak gerek gördüğümüz için şimdi açıklıyoruz: O talimatı veren komutan o dönemin Genelkurmay 2’nci Başkanı Orgeneral Yaşar Güler’di. Orada aktarmıştık. Hedef listeleri eskiydi ve bu hedeflere göre PKK’ya yapılacak hava operasyonları sınırlı sayıda kalacaktı. Ancak Yaşar Paşa bu duruma müdahale etti ve hedeflerin güncellenmesini sağladı. Bu hedef kıymetlendirmeyi yapanların başında, 15 Temmuz’da karşımıza darbeci olarak çıkan isimler vardı. Bir komutanın dikkati olmasa o gün PKK’yı büyük darbeden kurtaracak olan ihmalkârlığa imza atanlar, 15 Temmuz gecesi Ankara Emniyet Müdürlüğü’ne ve orada bulunan vatandaşlara ölüm kusuyordu.  </p>
			<p class="paragraf ParaOverride-6">Mücadele sabaha kadar sürdü. Ancak öyle bir karar alınmıştı ki, orada bütün dengeleri değiştirdi. Polis, vatandaşlarla birlikte emniyetin içerisine girdi. Darbeciler o kadar sinirliydi ki, hedeflerine ulaşamamışlar ve bu direnişi gördükçe karşı çıkıyorlardı. Sala verilmeye devam ediyordu. Telefonla diğer cuntacılara şunu söylüyorlardı: “Hava desteği hava desteği. TOMA’larla yolu kesmişler.”  </p>
			<p class="paragraf ParaOverride-6">Gözleri dönmüştü ama başaramayacaklardı.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-98-backlink" id="footnote-225-98">98</a>. Mete Yarar-Ceyhun Bozkurt, <span class="CharOverride-4">Bu Delileri Bir Araya Getirmeyecektiniz</span>, Destek Yayınları, Mayıs 2016, s. 162</p>
				</div>
			</div>
		</div>
	</body>
</html>