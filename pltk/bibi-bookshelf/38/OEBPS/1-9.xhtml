<html xmlns="http://www.w3.org/1999/xhtml">
	<head>
		<title>1-9</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-7" xml:lang="en-GB">Saat 21.00, Şırnak Çakırsöğüt Tugayı  </p>
			<p class="paragraf ParaOverride-6">Darbe girişimi ile ilgili zaman zaman birçok detay anlatmaya çalışıyoruz. Göz önünde olan üç tane nokta vardı: Ankara, İstanbul ve Marmaris. Bu üçünde yaşananların açıkçası o günü belirlediğini düşünüyoruz. En çok şehidi verdiğimiz yerler de bu üç merkezdi. Bu merkezlerde yapılan önleme harekâtları saatler sonra başarılı olmuş ve darbeciler etkisiz hale getirilmişti. Ama Türkiye’nin her tarafında bu ve buna benzer önleme harekâtları gerçekleştirildi.  </p>
			<p class="paragraf ParaOverride-6">Eğer o önleme harekâtları olmasaydı, bugün çok sayıda şehitten bahsediyorduk...  </p>
			<p class="paragraf ParaOverride-6">Eğer o önleme harekâtları olmasaydı, bugün bile çatışma ortamından söz ediyor olabilirdik...  </p>
			<p class="paragraf ParaOverride-6">Eğer o önleme harekâtları olmasaydı, açık söyleyelim, bizim bu kitabı yazma fırsatımız olmayabilirdi.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Nakliye uçaklarına uçuş izni verilmesi o akşam darbecilere karşı verilecek mücadelede bütün dengeleri olumsuz anlamda değiştirecek nitelikteydi. O akşam İstanbul, Ankara ve belki İzmir için Güneydoğu’dan kaydırılması düşünülen birlik miktarı, özel birlikler dahil olmak üzere yaklaşık 5 bin kişiydi. Bu 5 bin kişi normal er değil, şehir içi çatışmalarda uzmanlaşmış, özel unsurlar ve komandolardı. Polis teşkilatının Ankara’ya cuntaya karşı önleme için kaydırabileceği personel sayısı ise sadece Özel Harekâtçılardan oluşan 1500 civarındaki personeldi.  </p>
			<p class="paragraf ParaOverride-6">Başlangıç itibariyle darbecilerin Güneydoğu’dan göndereceği bu 5 bin kişilik kuvvetin Ankara ve İstanbul’a kaydırılmış olmasının sonuçlarını tahmin etmek bile insanı çok korkutuyor. Güneydoğu’nun zorlu terör mücadelesinde tecrübe kazanmış, şehir içi çatışmalarda uzmanlaşmış bu seçkin personelin içindeki cuntacıların sevkıyatının gerçekleşmesi durumunda, açıkçası bugün karşılaştığımız ve çok da üzüldüğümüz manzaraların katbekat daha fazlasıyla karşılaşma ihtimalimiz yüksekti.  </p>
			<p class="paragraf ParaOverride-6">Güneydoğu’dan yapılması planlanan bu sevkıyatın, hepimizin unuttuğu ve çok çok önemli bir başka yönü daha var: Amed kantonu girişimi... Basına çok da fazla yansımayan ancak Türkiye’de adeta fay hatlarını harekete geçirecek bu planın, 15 Temmuz darbe girişimi çerçevesinde ele alınması gerekiyor.  </p>
			<p class="paragraf ParaOverride-6">Evet, Suriye’de kurulan üç kantonun arkasından darbe gecesi, yani 15 Temmuz’u 16 Temmuz’a bağlayan gece Türkiye’de bir toprak parçası muhtemelen bizim egemenliğimizden çıkacaktı. Bölgedeki birliklerdeki personelin birliği terk etmesi sonucu büyük bir zafiyet doğacak ve Suriye ile Irak topraklarından Türkiye’ye sızacak olan PKK terör örgütü mensuplarıyla FETÖ’cüler işbirliği yapacak ve kışlaları işgal edeceklerdi. Bölgede bulunan ağır silahlar, tanklar ve hatta ana jet üs komutanlıklarında bulunan uçaklar ele geçirilecekti. Bu sırada bizler ise büyükşehirlerde yaşanacak iç çatışmalarla, Türkiye’nin en elit birliklerindeki personeli birbirlerine vurdurarak şehit olmalarını izleyecektik. Zaten sürekli gündeme getirilen üst aklın belki de en büyük projesi bu aktardığımız konu olacaktı: O gece elit birliklerin birbirlerini yok etmesi ve Türkiye’de bir içsavaş görüntüsünün ortaya çıkması. Bu bölünme planının gerçekleşmemesi için kimisi ilahi adalet diyecek, kimisi başka tanım yapacak. Ancak o gün bu kadar çok rastlantı, arka arkaya gelemeyecek dediğimiz birçok olay ve birçok da kahramanlık yaşandı ve bu plan hayata geçmedi.  </p>
			<p class="paragraf ParaOverride-6">Bu kitabın içerisinde bazı olayları anlatırken tabii ki bazı tugaylardan ve tugayların içerisinde tutuklanan personelden değil, bu tugayların, birliklerin başındaki insanlardan bahsediyoruz. Yani Çakırsöğüt Tugayı’nı anlatırken içerisindeki bütün personelin durumunu bizim değil, savcıların ulaştığı bilgiler ve hâkimlerin kararı belirleyecek. Ama bu personelin başındaki kişinin bir cuntacı olduğu ve cuntada ne görev yapacağı apaçık ortaya çıkmışken onun üzerinden maalesef tugayın durumunu da okumak durumunda kalıyoruz.  </p>
			<p class="paragraf ParaOverride-6">Şırnak, Türkiye ortalamasına bakıldığında küçük bir kentimiz olarak bilinir. Ancak içinde barındırdığı askeri birliklerin büyüklüğü, şehrin büyüklüğüyle ters orantılıdır. Bu ilimizdeki birlikler, operasyonel gücü nedeniyle çok önem taşımaktadır. Bu örneğe Hakkâri ve Van’ı da dahil edebilirsiniz. Türkiye’nin en elit ve operasyonel anlamda birlikleri bu bölgelerde bulunmakta. Çünkü PKK diye bir tehdit var ve bu birlikler de PKK terör örgütüyle mücadele etmek için bu illerimizde bulunuyor. Çakırsöğüt’teki tugay da bu birliklerden bir tanesi. Geçmişte, gerek Şırnak kırsalında yapılan operasyonlarda gerek şehir merkezlerindeki barikatların temizlenmesi sırasında görev alan en önemli birliklerdendi.  </p>
			<p class="paragraf ParaOverride-6">Çakırsöğüt Tugayı, Şırnak’ın kuzeyindeki Çakırsöğüt’ün isminden adını alan 1. Jandarma Tugay Komutanlığı’nın ismi olarak biliniyor. Geçmişten bu yana terörle mücadelede gösterdiği başarıyla Türkiye’nin önde gelen elit birliklerinden biri olma özelliğiyle efsaneler arasında yerini almıştır. Bu nedenle buradaki bir hareketlilik, tüm Türkiye’yi ilgilendirir. O gece de böyle olmuştu.  </p>
			<p class="paragraf ParaOverride-6">Aslında hareketlilik 15 Temmuz gündüz saatlerinde başlamıştı. O gün, terörle mücadele kapsamında sürekli operasyonlara katılan tugaydaki komandoların dış dünyayla bağlantısının kesilmesi için cep telefonları toplanmış ve TV yayınları kesilmişti. Bir nevi ilerleyen satırlarda ayrıntılı aktaracağımız gibi Özel Kuvvetler’deki tecrit durumunun benzeri bir uygulama yapılıyordu. Saatler 21.00’i gösterdiğinde Tugay Komutanı Tuğgeneral Ali Osman G. askerlere “harekâta hazır biçimde toplanması” emrini vermişti. Ali Osman G.’nin cuntacılarla birlikte hareket ettiği iddia ediliyordu. Bu emri verdikten kısa bir süre sonra yaklaşık 300 komandonun bulunduğu iki taburu yanına alarak, kışladan çıkarak Cizre’ye doğru hareket etmeye başladı. Bu hareketlenme Şırnak’taki merkezi idare tarafından tespit edilmişti. Kendisini arayan vali ve diğer mülki amirlerin telefonlarına da yanıt vermiyordu. Bu hareketlilik hayra alamet değildi. Emniyet Müdürü Celal Sel, kentteki tüm polisler için ivedi görev çağrısı yapmış, çelik yeleklerin giyilmesi talimatını vermişti. Bu nedenle Çakırsöğüt Tugayı’ndan çıkan birkaç araçla valilik ve emniyet müdürlüğü önüne gelen askerler, alınan önlemler nedeniyle ilk başta geri dönmek zorunda kaldı.  </p>
			<p class="paragraf ParaOverride-6">Bu sırada Ali Osman G. de yanında bulundurduğu iki tabur uzman personelden birlik ve ağır silahlarla beraber Cizre’ye doğru yola çıkmıştı. Hedefi İdil yolu üzerindeki havalimanı, amacı da komutası altındaki gücü Hava Kuvvetleri’ne ait ağır nakliye uçakları vasıtasıyla darbecilere takviye kuvvet olarak Ankara’ya taşımaktı.  </p>
			<p class="_0">  </p>
			<p class="paragraf ParaOverride-6">Harekâtın engellenmesi adına hemen harekete geçildi. Darbeciler bir taraftan darbecilere destek olmak için komandoların Ankara’ya sevkini planlarken öbür yandan Şırnak’ta kontrol ele geçirmeye çalışıyordu. Özetle Ankara’nın güvenliği Şırnak’ın güvenliğinden geçer hale gelmişti.  </p>
			<p class="paragraf ParaOverride-6">Peki ne oldu da bu olay gerçekleştirilemedi?  </p>
			<p class="paragraf ParaOverride-6">Bu işteki belki en önemli pay, Şırnak’taki emniyet birimlerinin kabiliyetlerinden kaynaklanıyordu. Özellikle barikatlar sonrası Şırnak’taki emniyet personeli mevcudu ciddi anlamda artırılmıştı. Ayrıca ağır silah ve Kobra tipi zırhlı personel taşıyıcılar anlamında da güçlü konuma gelmişlerdi. Ama ne olursa olsun Şırnak’taki aktardığımız askeri birlikler karşısında başarılı olmaları için çok üstün çaba göstermeleri gerekiyordu. Ellerindeki malzeme kısıtlıydı. Şırnak Tümeni hem helikopter hem de taarruz tipi helikopter anlamında bölgenin en kuvvetli birliklerinden bir tanesiydi. Emniyet Müdürlüğü’nün de içinde olduğu birimler tarafından Cizre Emniyet Müdürü’ne bilgi verildi. “Ne yapılırsa yapılsın bu araçların İdil’e ulaşması mümkün kılınmasın” dendi. Geçmişte, “Şahit Olun” programı sırasında tanıştığımız ve gerçekten de vatansever olduğuna şahitlik edebileceğimiz Emniyet Müdürü bütün polislerle etten duvar örerek, cuntacıların hemen emniyet müdürlüğünün önünden geçeceği bölgeye yığdı. Bulabildikleri bütün vasıtalarla yolu kapatmaya çalıştılar.  </p>
			<p class="paragraf ParaOverride-6">Ne yaparlarsa yapsınlar bu barikatların, tank ve diğer askeri araçları durdurması mümkün değildi. Onları durduracak tek bir barikat vardı; o da 200 polisle kurmuş oldukları insan barikatı. Bu barikat sayesinde darbeciler öbür yana geçemeyeceklerdi. Ve orada polislerine telsizle çağrı yaptı. Geri adım atılmayacağının altını çizdi.  </p>
			<p class="paragraf ParaOverride-6">  </p>
			<p class="resim" xml:lang="en-GB"><span><img alt="foto10_cizre.jpg" class="_idGenPageitem-13" src="image/foto10_cizre_fmt.jpeg"/></span>  </p>
			<p class="resim_alyazili" xml:lang="en-GB">Cizre’de tarihler 16 Temmuz’a geçildiği dakikalarda polis askeri araçların önüne adeta etten duvar örüyor. Kamera görüntülerinde, sol tarafta bir avuç emniyet mensubu görülürken, karşılarında araçlarda darbecilerin komuta ettiği askerler yer alıyor.  </p>
			<p class="paragraf ParaOverride-6">Sonunda Çakırsöğüt Tugayı elindeki silah ve malzemelerle ve Kobra aracının içindeki Tugay Komutanı’yla beraber barikata dayandı. Tugay Komutanı, barikatın açılması için ısrarla konuşmaya başladı. Ama polislerden bir teki bile geri adım atmadı.  </p>
			<p class="paragraf ParaOverride-6">Bu görüşmeler saatlerce sürdü ve bu sırada açıkçası yavaş yavaş tablo değişmeye başlamıştı. Türkiye’nin her tarafından direnç başlarken yine aynı şekilde birlikler, Genelkurmay Karargâhı’nın komutası dışında gerçekleşen bu darbeye direnç gösteriyorlardı. Zamanın ilerlemesiyle beraber Tugay Komutanı da önünde bulunan bütün araçları alarak tekrar kendi tugayına gitmek yerine Şırnak’taki tümen karargâhına yöneldi.  </p>
			<p class="paragraf ParaOverride-6">Bu kişilerin Şırnak merkezine sokulmaması gerekiyordu. Şırnak merkezde bulunan TEM ve Özel Harekât polisleri kendi aralarında ne yapabileceklerini konuşuyordu. Ellerindeki en ağır silahlar LAV silahları ve roketatarlardı. Peki şimdi ne olacaktı? Bu gelen birliğin Şırnak’ın merkezine girmesini nasıl engelleyeceklerdi?  </p>
			<p class="paragraf ParaOverride-6">Darbecilerin Şırnak Valilik Konağı’nı kuşattıklarını öğrenmişlerdi. TEM’deki polisler ve Özel Harekâtçılar önce konaktaki kuşatmayı yarmak için bir operasyon düzenlediler ve başardılar.  </p>
			<p class="paragraf ParaOverride-6">Sonrasında ise Ali Osman G. öncülüğündeki askerlerin Şırnak merkeze ilerlediği haberi ulaştı. TEM Müdürü, emrindeki bütün personelin toplanması talimatını vermişti. Emrindeki bütün personeli topladı. Talimatını verdi. Ne yapacaklar edecekler ama darbecileri ve onların emrindeki askerleri Şırnak’a sokmayacaklardı. Polislere, sırt çantalarını hazırlamaları talimatı verdi. Sırt çantalarının içinde silahlar, mühimmat, yiyecek vs. bulunacaktı. Uzun bir gece olacaktı ve hazırlıklarının tam olması gerekiyordu.  </p>
			<p class="paragraf ParaOverride-6">Cuntacıların geçeceği güzergâha doğru hareket ettiler. Bu bölgede, kısa bir süre önce PKK terör örgütüne karşı mücadele vermişlerdi ve bölgeyi çok iyi biliyorlardı. Müdürün talimatıyla bir dönem mücadele edip, arkasını temizledikleri barikatların arkasına yerleştiler. Bu an trajikti. Karşısındakiler, bir dönem güvendikleri ve hiçbir şeyden haberi olmayan askerler ve onlara komuta eden cuntacılardı. Esas hedefleri de onlardı. Mehmetçikle ve bir harekât olduğunu düşünen komandolarla sorunları yoktu. Ama cuntacıları etkisiz hale getirmeyi kafalarına koymuşlardı. Cuntacılarla savaşa hazırlardı.  </p>
			<p class="paragraf ParaOverride-6">Müdürün taktiği belliydi. Yaklaşık 300 kişilik personeli onar kişilik gruplar halinde belli bölgelere dağıttı. Kendi yanında yaklaşık 20-30 kişilik grup bıraktı. Bu grup içinde LAV silahı ve Kanas kullanan uzmanlar vardı. Bunları cuntacıların geçeceği yolun belli noktalarına yerleştirdi. Özellikle Kanas kullanan polislerin pozisyonunu tek tek belirledi. Herkes yerini almıştı. Müdürün ne yapacağını da merakla bekliyorlardı. Yavaşça ilerledi. Yolun ortasında durdu ve beklemeye başladı. Cuntacılar tam karşısından gelecekti. Kısa bir süre sonra başta Kobra araçları olmak üzere askeri araçlarla askerler gözüktü. Müdür tek bir harekette bulunmuyordu. Çekilmesini beklediler. Kobra aracı ilerledi, ilerledi ve gelip müdürün ayağının dibinde durdu. Herkes merakla ne olacağını bekliyordu. Kafasındaki plan hazırdı ve bütün adamlarını buna göre yerleştirecekti. Askerlerle problemi yoktu. Tam tersine cuntacı general Ali Osman G. dahil olmak üzere herkesi, mermi atmadan teslim almak istiyordu. Cuntacı generalin araçtan çıkmasını sağlayacaktı. Aynen planladığı gibi oldu. Geri adım atmayınca Ali Osman G. araçtan inmek zorunda kaldı. Kendisine meydan okuyan ve sandalyede yalnız başına oturan adama baktı, ilerledi ve yolun ortasından çekilmesini istedi. Ancak Müdür cuntacılara karşı geri adım atacak karakterde biri değildi. Kalkmadı da. Tartışmaya başladılar. Tartışmayı bitiren sözü Müdür söyledi: “Şu an bulunduğun yeri gören çok sayıda keskin nişancı arkadaşım, silahını sana doğrultmuş, kırmızı noktaları üzerine sabitlemiş, benim vereceğim işareti bekliyorlar. Teslim olmadığın ve adım attığın anda işareti vereceğim.”  </p>
			<p class="paragraf ParaOverride-6">Cuntacı general ne yapacağını bilmez bir şekilde kalır. Çaresizdir. Hem aldıkları haberlerden hem de kendisinin içinde bulunduğu durumdan yenilginin işaretlerini görmeye başlamıştır. Ne yapacağını bilmez. Askerler olan biteni izlemektedir. Cuntacı için yolun sonu gözükmüştür. Gardı düşer. Teslim olma kararını iletir.  </p>
			<p class="paragraf ParaOverride-6">Burada cuntacıların silah gücü değil, inanç ve gerçeklik galip gelmiştir. TEM Müdürü, arkadaşlarıyla birlikte askerleri teslim alır. Askerler önce Şırnak 23’üncü Jandarma Sınır Tümen Komutanlığı’na götürülür. Burada askerlerin silahları ve araçları teslim alınır. Askerler gece boyunca burada tutulur. Sabah olduğunda ise istikamet Şırnak Emniyet Müdürlüğü’dür. Tuğgeneral Ali Osman G. ile 2’si binbaşı 3’ü yüzbaşı dahil olmak üzere 309 asker gözaltına alınır. Emniyet Müdürlüğü’nün bahçesinde gözaltındaki askerlerin fotoğrafları yürek burkan cinstendir. Birkaç ay önce PKK terör örgütüyle mücadelenin kahramanları olan komandolar, cuntacıların planı nedeniyle, bir dönem kader birliği yaptıkları polisler tarafından gözaltına alınmışlardır.  </p>
			<p class="resim" xml:lang="en-GB"><span><img alt="foto11_cakirsogut_tugayi.jpg" class="_idGenPageitem-14" src="image/foto11_cakirsogut_tugayi_fmt.jpeg"/></span>  </p>
			<p class="resim_alyazili" xml:lang="en-GB">Çakırsöğüt Tugayı’na bağlı komandolar, Emniyet Müdürlüğü’nün bahçesinde hilal şeklinde oturtuldular.  </p>
			<p class="paragraf ParaOverride-6">Darbe girişimi başarılı olsaydı Çakırsöğüt Tugay Komutanı Tuğgeneral Ali Osman G.’nin darbeciler tarafından Emniyet Genel Müdürü olarak görevlendirileceği ortaya çıktı.  </p>
			<p class="paragraf ParaOverride-6">Önemli ayrıntıyı anlatmıştık. Saat 19.20’de Genelkurmay Silahlı Kuvvetler Komuta Kontrol ve Harekât Merkezi’nden vardiya amiri ilgili yerleri arayarak ikinci bir emre kadar bütün uçuşların, tüm askeri uçak ve helikopterlerin uçuşlarının iptal edildiğini bildirmişti.  </p>
			<p class="paragraf ParaOverride-6">Ancak aynı merkez, saat 20.00’de ikinci bir mesaj çekerek askeri nakliye uçaklarının uçuşlarının ise serbest bırakıldığı mesajını geçmişti. Bu mesaj aslında bazı birimlerin Ankara’ya gelebilmesine de yol açmıştır diye değerlendiriyoruz.  </p>
			<p class="paragraf ParaOverride-6">Yani gözaltına alınan cuntacılar bu harekât gerçekleşmese ve başarabilseydi, o gece İdil yolu üzerindeki havalimanından bazı uçaklar ağır silahlarla donatılmış 300 komando ile hareket edecekti ve istikametleri de Ankara olacaktı.  </p>
			<p class="paragraf ParaOverride-6">Ancak yakalanmışlar, terörle mücadele birimleri tarafından sorgulanarak yargılanmak üzere adli makamlara sevk edilmişlerdi.  </p>
			<p class="paragraf ParaOverride-6">Anlattığımız her şeyin içerisinde tabii ki suçlayıcı ifadeler kullanmamaya özellikle dikkat ediyoruz. Çünkü yargılama kitaplar üzerinden değil, adaletin hassas terazisi üzerinden yapılacak. Bu tugayın içinde kaç personel doğrudan FETÖ ve cuntacılarla işbirliği içindeydi, bunu bilmek şu aşamada mümkün değil. Bölgede görev yapan 300’ün üzerinde profesyonel asker, tutuklanarak Şırnak Cezaevi’ne gönderilmiş durumdaydı.  </p>
			<p class="paragraf ParaOverride-6">Bunun gibi başka yerlerden, özellikle cuntacıların ilk plan saati olan 03.00’te cuntacıların belirlediği görev yerlerinde olması gereken birçok askeri birim de bulunmaktaydı. TEM polisleri, öyle bir operasyonla bu işi başarmıştı ki, Ankara ve belki de ilerleyen saatlerde İstanbul’da kan gövdeyi götürecek çatışmaları daha başlamadan bitirmişlerdi. Ancak görev bitmemişti.  </p>
		</div>
	</body>
</html>