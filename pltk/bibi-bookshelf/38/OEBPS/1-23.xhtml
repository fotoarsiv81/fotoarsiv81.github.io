<html xmlns="http://www.w3.org/1999/xhtml">
	<head>
		<title>1-23</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-22" xml:lang="en-GB">16 Temmuz, saat 00.30, CNN Türk Ankara Temsilciliği  </p>
			<p class="paragraf ParaOverride-6">Doğan TV ve CNN Türk’ün Ankara Temsilcisi Hande Fırat başarılı bir gazetecidir. Ankara’dan yaptığı yayınlar, başarılı haberciliğinin önemli bir göstergesidir. 15 Temmuz gecesi başlayan olağanüstü hareketlilik öncesinde mesaisi bitmiş, ailesiyle birlikte yemeğe çıkmıştı. Yemek bitmiş, eve dönmüşken telefonu çaldı. Arayan CNN Türk Ankara Haber Müdürü Dicle Canova’dır. Canova “Tuhaf bir hareketlilik var. Haberin olsun” der. Bunun üzerine hemen bir habercinin yapması gerekeni yapar, kaynaklarını aramaya başlar. Aradığı kişiler, MİT, emniyet ve askerden kaynaklardır. Onlar da durumu teyit eder: “Evet, bir tuhaflık var. Biz de algılamaya çalışıyoruz.”  </p>
			<p class="paragraf ParaOverride-6">Bu araştırmayı sürdürürken İstanbul’dan CNN Türk Genel Yayın Yönetmeni Erdoğan Aktaş arar: “Hande, Boğaziçi Köprüsü’nde askerler görülmüş.”  </p>
			<p class="paragraf ParaOverride-6">Telefon trafiği hızlanır. Bu arada karar verir, televizyona geçecektir. Yoldayken siyasetçileri arar. Kimsede bir bilgi yoktur. O sırada ekranlarda ilk defa “Asker sokakta” haberleri dönmeye başlar. Görüntülerde köprüdeki askerler, yollardaki tanklar, zırhlı araçlar görülmektedir. Genelkurmay Başkanlığı’ndaki kaynakları telefonunu açmamaktadır. Türkiye genelindeki asker tanıdıklarını aramaya başlar. Aldığı yanıt şudur: “Hande, asker bir işe kalkıştı. Çok uzun bir gece olacak! Ama daha neyin ne olduğu belli değil. Komutanlar işin içinde olmayabilir.”  </p>
			<p class="paragraf ParaOverride-6">İlk bilgiler gelmeye bu şekilde başlamıştır. Ancak aradığı bazı bakanların da bu konuda hiçbir bilgisi yoktur. Hemen Aydın Doğan’ı arar ve şunları söyler:  </p>
			<p class="_0">  </p>
			<p class="arayazi" xml:lang="en-GB">“Ankara çok karışık. Askerler sokağa çıkıyor. Hatta, ‘Darbe oluyor!’ diyenler var. Bunların hiçbiri resmi değil. Ekrana da yansımış değil. Ama bir tuhaflık var. Çözmeye çalışıyoruz. Komutanlara ulaşamıyorum. Genelkurmay Karargâhı’ndaki yakın haber kaynaklarımın hiçbirine ulaşamıyorum. Siyasetçilerin de haberi yok.”  </p>
			<p class="_0">  </p>
			<p class="paragraf ParaOverride-6">Fırat’ın aktardığına göre Aydın Doğan’ın yanıtı kısa ve nettir:  </p>
			<p class="_0">  </p>
			<p class="arayazi" xml:lang="en-GB">“Kızım, hepinize güç diliyorum. İyi gazetecilik yapın ve kesinlikle demokrasinin içinde kalın. Demokrasinin yanından ayrılmayın.”  </p>
			<p class="_0">  </p>
			<p class="paragraf ParaOverride-6">Sonrasını Ayşe Arman ile yaptığı röportajdan okuyalım:  </p>
			<p class="_0">  </p>
			<p class="arayazi" xml:lang="en-GB">“CNN Türk Ankara olarak bir whatsapp grubumuz var, hemen bütün arkadaşlara yazdım, bütün muhabirlere görev dağılımı yapıldı. Bunların hepsi, 10-15 dakika içinde oluyor. ‘Serhat, Genelkurmay’a gitsin, Murat şuraya gitsin, öbürü buraya gitsin, teknik ekip gelsin, herkes yayına hazırlansın!’  </p>
			<p class="arayazi" xml:lang="en-GB">Derken haberler akmaya başladı. Hepsi, ‘Ankara’dan son dakika’ diye yayına gidiyordu. Fakat o da ne! Jetler havalandı. Bu arada, öğrendik ki bizim muhabirlerimizin oldukları yerlere de ateş açılıyor. Can güvenlikleri gittikçe yok olmaya başladı. Bir taraftan onları düşünüyorum. Kendini yere atanlar, çimlerde sürünenler, hastaneye sığınanlar. Hem onlarla haberleşiyorum hem yayın masasındaki telefonlarla konuşuyorum...”  </p>
			<p class="_0">  </p>
			<p class="paragraf ParaOverride-6">Fırat, sonrasında o tarihi yayının perde arkasını anlatıyor:  </p>
			<p class="_0">  </p>
			<p class="arayazi" xml:lang="en-GB">– Cumhurbaşkanlığı’nı da arıyorsun...  </p>
			<p class="arayazi" xml:lang="en-GB">“Tabii ki... Sonunda ulaştım Hasan’a. Cumhurbaşkanı’nın özel kalem müdürü Hasan Doğan’a. ‘İyi misiniz? Ne oluyor, ne bitiyor?’ dedim. ‘Marmaris’teyiz, biz de anlamaya çalışıyoruz’ dedi. İlk konuşma bu. ‘Karşılıklı haberleşelim’ diye kapattık. Cumhurbaşkanı iyi, Marmaris’te ve dönmüyor. Bunlar da ekrana girdi. Fakat biz o sırada, Cumhurbaşkanı’na yönelik harekât için iki helikopterin havalandığını filan bilmiyoruz. Bir daha aradım. ‘Hasan ne yapacaksınız?’ dedim. Henüz bombalar atılmıyordu ama taramalar vardı. ‘Hande açıklama yapacağız!’ dedi. ‘Peki. Canlı yayın organize ediyorum o zaman!’ dedim. Biz zannediyoruz ki, açıklama için oraya Doğan Haber Ajansı’ndan birilerini yollayabileceğiz. Marmaris’e saldırı olacağından haberimiz yok tabii...”  </p>
			<p class="arayazi" xml:lang="en-GB">– Gecenin ilk saatleri bunlar...  </p>
			<p class="arayazi" xml:lang="en-GB">“Evet. Hatta ‘Son dakika’ yazdırdım. ‘Cumhurbaşkanı açıklama yapacak’ diye. Elçin’e de ‘İstanbul’la konuşun, Doğan Haber Ajansı, Cumhurbaşkanı’nın bulunduğu yere, Marmaris’e geçsin!’ dedim. Fakat bu arada hareketlenme artıyor. Yayındayız, birden fark ettim ki, bir saat geçmiş ama Cumhurbaşkanlığı’ndan ne bir açıklama var ne de başka bir şey. Abdulkadir’le yan yana oturuyoruz. İstanbul da kendi arasında konuşuyor. ‘Ya’ dedim. ‘Cumhurbaşkanı açıklama yapacaktı, ne oldu acaba?’ Ama biz o sırada hâlâ Cumhurbaşkanı’na saldırı olduğunu, onların Marmaris’teki otelden ayrılıp Dalaman’a geçtiklerini bilmiyoruz. Kimse bilmiyor...”  </p>
			<p class="arayazi" xml:lang="en-GB">– Peki ne yaptınız?  </p>
			<p class="arayazi" xml:lang="en-GB">“Hasan’ı tekrar aradım, ‘Açıklama yapacaktınız ne oldu?’ dedim. Sesi bir tuhaftı. ‘Pek öyle gelişmedi olaylar Hande’ dedi. ‘Ne oldu?’ dedim. ‘Açıklama yapacak durum yok, biz Periscope’tan yayın yaptık!’ dedi. ‘Periscope’tan ne yayını ya? Hiçbirimizin haberi yok! Nereden alacağız biz o yayını?’ dedim. ‘Cumhurbaşkanı konuştuysa mutlaka vermeniz lazım’ dedim. ‘Periscope’un varsa Periscope’tan yayın yap!’ dedi. Benim o beyaz telefonda da Periscope yok ama FaceTime var. Çünkü 11 yaşındaki kızım Nehir bir FaceTime canavarı. Onunla öyle haberleşiyoruz. ‘Ya’ dedim. ‘Bize konuşsun o zaman Cumhurbaşkanı!’ O kadar ısrar ettim, o kadar ısrar ettim ki, ‘Dur’ dedi Hasan. ‘Beyefendiye bir sorayım.’ “  </p>
			<p class="arayazi" xml:lang="en-GB">– Sonra?  </p>
			<p class="arayazi" xml:lang="en-GB">“Sonra vallahi telefonum çaldı. Hasan, ‘Hande tamam, FaceTime yapalım’ dedi.”  </p>
			<p class="arayazi" xml:lang="en-GB">– Yani aklına o anda FaceTime, kızından dolayı mı geldi?  </p>
			<p class="arayazi" xml:lang="en-GB">“Aynen öyle! 11 yaşında herkese, her şeye yetişen, çok akıllı bir kızım var. Haberci olduğum için de çalışma saatlerim anormal. Ben eşimle de ayrıyım. Hayatımızı FaceTime kurtarıyor. O babasıyla bir yere gittiğinde de FaceTime’dan haberleşiyoruz. Hayatımızın bir parçası. Bir de, biliyorsun, yeni nesil bu akıllı telefon kullanımına çok hâkim. İster istemez sen de öğreniyorsun. Hemen açtım FaceTime’ı önce ve işte karşımda... Önde Hasan Doğan, arkada Cumhurbaşkanı. Ben bu arada da kimseye bir şey söylememiştim...”  </p>
			<p class="arayazi" xml:lang="en-GB">– Stüdyonun içindesin, kimsenin haberi yok, elindeki telefondan Cumhurbaşkanı Erdoğan’ı görüyorsun, öyle mi?  </p>
			<p class="arayazi" xml:lang="en-GB">“Evet öyle! Onlar da birazdan Cumhurbaşkanı’nın sesini duydular. Herkes küçük bir şaşkınlık geçirdi. Hatta büyük bir şaşkınlık. Sonra da hepinizin dinlediği o konuşma gerçekleşti.”  </p>
			<p class="_0">  </p>
			<p class="paragraf ParaOverride-6">Evet, saatler 00.37’yi gösterdiğinde Cumhurbaşkanı Recep Tayyip Erdoğan CNN Türk üzerinden tüm Türkiye’ye şu tarihi çağrıyı yapmıştı:  </p>
			<p class="_0">  </p>
			<p class="arayazi" xml:lang="en-GB">“Bugünkü bu gelişme gerçekten Silahlı Kuvvetler’imizin içerisindeki bir azınlığın ne yazık ki kalkışma hareketidir ve bu malum yapıya ait, paralel yapılanmanın teşvik ettiği, üst akıl olarak onların kullandığı bir harekettir. Ülkemizin birliği, beraberliği, bütünlüğüne yönelik bu harekete karşı inanıyorum ki milletçe vereceğimiz güzel bir cevapla bunlar gerekli olan cezayı alacaklardır.  </p>
			<p class="arayazi" xml:lang="en-GB">Şu anda bu milletin imkânlarıyla ortaya konmuş olan tankı, topu, uçağını, helikopterini kullanarak milletin üzerine gelmenin bedelini bunlar çok ağır ödeyeceklerdir. Bu konuda gerek Cumhurbaşkanı olarak gerek Başbakanımız, hükümetimiz olarak bizler atılması gereken adımlar neyse dik durmak suretiyle bu adımı atacağız. Bunun bedelini asla bizler farklı bir şekilde yorumlayamayız ve meydanı da onlara bırakamayız. Yapmış oldukları işgali de çok kısa sürede ortadan kaldıracağımıza inanıyorum. Kararlı bir şekilde bu işin üzerine gideceğimizi özellikle bildirmek istiyorum ve bu konuda bu kararlılığımızı kimsenin test etmeye de gücü yetmeyecektir.  </p>
			<p class="arayazi" xml:lang="en-GB">Bu arada milletime de bir çağrı yapıyorum, o da şudur, milletimizi illerimizin meydanlarına davet ediyorum. Havalimanlarına davet ediyorum ve milletçe meydanlarda, havalimanında toplanalım ve bunların o azınlık grubu, tanklarıyla, toplarıyla gelsinler ne yapacaklarsa halka orada yapsınlar. Halkın gücünün üstünde bir güç ben tanımadım bugüne kadar.”  </p>
			<p class="paragraf ParaOverride-6"><span class="CharOverride-4">  </span></p>
			<p class="resim" xml:lang="en-GB"><span><img alt="foto25_hande_firat.jpg" class="_idGenPageitem-28" src="image/foto25_hande_firat_fmt.jpeg"/></span>  </p>
			<p class="resim_alyazili" xml:lang="en-GB">Hande Fırat’ın, FaceTime sistemi üzerinden saatler 00.37’yi gösterirken yaptığı bu yayın, belki de darbe girişiminin kaderini Türk milleti lehine değiştirmişti.  </p>
			<p class="paragraf ParaOverride-6">Daha sonra şu şekilde bir soru-yanıt gerçekleşti:  </p>
			<p class="paragraf ParaOverride-6"><span class="CharOverride-3">Hande Fırat: </span>Sayın Cumhurbaşkanım. Yayındanız Abdülkadir Selvi ile birlikte. Yüksek müsaadelerinizle, istersen sen sor önce.  </p>
			<p class="paragraf ParaOverride-6"><span class="CharOverride-3">Abdülkadir Selvi:</span> Sayın Cumhurbaşkanım. Bugün demokrasiye sahip çıkma günü. Bu hareket emir-komuta zinciri içerisinde mi? Bu yönde bildiriler yayınlanıyor. Ülkenin cumhurbaşkanı olarak ne diyeceksiniz?  </p>
			<p class="paragraf ParaOverride-6"><span class="CharOverride-3">Recep Tayyip Erdoğan:</span> Kesinlikle burada emir-komuta zinciri çalışmamaktadır. Şu anda emir-komuta zinciri tamamıyla askıya alınmıştır, çiğnenmiştir ve emir-komuta zinciri içerisinde olanlar şu anda ne yazık ki, altın üste yönelik şu anda atılmış adımlar söz konusudur. Zaten bu ülkede cumhurun başı olarak, ben Cumhurbaşkanı’yım ve Başkomutan’ım aynı zamanda, Başkomutan olarak benim haberimin olmadığı böyle bir adımı atanlara da yargı zaten hemen cevabını verdi. Gereği neyse bunu da zaten yapacağız, yapılacaktır. Bundan da zaten kimsenin endişesi olmasın.  </p>
			<p class="paragraf ParaOverride-6"><span class="CharOverride-3">Hande Fırat: </span>Genelkurmay Başkanı’nın bazı komutanlarla birlikte rehin tutulduğuna yönelik iddialar bulunuyor. Anadolu Ajansı da geçmişti. Bu konuda bilginiz var mı?  </p>
			<p class="paragraf ParaOverride-6"><span class="CharOverride-3">Recep Tayyip Erdoğan:</span> Bu tür haberleri ben de duydum ama şu anda ne denli sağlıklıdır onu tabii tam bilemiyoruz. Biliyorsunuz bu tür olayların olduğu zamanlarda hava iyice bulanık olur. Şu anda da böyle bir bulanık hava söz konusudur ve bu havayı bulanık hale getirenler bunun bedelini çok ağır ödeyeceklerdir. Bunu da özellikle ifade etmek isterim.  </p>
			<p class="paragraf ParaOverride-6"><span class="CharOverride-3">Abdülkadir Selvi:</span> Sayın Cumhurbaşkanım halkı demokrasiye sahip çıkmaya çağırıyorsunuz. Meydanlara çağırıyorsunuz, bu çağrınızı biz de buradan tekrarlıyoruz. Bu darbe girişimi bastırılıp, buna kalkışanlar adalet önünde hesap verebilecek mi?  </p>
			<p class="paragraf ParaOverride-6"><span class="CharOverride-3">Recep Tayyip Erdoğan:</span> Kesinlikle bunun bedelini yargı önünde çok ağır ödeyeceklerdir ve bu şu anda demokrasiye inananların işini de kolaylaştıracaktır ama onlara da bunun bedelini çok ağır ödettirecektir.  </p>
			<p class="paragraf ParaOverride-6"><span class="CharOverride-3">Hande Fırat:</span> Sayın Cumhurbaşkanım birkaç cümle daha rica etsek. Şunun için, gerçekten herkes çok tedirgin oldu, hepimiz. Evlerimizde çocuklarımız biz konuşurken ‘Darbe ne demek?’ sorularıyla evlerden çıktık. Küçük çocuklardan bahsediyorum. Pek çok iddia var, bazı yerlere ateş açıldığı yönünde.  </p>
			<p class="paragraf ParaOverride-6"><span class="CharOverride-3">Recep Tayyip Erdoğan:</span> Hande Hanım şimdi siz nasıl stüdyonuza geldiyseniz, Sayın Selvi nasıl stüdyosuna geldiyse ben de şimdi milletime çağrı yapıyorum: Meydanlara gelin ve meydanlardan bunlara gereken cevabı hep beraber verelim. Ben de Başkomutan olarak meydana geliyorum.  </p>
			<p class="paragraf ParaOverride-6"><span class="CharOverride-3">Abdülkadir Selvi:</span> Sayın Cumhurbaşkanım sizden halkımızın bir talebi var. Tekrar halkımıza çağrınızı tekrarlar mısınız? İkincisi, darbeciler başarılı olacak mı? Halk bunu soruyor.  </p>
			<p class="paragraf ParaOverride-6"><span class="CharOverride-3">Recep Tayyip Erdoğan:</span> Ben kesinlikle bu darbecilerin başarılı olacağına inanmıyorum. Tarih boyunca darbeciler başarılı olamamıştır. Er veya geç onlar yok olmuşlardır. Bunu da böyle bilmeniz lazım.  </p>
			<p class="paragraf ParaOverride-6"><span class="CharOverride-3">Hande Fırat:</span> Sayın Cumhurbaşkanım siz de gelecek misiniz Ankara’ya?  </p>
			<p class="paragraf ParaOverride-6"><span class="CharOverride-3">Recep Tayyip Erdoğan:</span> Ne demek? Evet, tabii tabii. Çok teşekkür ediyorum.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Erdoğan’ın bu yayın üzerinden halkı sokağa, meydanlara çağırmasıyla birlikte milyonlar sokaklara akmaya başlarken, CNN Türk’ün bağlı bulunduğu Doğan Medya bu yayının bedelini cuntacıların işgaliyle ödeyecekti.  </p>
			<p class="paragraf ParaOverride-6">Bu arada kaderin bir cilvesi de iki kadının öne çıkmasına neden oluyordu. Bir kadın spiker darbecilerin silahlarının zoruyla darbe bildirisi okumak zorunda bırakılırken, bir başka kadın gazeteci darbeye karşı en kritik adımı atıyor ve Cumhurbaşkanı’nın çağrısını tüm Türkiye’ye duyuruyordu. Hande Fırat kahraman olurken, Tijen Karaş hak etmediği halde belki de hayatının en kötü dakikalarını geçiriyordu.  </p>
			<p class="paragraf ParaOverride-6">Aynı saatlerde Marmaris’te hareketlilik artıyordu...  </p>
		</div>
	</body>
</html>