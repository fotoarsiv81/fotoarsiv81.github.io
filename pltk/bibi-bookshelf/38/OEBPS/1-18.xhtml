<html xmlns="http://www.w3.org/1999/xhtml">
	<head>
		<title>1-18</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-17" xml:lang="en-GB">Saat 23.00, Başbakanlık  </p>
			<p class="paragraf ParaOverride-6">Ankara ve İstanbul’daki askeri hareketlilik sonrasında tüm Türkiye gelişmeleri sosyal medyadan takip etmeye başlamıştı. Çünkü televizyonlar henüz canlı yayınlara geçmemiş, son dakika ibareli haberler paylaşılmamıştı. Ancak sosyal medya, bu gelişmelerin şahitlerinin yazdığı notlarla dolmaya başlamıştı. Çok sayıda kişi askerlerin İstanbul’da köprüleri kapatması ve Ankara’da alçak uçuş yapmasını iki türlü yorumluyordu. Ya çok ciddi bir terör saldırısına karşı önlem ya da askeri darbe. Herkes bunu tartışırken, Ankara’da Genelkurmay Karargâhı’ndan gelen silah seslerinin Başbakanlık Koordinasyon Merkezi tarafından Silahlı Kuvvetler Komuta Harekât Kontrol Merkezi’ne sorulduğunu aktarmıştık. Aldıkları yanıt, ani müdahale mangalarının yaptığı tatbikat olmuştu. Ancak 22.00 sularında alçak uçuşların başlamasıyla yeniden aynı merkez arandı. Ancak yine aynı yanıt verilmişti: Ani müdahale mangalarının tatbikatının bir parçası. Ancak bu uçakların hangi amaçla uçurulduğu, Genelkurmay Başkanlığı’na bir saldırı olup olmadığı, uçakların neden bu kadar alçaktan uçurulduğu sorularında ısrar edilmesi üzerine bu konuda bilgi sahibi olunmadığı belirtilir.  </p>
			<p class="paragraf ParaOverride-6">Öbür yandan İstanbul Boğazı’ndaki köprülerin askeri araçlarla kapatıldığı ve Gölbaşı’ndaki Özel Harekât Daire Başkanlığı ile Havacılık Dairesi Başkanlığı’na F-16 savaş uçakları ve askeri helikopterlerle hava saldırısının yapıldığı haberleri ulaşır merkeze. Olağanüstü bir durum vardır. Çünkü Ankara ve İstanbul’daki bazı noktalarda tanklar ve zırhlı personel taşıyıcıların sokaklara çıktığı bilgisi de ulaşmıştır.  </p>
			<p class="paragraf ParaOverride-6">Bu durum normal değildir ve siyasete bir müdahalenin ayak sesleridir gelen haberler.  </p>
			<p class="paragraf ParaOverride-6">Başbakanlık Müsteşarı Fuat Oktay başkanlığında müsteşarlık makamında acil bir toplantı yapılır. Toplantıya Müsteşar Yardımcısı Özer Kontoğlu, genel müdürler Metin Yener ve Bilal Durdalı ile Başbakan Başmüşaviri Cemalettin Haşimi katılır. Toplantıda acil olarak Başbakanlık Çankaya Yerleşkesi’nde Koordinasyon Merkezi oluşturulması kararlaştırılır. Başbakanlık’ın Ankara’nın göbeğinde, Kızılay’da bulunan binasında faaliyette olan Koordinasyon Merkezi’nin faaliyetlerinin geçici olarak durdurulması ve nöbetçi personelin evlerine gönderilmesi de karara bağlanır.  </p>
			<p class="paragraf ParaOverride-6">Toplantının ardından ciddi bir hareketlilik başlar. İçişleri Bakanlığı aranarak tüm valiliklerin ve emniyet il müdürlüklerinin alarma geçirilmesi istenirken, saatler 22.10’u gösterdiğinde başta Çankaya Köşkü olmak üzere resmi bina ve kurumlara yönelik havadan ve karadan muhtemel tüm saldırılara karşı silahlı müdahale emri verilir.  </p>
			<p class="paragraf ParaOverride-6">Ayrıca Başbakanlık Koruma Dairesi Başkanlığı da harekete geçirilir. Tüm personel göreve çağrılırken personele, şu talimatlar verilir:  </p>
			<p class="paragraf ParaOverride-6">- İlave güvenlik önlemleri almaları  </p>
			<p class="paragraf ParaOverride-6">- İzinsiz geçişe engel olmaları  </p>
			<p class="paragraf ParaOverride-6">- Silahlı müdahaleye hazır olmaları  </p>
			<p class="paragraf ParaOverride-6">- Zırhlı araçlar dahil yardım talebinde bulunulması.  </p>
			<p class="paragraf ParaOverride-6">Hareketlilik yoğundur. Korunması gereken yerler vardır. Bunlar TBMM, Cumhurbaşkanlığı Külliyesi, Başbakanlık Çankaya Yerleşkesi, Başbakanlık Kızılay Binası ve TRT gibi. Bu çerçevede Ankara Valisi ve Ankara Emniyet Müdürü’nden bu tür kritik kamu binalarının çevresinde zırhlı polis araçlarının görevlendirilmesi istenir.  </p>
			<p class="_0">  </p>
			<p class="paragraf ParaOverride-6">Emniyet de başta Ankara ve İstanbul olmak üzere tüm Türkiye’de polisi kırmızı alarm durumuna geçirmiştir.  </p>
			<p class="paragraf ParaOverride-6">Bu arada 22.30 sıralarında bilgi akışı artmış ve gelişmeler görsel yayın organlarının ekranlarına da yansımaya başlamıştır. İlk verilere göre, hareketlilikte Ankara ve İstanbul öne çıkmaktadır.  </p>
			<p class="paragraf ParaOverride-6">Artık tespit kesinleşmiştir. Bir kalkışma vardır ve bu kalkışmaya karşı direniş gösterilecektir. Bütün polislere, silahlı olarak görev yapma çağrısı yapılırken, Ankara ve İstanbul başta olmak üzere kritik kamu binalarına girmeye çalışan her türlü unsura silahlı müdahale yetkisi verilir. Bu arada Başbakan Binali Yıldırım da bilgilendirilmiştir.  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Başbakan Binali Yıldırım, bu hareketliliğin başladığı saatler olan 21.00 gibi Başbakanlık ofisinin olduğu Dolmabahçe’deki çalışmalarını tamamlayarak İstanbul’un Anadolu yakasının Tuzla ilçesindeki evine doğru hareket etti. Geçişinin 10 dakika sonrasında askerler tarafından kapatılacağını bilmediği, adı 15 Temmuz Şehitler Köprüsü olarak değiştirilen Boğaziçi Köprüsü’nden geçerek yola devam etti. Anadolu Yakası’na geçiş yaptıktan sonra yakın korumasına bir telefon geldi. Telefonda köprülerin kapatıldığı ve bilgilerinin olup olmadığı soruldu. Ardından telefonlar arttı.  </p>
			<p class="paragraf ParaOverride-6">Gerek Başbakan Yıldırım’a gerek korumalarına telefon üstüne telefon gelir. Saat 22.00 sıralarında evine giriş yapar. Gelir gelmez de telefona sarılır. İlk olarak aradığı kişi Genelkurmay Başkanı Orgeneral Hulusi Akar’dır. Yıldırım, Akar’ın doğrudan cep telefonundan ulaşmaya çalışır. Telefon çaldığı halde yanıt verilmemektedir. Akar’ın o sırada darbecilerin elinde olduğunu bilmemektedir.  </p>
			<p class="paragraf ParaOverride-6">Sonrasında İçişleri Bakanı Efkan Ala’nın telefonunun numarasını tuşlar. Ancak Ala’nın da cebi kapalıdır. Çünkü o sırada Ala uçaktadır ve Ankara’ya doğru ilerlemektedir.  </p>
			<p class="paragraf ParaOverride-6">Sırasıyla Ankara ve İstanbul Valisi ile Emniyet Genel Müdürü’nü arar ve bilgi alır, bazı talimatları iletir. Bu sırada Ankara’daki Koordinasyon Merkezi tarafından da sürekli bilgilendirilmektedir.  </p>
			<p class="paragraf ParaOverride-6">Olay netleşmeye başlamıştır. Bu bir kalkışmadır ve bu kalkışmayı yapanlarla mücadele etmek için kolay olmayacağını bildiği halde kararını verir: Ankara’ya dönecektir.  </p>
			<p class="paragraf ParaOverride-6">Havayolu risklidir. Çünkü havada kalkışmayı yapanlar tarafından kullanılan F-16’lar vardır. Karayoluyla gitmek en doğrusudur. Hemen hazırlıklar yapılır ve konvoyla birlikte Başkent’e doğru yola çıkılır. Ancak yoldayken gelen haberler, Ankara’da yoğun çatışmaların başladığı ve güvenlik riskinin yüksek olduğudur. Bir karar verilmesi gerekmektedir.  </p>
			<p class="paragraf ParaOverride-7">  </p>
			<p class="yildiz" xml:lang="en-GB">***  </p>
			<p class="paragraf ParaOverride-10">  </p>
			<p class="paragraf ParaOverride-6">Çankaya Köşkü’nde de hummalı bir çalışma sürmektedir. Başbakan Yıldırım’ın aradığı saatlerde Koordinasyon Merkezi yetkilileri de Genelkurmay Başkanı Orgeneral Hulusi Akar’a ulaşmaya çalışmaktadır. Ancak Akar’ın telefonu bir türlü yanıt vermemektedir. Akar’ın yanı sıra Genelkurmay 2’nci Başkanı Orgeneral Yaşar Güler, Kara Kuvvetleri Komutanı Orgeneral Salih Zeki Çolak ve MİT Müsteşarı Hakan Fidan da arandığı halde ulaşılamayan kişiler arasındadır. Bu sırada Genelkurmay Başkanlığı çevresindeki güvenlik birimlerinden karargâhtaki silah seslerinin yoğunlaştığı bilgileri de ulaşmaktadır. Tam olarak saatler 23.00’e yaklaşırken, teyide muhtaç olduğu halde ilk duyumlar gelmeye başlamıştır. Bu duyumlara göre Genelkurmay Başkanı ve kuvvet komutanları, kalkışmayı yapanlar tarafından rehin alınmıştır. Teyit edilmesi halinde bu durum çok önemlidir. Çünkü, yaşanan hareketliliğin ve yapılan saldırıların perde arkasında Türk Silahlı Kuvvetleri hiyerarşisi çerçevesinde yapılan bir ihtilal/darbe değil tahmin edildiği gibi TSK içindeki bir grubun kalkışması söz konusudur. Tahmin edilen grup ise bellidir: TSK içindeki FETÖ’cü cunta.  </p>
			<p class="yildiz" xml:lang="en-GB">***  </p>
			<p class="paragraf ParaOverride-10">  </p>
			<p class="paragraf ParaOverride-6">Bu sırada durumdan haberdar olan bakanlar, AK Parti yetkilileri, milletvekilleri ve üst düzey bürokratlar da Çankaya Köşkü’ne doğru yola çıkmışlardır. Bunlar arasında TBMM Başkanı İsmail Kahraman, Başbakan Yardımcıları Tuğrul Türkeş ve Veysi Kaynak, Milli Eğitim Bakanı İsmet Yılmaz, Çalışma ve Sosyal Güvenlik Bakanı Süleyman Soylu, Aile ve Sosyal Politikalar Bakanı Fatma Betül Sayan, AK Parti Genel Başkan Yardımcıları Mehdi Eker, Yasin Aktay, AK Parti Manisa Milletvekili Selçuk Özdağ, Milli Güvenlik Kurulu Genel Sekreteri Seyfullah Hacımüftüoğlu, Başbakanlık Başmüşaviri Cemalettin Haşimi de bulunmaktadır. Bu isimlerin Çankaya Köşkü’ne gelmesiyle, Koordinasyon Merkezi faaliyetlerine Bakanlar Kurulu salonunda devam etmesi kararı alınır. Toplantılarda bu isimler de yer alacaktır.  </p>
			<p class="paragraf ParaOverride-6">Köşkte toplantılar sürerken önemli bir noktaya dikkat çekilir. O da basınla iletişim konusunda neler yapılacağıdır. Çünkü geçmişteki ve başka ülkelerde yaşanan olaylardaki tecrübeler göstermiştir ki bu tür gelişmeler yaşanırken en yoğun olarak karşılaşılan durumların başında dezenformasyon, provokasyon ve bilgi kirliliği gelmektedir. Zaten sosyal medya üzerinden bilinçli veya bilinçsiz bir şekilde hükümet karşıtlığı pompalanmaya, asker kutsanmaya başlanmıştır. Oysa sokağa çıkan asker, Türk askeri değildir. Sonrasındaki gelişmeler de bunu çok net bir şekilde göstermiştir. Bu tür provokasyonların önüne geçmek için bir dizi tedbir alınması gerekmektedir.  </p>
			<p class="paragraf ParaOverride-6">Bu nedenle kısa süreli de olsa twitter, facebook, youtube ve benzeri sosyal medya organlarına yönelik kısa süreli bir şekilde yayın yavaşlatma uygulaması yapılması kararı alınır. Karar Bilgi Teknolojileri ve İletişim Kurumu (BTK) ve Telekomünikasyon İletişim Başkanlığı’na (TİB) sözlü olarak iletilip gereğinin yapılması talimatı verilir.  </p>
			<p class="paragraf ParaOverride-6">Ancak ilerleyen saatlerde FETÖ’cü cuntaya karşı tüm Türk milletinin harekete geçmesi için sosyal medyanın aktif olarak kullanılması yönünde gereken adımlar atılmıştı.  </p>
			<p class="paragraf ParaOverride-6">Bu arada saatler 22.45’i gösterdiğinde Başbakanlık üzerinde de insansız hava aracı dronlar uçmaya, Başbakanlık Koruma Dairesi’ne bağlı korumalar tarafından bu dronlara ateş edilmeye başlanmıştı. Silah sesleri artık Çankaya bölgesinde de yükseliyordu.  </p>
			<p class="paragraf ParaOverride-6">Ancak bununla yetinilmemeliydi. Çünkü insanlar sadece sosyal medyayı takip etmiyordu. Herkes başta Cumhurbaşkanı Recep Tayyip Erdoğan ve Başbakan Binali Yıldırım olmak üzere yetkililerin durumunu merak ediyordu. Darbecileri destekleyen çok küçük bir azınlık Türkiye’deki siyasi iradeye müdahaleyi alkışlayıp hükümet düşmanlığı yaparken, hükümeti desteklesin desteklemesin büyük çoğunluk FETÖ’cülerin acımasızlığını bildikleri için neler yapılması gerektiği konusunda siyasetçilerden bir çıkış bekliyordu.  </p>
			<p class="paragraf ParaOverride-6">Çankaya Köşkü’ndeki Başbakanlık Koordinasyon Merkezi de Binali Yıldırım’dan aldığı talimat gereği çalışmalarını hızlandırdı. Başbakanlık Müsteşarı Fuat Oktay’ın talimatıyla, Başbakan Binali Yıldırım’ın bir televizyonun yayınına bağlanarak halka seslenmesi amaçlandı. İlk deneme TRT için yapıldığında saatler 22.56’yı gösteriyordu. Ancak TRT’de sıkıntı vardı ve darbeciler Ankara’nın Oran şehri bölgesindeki TRT Genel Müdürlüğü’nü basmışlardı. Yayın yapılamayacaktı. Bunun üzerine alternatifler düşünüldü ve NTV televizyonu ile 22.59’da temasa geçildi. Zaten bu kanal o sırada özel yayına geçmişti ve canlı olarak gelişmeleri aktarıyordu.  </p>
			<p class="yildiz" xml:lang="en-GB">***  </p>
			<p class="paragraf ParaOverride-10">  </p>
			<p class="paragraf ParaOverride-6">Başbakan Yıldırım, bir taraftan Ankara’dan gelecek “televizyon yayını” haberini beklerken öbür yandan başkente nasıl ulaşılacağını kurmaylarıyla konuşuyordu. Henüz İstanbul’dan çıkmamışlardı. Zaten havayolunu kullanmayacaklardı. Bu nedenle Sabiha Gökçen Havalimanı’na geçme planını rafa kaldırmışlardı. Güvenli değildi. Bir anda İstanbul çıkışında karşılarına tanklar çıkmaya başladı. Ancak bunu başarılı bir şekilde atlattılar. Belki de darbeciler Başbakan’ın konvoyunu bile fark etmemişti. Bu büyük bir şanstı.  </p>
			<p class="paragraf ParaOverride-6">Bu sırada Ankara’dan beklediği haber geldi. NTV televizyonuna bağlanabilecekti. Böylece halkın beklediği ilk açıklamayı yapacaktı. Binali Yıldırım, saatler 23.05’i gösterdiğinde canlı yayında kurulan telefon bağlantısıyla şu sözleri söylemeye başladı:  </p>
			<p class="_0">  </p>
			<p class="arayazi" xml:lang="en-GB">“Doğrusu bir kalkışma ihtimali üzerinde duruyoruz. Belli ki emir-komuta zinciri olmadan asker içerisindeki bazı kişilerin kanunsuz bir eylemi söz konusu. Vatandaşlar şunu bilsin ki demokrasiye zarar getirecek hiçbir faaliyete izin verilmeyecek. Türkiye Cumhuriyeti hükümeti, vatandaşın, milletin seçtiği, milletin iradesiyle işbaşındadır. Bunun işbaşından gitmesi ancak milletin kararıyla olur bu bilinmelidir. Bu kalkışmayı yapanlar, bu çılgınlığı yapanlar, en ağır şekilde bedelini ödeyecektir. Asla bu tip kalkışmalara pabuç bırakmayacağız. Asla bu ve buna benzer çılgınlıklara müsaade etmeyeceğimizi bilsinler.”  </p>
			<p class="_0">  </p>
			<p class="paragraf ParaOverride-6">Yıldırım, programı sunanların “Buna bir darbe girişimi diyebilir miyiz?” şeklindeki sorusunu ise şöyle yanıtladı:  </p>
			<p class="_0">  </p>
			<p class="arayazi" xml:lang="en-GB">“Bunun adına henüz bir darbe demek doğru olmaz. Bir kalkışmanın olduğu doğrudur. Belirli bölgelerde sorumsuzca devletin emaneti silahları alıp vatandaşların üzerine gidip, onları yere yatırıp, onları etkisiz hale getirmeye çalışan birtakım gruplar var. Bunların kim olduğunu, hangi amaçla hareket ettiğini kısa sürede anlayacağız ve gereğini yapacağız. Asla ve asla yasadışı, demokrasiyi kesintiye uğratacak faaliyetlere müsamaha göstermeyeceğiz.”  </p>
			<p class="_0">  </p>
			<p class="paragraf ParaOverride-6">Yıldırım son olarak bu kalkışmaya karşı güvenlik güçlerinin harekete geçtiğini söylemişti.  </p>
			<p class="paragraf ParaOverride-6">Yıldırım daha sonra bu süreci bir televizyon programında şu şekilde anlatacaktı:  </p>
			<p class="_0">  </p>
			<p class="arayazi" xml:lang="en-GB">“Baktım iş kötüye gidiyor. Tanklar, uçaklar çıkmış. İşin adını koymak gerekiyor. Bu bir kalkışmadır, milli iradeye karşı, demokrasiye karşı, silahlı bir eylemdir. Bunu vatandaşlarımıza hemen bir TV kanalı ile bağlantı kuruldu ve aktardık. Ben inisiyatif alarak bunun emir-komuta dışında bir olay olduğu kararını aldım. Sonra benim beyanatımı duyan bazı komutanlar, komuta kademesinin bilgisi dışında olan bir kalkışma dedi.  </p>
			<p class="arayazi" xml:lang="en-GB">Daha sonra halka da bir çağrım oldu. ‘Merak etmeyin, biz bu çapulculara pabuç bırakmayacağız, hesabını en ağır şekilde ödeyecekler’ dedik. Adım adım sorular soruları getirdi. Bu yapının FETÖ terör örgütü olduğunu anladık. Adını da koyduk. Gece yarısından biraz önceydi.  </p>
			<p class="arayazi" xml:lang="en-GB">Bu arada tanklar ilerliyor. Cumhurbaşkanımız ile temasa geçtim. Telefonda konuştum. O da bir şeylerin ters gittiğini biliyordu. Birtakım olayların yayılarak devam ettiği kanaati onda da vardı. Ölmek var dönmek yok dedik. Milletimizden taraf olmasını istedik. İnsanlar akın akın bu işgalcilerin olduğu noktalara akın etti. Bu üniformalı teröristler doğrudan helikopterlerden insanları taradılar.”  </p>
			<p class="_0">  </p>
			<p class="paragraf ParaOverride-6">Başbakan Binali Yıldırım’ın o gecesi ve Ankara yolculuğu çok uzun sürecekti. Konvoy, Ilgaz yakınlarındaki bir karayolu şantiyesinin idare binalarında 1,5 saat kadar mola verdi. Başbakan Yıldırım, bu süre içinde sürekli olarak Ankara’dan bilgi aldı. Ilgaz’dan çıkıldığında Kastamonu il sınırları içindeyken beklenmedik bir olay yaşandı.  </p>
			<p class="paragraf ParaOverride-6">Başbakan’ın konvoyunun arkalarında bulunan bir araca jandarma tarafından ateş açıldı. Başbakan Binali Yıldırım, başkentteki güvenlik durumunun normale dönmemesi üzerine bölgedeki bir ilçenin kaymakamının evinde misafir edildi.  </p>
			<p class="paragraf ParaOverride-6">Kaymakamın evi adeta karargâha çevrildi ve bütün gece boyunca Ankara’daki gelişmeler kaymakamın evinden takip edildi.  </p>
			<p class="paragraf ParaOverride-6">Başbakan’ın bütün bu yaşananlardan sonra Ankara’ya dönmesi tam 12 saat sürdü.  </p>
			<p class="_0">  </p>
			<p class="paragraf ParaOverride-6">Yıldırım, o saatleri anlatırken ilginç bir ayrıntı da paylaştı:  </p>
			<p class="_0">  </p>
			<p class="arayazi" xml:lang="en-GB">“Bir yandan yola devam ediyoruz. Gerede’den ayrıldık Samsun istikametine Ilgaz Tüneli’ne gittik, tünelde kaldık. Yaptığımız temelini attığımız tünel bize sığınak oldu. Artık gün ağarmış vaziyette. Karşıda bir jandarma aracı var. Biz yaklaşınca ateş etmeye başladılar. Karşılık verildi. Şoförümüz hemen geri vitese taktı. Atış menzilinden çıktık. Tali yoldan Ilgaz merkeze geldik ve kaymakama konuk olduk.”  </p>
			<p class="paragraf ParaOverride-6"><span class="CharOverride-4">  </span></p>
			<p class="resim" xml:lang="en-GB"><span><img alt="foto19_ilgaz_tuneli.jpg" class="_idGenPageitem-22" src="image/foto19_ilgaz_tuneli_fmt.jpeg"/></span>  </p>
			<p class="resim_alyazili" xml:lang="en-GB">Binali Yıldırım Ulaştırma Bakanlığı döneminde Ilgaz Tüneli’nin inşa çalışmalarının altına imza atan isimdi. Tünelde inceleme yaparken böyle görüntülenmişti. Darbe girişimi gecesi bu tünel, kendisine koruma sağladı.  </p>
		</div>
	</body>
</html>