<html xmlns="http://www.w3.org/1999/xhtml">
	<head>
		<title>1-26</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-25" xml:lang="en-GB">Saat 00.45, Özel Kuvvetler Komutanlığı  </p>
			<p class="paragraf ParaOverride-6">Bu anlatacaklarımız, o gecenin sayısız derecede isimsiz kahramanının olduğunu göstermek içindir. Örneğin Özel Kuvvetler Komutanlığı’nda yaşanan mücadele, bu isimsiz kahramanların sayesinde kazanılmıştır.  </p>
			<p class="paragraf ParaOverride-6">Özel Kuvvetler’in, namı diğer bordo berelilerin karargâhında da hareketli dakikalar yaşanmaktadır. Zekâi Paşa’nın talimatıyla hareket eden Kurmay Başkanı Albay E.K., telefonla Harekât Merkezi’ni defalarca arayarak vardiya amiri ile görüşmek istemiş, vardiya amirine ulaşamayınca, telefona çıkan personele “Ankara’da olabilecek birlikleri vardiya amirinin mesaiye çağırmasını” emretmiştir. Bir taraftan da karargâha ulaşmaya çalışmaktadır. Ancak gerek onun gerekse diğer vatansever personelin karargâha girişinde bir engel vardır. Cuntacıların elindeki Kobra taarruz helikopteri kışlaya yaklaşan araçlara ve nizamiyeye doğru atış yapmaktadır. Bu nedenle hem Albay E.K. hem de diğer personel bölgeden uzaklaşmak zorunda kalır. Bu sırada kışla nöbetçi amiri Yarbay Ü.K., karşısındakinin cuntacı olduğunu bilmeden Harekât ve Eğitim Şube Müdürü Albay Ümit B.’nin odasına girerek, taarruz helikopterlerinin atışlarına karşı karartma yapılmasının uygun olacağını söylemişti. Bu çerçevede de nöbetçi subayına talimat vererek gereksiz ışıkların söndürülmesini emretmişti.  </p>
			<p class="paragraf ParaOverride-6">Öbür taraftan Komutan Zekâi Aksakallı, Yarbay Ü.K.’ya ulaşmıştı. Zekâi Paşa’nın emri netti: “İçeride hainler olabilir. Gerekirse emir-komutayı devral. Yanına da güvendiğin adamları al.”  </p>
			<p class="paragraf ParaOverride-6">Bunun üzerine yarbay, Nöbetçi Amirliği’ne gider ve emri nöbetçi subayıyla paylaşır. Bu sırada gelişmeleri takip etmek amacıyla Harekât Şube Müdürü’nün odasına girdiğinde cuntacılarla yüz yüze gelir. Cuntacı olduğunu öğrendiği Albay Ümit B., Kurmay Yarbay Mehmet Ali Ç.’yle birlikte bulunduğu odada Yarbay Ü.K.’nın yüzüne “Darbe oldu. Zekâi Aksakallı görevden alındı. Yerine Semih Terzi atandı” der.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Öbür yandan Zekâi Paşa, darbecilere karşı tabiri caizse ekibini teşkilatlandırmaktadır. Kendisiyle temas kuran Piyade Albay O.T., Piyade Albay O.S. ve Albay F.Ç.’ye birliğe girerek kontrolün sağlanması emrini vermişti. Bu komutanlar, birliğin Ankara’ya açılan yol bölgesinde dış bariyerin bulunduğu bölgede ulaşılabilen personele Özel Kuvvetler Komutanı Zekâi Aksakallı’nın emrini iletmeye başladılar. Ancak bir türlü nizamiyeden içeri girememişlerdir. Çünkü ulaştıkları Yarbay Ü.K.’nin “Zekâi Aksakallı’nın emri var. Sizi kesinlikle içeri alamam” sözleriyle karşılaşmışlardı.  </p>
			<p class="paragraf ParaOverride-6">Aslında hepsi aynı saftaydı. Ama neyin ne olduğunu anlamaya çalışıyorlardı. Hepsi de komutanlarının emrini dinliyordu ve karşısındakinin kimlerin yanında yer aldığını bilmiyordu.  </p>
			<p class="paragraf ParaOverride-6">Zekâi Paşa bu durumu öğrenince yarbayı aradı ve Albay O.T. ve yanındakilerin içeri alınmasını istedi. Ü.K. bunun üzerine cuntacı Ümit B.’ye “Zekâi Paşa’nın emrini yerine getireceğini” söylemişti.  </p>
			<p class="paragraf ParaOverride-6">Darbeciler artık kendilerini gizleme ihtiyacı hissetmiyordu. Özellikle “Emir geldi” diyerek Zekâi Paşa’yı devre dışı bırakmaya, Semih Terzi’yi de karargâha getirmeye çalışıyorlardı. Bu saatlerde Harekât Merkezi’ni arayan General Aksakallı’ya cuntacı Mehmet Ali Ç. “Silahlı Kuvvetler Komuta Harekât Merkezi’nin emrinin yayınlandığını, emre göre Özel Kuvvetler Komutanlığı’na Tuğgeneral Semih Terzi’nin getirildiğini” söyleme cüretini gösterebiliyordu. Aksakallı’nın yanıtı çok netti: “Çok büyük hata yapıyorsunuz. Özel Kuvvetler Komutanı benim. Yaptığınız hatadan dönün. Sonunuz hüsran olacak.”  </p>
			<p class="paragraf ParaOverride-6">Buna rağmen cuntacı Yarbay Mehmet Ali Ç. bildiğini okumaya devam eder. Cuntacılar pervasızdır. Bu görüşmeden sonra Ü.K. Yarbay’ı arayan Zekâi Aksakallı’nın telefonunu Ümit B. açar. Mehmet Ali Ç.’nin yaptığı gibi darbecilerin yayımladığı emri okuyan Ümit B., Zekâi Paşa ile tartışarak telefonu kapatır. Zekâi Paşa, aynen Yarbay Mehmet Ali Ç.’ye söylediği gibi sert çıkar: “Sen benim emrimi dinlemiyorsun. Sen FETÖ’cülerin emrini dinliyorsun. Sen paralelcisin.”  </p>
			<p class="paragraf ParaOverride-6">Komutan durumun farkındadır. Cuntacılar karargâhta kontrolü ele almak üzeredir.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Ümit B., Özel Kuvvetler karargâhında cuntacıların adamlarından biriydi. Oysa daha önce aktardığımız Genelkurmay Başkanlığı’nda gündüz saatlerinde yapılan “terörle mücadele toplantısına” katılan Özel Kuvvet heyetindeki 3 kişiden biriydi. Zekâi Paşa’nın orada olduğunu zaten aktarmıştık. Diğeri de Albay F.Ç.’ydi. Gözaltına alındıktan sonra suçlamaları reddeden Ümit B., ifadesinde şöyle konuşacaktı:  </p>
			<p class="_0">  </p>
			<p class="arayazi" xml:lang="en-GB">“Darbe talimatı, 15 Temmuz 2016 günü saat 21.30’da Genelkurmay Başkanlığı tarafından Gölbaşı Özel Kuvvetler Komutanlığı’na gönderilen yazılı-fakslı-imzalı mesaj emriyle geldi. Birinci mesajda, ‘ülkede olağanüstü hal yaşandığından dolayı gerekli tedbirlerin alınmasına yönelik mesaj emri Piyade Kurmay Albay Osman K. (Türk Silahlı Kuvvetleri Komuta Kontrol Amiri) tarafından imzalı olarak gönderildi.  </p>
			<p class="arayazi" xml:lang="en-GB">İkinci mesajda Tuğgeneral Mehmet P. (Genelkurmay Personel Daire Başkanı) imzalı mesaj emrinde yeni Özel Kuvvetler Komutanı olarak Tuğgeneral Semih Terzi’nin (1. Özel Kuvvet Komutanı) görevlendirildiğini, halihazırda ÖKK Zekâi Aksakallı’nın bu görevden alınarak Kara Kuvvetleri Komutanlığı emrine görevlendirildiği bildirilmiştir.  </p>
			<p class="arayazi" xml:lang="en-GB">Üçüncü mesajda, yazının altında ‘Yurtta Sulh Komitesi Başkanı’ imzalı ad belirtilip belirtilmediğini tam olarak hatırlamıyorum, bu mesajda, tüm Türkiye’deki sıkıyönetim komutanlıkları, bakanlıklar ve diğer kamu kurumlarına yapılan görevlendirilmeler, aynı zamanda TSK’nın yeni komuta yapısı belirtiliyordu. Liste halinde görevlendirilen kişilerin görevleri ve isimleri ayrı ayrı belirtilmiştir. Önce ne olup bittiğini netleştirmek için ilk mesajın geldiği TSK Komuta Kontrol Merkezi’ni aradım ve teyit aldım.”  </p>
			<p class="_0">  </p>
			<p class="paragraf ParaOverride-6">Ümit B., daha sonra Zekâi Paşa ile telefonda yaptığı tartışmayı ve gelişmeleri şu sözlerle aktarıyordu:  </p>
			<p class="_0">  </p>
			<p class="arayazi" xml:lang="en-GB">“Bu sırada ben de Silopi’de bulunan Tuğgeneral Semih Terzi’yi telefonda aradım. ‘Ben oraya geliyorum. Kışlanın emniyetini sağla. İçeriye de ileri gelen komutanlardan kimseyi almayın, gerekirse gerekeni yapın’ dedi. Bunun üzerine emniyet tedbirlerini aldık, kapıya zırhlı araç gönderdik. Nizamiyeye dışarıdan gelen birlik komutanlarının girişlerini engelledik. Bunun üzerine Zekâi Paşa beni birliğin telefonundan arayarak ‘nizamiyeye gelecek olan Okul Komutanı Albay Ö.F.B. ve Kurmay Başkanı Kurmay Albay E.K.’yi içeriye almamı’ emretti; ben de ona ikinci gelen mesajı okuyarak kendisinin görevden alındığını, yerine Tuğgeneral Semih Terzi’nin görevlendirildiğini; Semih Terzi’yi arayarak teyit ettirip ondan bahsettiğim aldığım emri ilettim.  </p>
			<p class="arayazi" xml:lang="en-GB">Aksakallı bu emirlerin hepsinin geçersiz olduğunu, Genelkurmay’da bir grubun emir-komutayı ele geçirmeye çalıştığını, dolayısıyla bu emirleri dinlememem gerektiğini, kendisinin emirlerini yapmam gerektiğini söyledi. Durum değerlendirmesi yaparak Genelkurmay’dan gelen 3 yazılı emri uygulamaya karar verdik. Yani Zekâi Paşa’nın değil, Semih Paşa’nın emrini uygulamaya, mevcut olan durumu korumaya, geldiğinde yeni emirler verdiğinde de yeni emirleri uygulamaya karar verdik. Geleceği söylenen kişiler geldi, onları içeri almadık.”  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Cuntanın o sırada Özel Kuvvetler karargâhında bulunan elemanı Albay Ümit B.<span class="dip"><a class="_idFootnoteLink" href="#footnote-225-70" id="footnote-225-70-backlink">70</a></span> artık harekete geçmişti. Karargâhtaki personele “Bundan sonra bu mesaj emrine göre hareket edilecektir” diyerek, Semih Terzi’nin Özel Kuvvetler Komutanlığı’na getirildiğini söylemiştir. O sırada karşısında Albay M.A., Yüzbaşı A.D.S., Başçavuş C.S., Astsubay Kıdemli Çavuş Ö.Ö., Kıdemli Başçavuş S.S. vardır. Tehditvari konuşmuştur. Personel sessizdir. Bu sırada Mehmet Ali Ç. ve beraberindeki silahlı ve tam teçhizatlı cuntacı başçavuşlar Turgay U., Muzaffer H. ve Nedim Ş. ile birlikte bu personele silah doğrultulmuştu. Açıkça “Tarafınızı belirleyin” diyorlardı. O sırada Ümit B. ve Mehmet Ali Ç., kendisini arayan Özel Kuvvetler Komutanı Zekâi Aksakallı’nın telefonunu reddetmişti. Nöbetçi amir ise açıkça bulunduğu yerden konuşamadığının iletilmesini istemişti. Ancak bu da Nedim Ş. tarafından engellenmişti. Artık Özel Kuvvetler Komutanlığı karargâhı cuntacıların kontrolüne geçmişti.  </p>
			<p class="paragraf ParaOverride-6">Saat 00.45’i gösteriyordu.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-70-backlink" id="footnote-225-70">70</a>. Albay Ümit B. 17 Temmuz’da tutuklandı. Ümit B. ile birlikte çok sayıda Özel Kuvvet mensubu da tutuklandı.</p>
				</div>
			</div>
		</div>
	</body>
</html>