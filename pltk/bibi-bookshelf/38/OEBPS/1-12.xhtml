<html xmlns="http://www.w3.org/1999/xhtml">
	<head>
		<title>1-12</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-10" xml:lang="en-GB">Saat 21.45, İzmir Gaziemir Kara Havacılık Komutanlığı  </p>
			<p class="paragraf ParaOverride-6">Hedefi çok az kişi biliyordu. Bunlardan biri Tuğgeneral Gökhan Şahin S.’ydi. Semih Terzi ile 11 Temmuz’da konuşan ve darbe girişimi içinde yer alan Gökhan Şahin S.’nin kritik bir görevi vardı. Cumhurbaşkanı Erdoğan’ı kaldığı otelden alacak ve Akıncılar Üssü’ne getirecek ekibin başında Gökhan Şahin S. olacaktı. İfadesinde de bunu itiraf ediyordu:  </p>
			<p class="_0">  </p>
			<p class="arayazi" xml:lang="en-GB">“13 Temmuz’da aynı güvenli hat üzerinden (MİLSEC-Milli Telsiz Emniyet Cihazı) Semih Paşa yeniden aradı. Bu kalkışmanın geçmiştekilere benzer olacağını, ancak çok hızlı gerçekleşeceğini, Cumhurbaşkanı ve kabine üyelerinin öncelikle alınıp mahkemeye sevk edileceklerini, yargılama konularının da çözüm sürecindeki hatalar, rüşvet iddiaları, IŞİD’in her yere elini kolunu sallayarak gitmesi gibi iddialar olacağını söyledi. Görevimin ne olduğunu açıkça anlatmasını istedim. Kendisinden o tarihte Cumhurbaşkanı her nerede bulunuyorsa oradan alıp refakatçi olarak Ankara’ya getirmek olduğunu öğrendim.”  </p>
			<p class="_0">  </p>
			<p class="paragraf ParaOverride-6">Gökhan Şahin S. bunun üzerine 15 Temmuz günü öğleden sonra İstanbul’dan İzmir Çiğli Havalimanı’na gitti.  </p>
			<p class="paragraf ParaOverride-6">Bu arada İzmir Gaziemir Kara Havacılık Komutanlığı’nda da hareketlilik vardı. Alay Komutanı Albay Murat D., helikopter pilotlarını çağırarak gece bir görev olduğunu, gece 22.00’de herkesin helikopter başında hazır olmasını istedi. Bunlardan biri de Pilot Yarbay B.A.’ydı. Helikopterleri yarım saat durdurarak farkında olmadan Cumhurbaşkanı Erdoğan’a önemli bir zaman kazandırmasıyla kamuoyuna yansıyan Akgün ifadesinde şunları söylüyordu:  </p>
			<p class="_0">  </p>
			<p class="arayazi" xml:lang="en-GB">“Gün içindeki uçuşları tamamladıktan sonra Alay Komutanı Albay Murat D., yanında M.B. ve Y.E., bulunduğu sırada beni odasına çağırıp, uçuş ekibinin akşam saat 22.00’de helikopter başında olması emrini verdi. İstirahate çekilmememizi istedi. Bir süre sonra Alay Komutan Yardımcısı M.B. odama geldi. Bana ‘Bu görev nedir? Bilgin var mı? Adam yeni geldi acaba bizi mi deniyor? Bak bu yaştan sonra bizi denemesin artık sonra bozuşacağım’ dedi. Ben de arama kurtarma tatbikatı falan olabilir dedim. Bu görüşmeden sonra M.B. bu kez Alay Komutanı Murat D.’nin odasına geçti. M.B., burada Alay Komutanı’na ‘Komutanım arkadaşlar soruyor görev nedir diye’ sorusunu yönetti. Alay Komutanı yarım ağız geçiştirircesine ‘Arayacaklar, sonra söyleyeceğim’ diyerek konuyu kapattı. Bildiğimiz kadarıyla VIP uçuşumuz yoktu. Bilinmeyen bir VIP uçuşu mu var, öğrenmeye çalıştık. Görevin açıklanmaması, bu sorgulamaya bizi itti.”  </p>
			<p class="paragraf ParaOverride-6"><span class="CharOverride-4">  </span></p>
			<p class="paragraf ParaOverride-6">Darbe teşebbüsü gecesi saat 21.45 sıralarında Alay Komutanı Albay Murat D.’nin emriyle helikopter başına gittiklerini belirten Yarbay B.A., yolda da onunla karşılaştıkları anda, “Komutanım ne yapacağız? Nereye gidiyoruz?” sorularını yönelttiğini anlattı. Yarbay B.A. sözlerini şöyle sürdürdü:  </p>
			<p class="paragraf ParaOverride-6">  </p>
			<p class="arayazi" xml:lang="en-GB">“Bana ‘Uçuş lideri benim, beni takip edeceksiniz, kimseyle temas kurmayacaksınız, transponder (radar takibini sağlayan cihaz) DT 500 cihazlarını kapatacaksınız. Sadece 132.00 VHF kanalından benimle irtibat kuracaksınız’ emrini verdi. Ben de ‘Emredersiniz komutanım’ dedim. Takım liderinin ilgili yerlerle irtibat kurması sebebiyle bu durum normal geldi.”  </p>
			<p class="_0">  </p>
			<p class="paragraf ParaOverride-6">Diğer pilotlardan olan Pilot Üsteğmen S.Ç. de, kendilerine saat 22.00’ye kadar istirahat etmelerini söylediklerini belirterek, o saate yaklaşırken üsse geri döndüğünü aktardı. Çoban da, aynen B.A.’nın belirttiği gibi, Alay Komutanı Murat D. tarafından radar takip sistemini kapatmalarının istendiğini şu sözlerle aktarıyordu:  </p>
			<p class="_0">  </p>
			<p class="arayazi" xml:lang="en-GB">“Albay Murat D. gayet sakin bir şekilde ortak frekansı, kendisini takip etmemiz ve DT 900’ü kapatmamız yönünde emir vardı. Birinci pilotumuz Yüzbaşı Hakan Y. de öyle emir verdi. Ben o an ters bir şey görmediğim için sorgulamadım. Alaydaki en yetkili kişi ve hava aracı komutanı emir veriyor. Şüphe duyacak bir şey yoktu.”  </p>
			<p class="_0">  </p>
			<p class="paragraf ParaOverride-6">Radarları kapatma konusunda Yarbay B.A. “uçuş kurallarına aykırı olağandışı bir durum” tanımını yapıyordu:  </p>
			<p class="_0">  </p>
			<p class="arayazi" xml:lang="en-GB">“Takip cihazlarının kapatılması uçuş kurallarına aykırı olağandışı bir durum olduğunu gösteriyordu, ancak o anda bununla ilgili bir şey sormadım. Çünkü görevin mahiyetinden, nereye gidilecek bilmiyordum. Belki de alayın üzerinde uçarız diye, sormak da aklıma gelmedi.”  </p>
			<p class="_0">  </p>
			<p class="paragraf ParaOverride-6">4 tane helikopter Çiğli Üssü’ne gitmek için havalandı. Bu 4 helikopterde Akgül’ün ifadesine göre şu kişiler vardı:  </p>
			<p class="_0">  </p>
			<p class="paragraf"><span class="CharOverride-3">1.</span> Helikopter: Albay Murat D., Yarbay Y.E., Teknisyen Astsubay Aydın Ö.<span class="dip"><a class="_idFootnoteLink" href="#footnote-225-53" id="footnote-225-53-backlink">53</a></span><span class="CharOverride-7">  </span></p>
			<p class="paragraf"><span class="CharOverride-3">2.</span> Helikopter: Yarbay B.A., Yüzbaşı H.İ.Ç., Teknisyen Astsubay Yasin S.  </p>
			<p class="paragraf"><span class="CharOverride-3">3.</span> Helikopter: Albay Zeki G., Astsubay Murat G.  </p>
			<p class="paragraf">B.A., 4. helikopterde kimlerin olduğunu ise bilmediğini söylüyor. Ancak Pilot Üsteğmen S.Ç.’nin ifadesinden anlaşıldığı üzere bu helikopterde de Yüzbaşı Hakan Y. ile S.Ç. bulunuyordu.  </p>
			<p class="paragraf ParaOverride-6">Gittikleri görevi bilmeyen bazı pilotların olduğu helikopterler havalanmıştı. Saatler 22.00 olmuştu...  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-53-backlink" id="footnote-225-53">53</a>. Astsubay Aydın Ö. Muhsin Yazıcıoğlu’nun helikopteri düştükten son bölgeye gittiği tespit edilen ve soruşturmada şüpheli olarak yargılanan şahıs. O dönem Muhsin Yazıcıoğlu’nun en yakınındaki isimlerden olan AK Parti Manisa Milletvekili Selçuk Özdağ, Aydın Ö. ile ilgili şunları söylemişti: “Muhsin Yazıcıoğlu’nun helikopteri düştükten sonra cenazeler bulundu. Birkaç astsubay oraya gittiler ve bunlar orada Muhsin Yazıcıoğlu’nun helikopterindeki önemli parçaları söktüler. Sonra o zamanki Cumhurbaşkanımız Sayın Abdullah Gül’e gelen bir ihbar üzerine, bu görüntüler ele geçti ve bunlar hakkında soruşturma açıldı. Gözaltına alındılar, ifadelerini verdiler, tutuklandılar ve 3. Yargı Paketi ile çıktılar.” Aydın Ö. ve diğer şüphelilerin, o dönem verdikleri ifadede “Biz helikopter meraklısıyız, hobimiz, bu parçaları söktük” dediklerini hatırlatan Özdağ, sökülen parçaların helikopterin en önemli parçaları olduğunu hatırlatmıştı. (Darbe girişiminde dikkat çeken isim: Aydın Ö., CNN Türk, linki: http://www.cnnturk.com/turkiye/darbe-girisiminde-dikkati-ceken-isim-aydin-ozsicak)</p>
				</div>
			</div>
		</div>
	</body>
</html>