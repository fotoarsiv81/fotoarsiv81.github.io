<html xmlns="http://www.w3.org/1999/xhtml">
	<head>
		<title>1-7</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-5" xml:lang="en-GB">Saat 20.30, Ankara Gazi Orduevi  </p>
			<p class="paragraf ParaOverride-6">Atatürk Orman Çiftliği arazisinde bulunan ve Ankara’ya hâkim bir tepede kurulan Gazi Orduevi, bir dönem Türk Silahlı Kuvvetleri’nin en önemli etkinliklerine ev sahipliği yapıyordu. Bu etkinliklerin başında 30 Ağustos resepsiyonları gelirdi. Ancak birkaç yıl önce bu resepsiyon, Cumhurbaşkanı’nın ev sahipliğinde gerçekleştirilmeye başlandı. Gazi Orduevi ise, gerek Türk Silahlı Kuvvetleri’nin bir dizi programına, gerek general, amiral, subayların düğün gibi bireysel etkinliklerine ev sahipliği yapmaya devam etti.  </p>
			<p class="paragraf ParaOverride-6">15 Temmuz akşamı da orduevinde bir düğün vardı ve düğün davetlileri arasında üst düzey komutanlar da yer alıyordu. Bunlardan biri Jandarma Genel Komutanı Orgeneral Galip Mendi’ydi. Düğün, Mendi’nin daha önce beraber çalıştığı bir tümgeneralin kızının düğünüydü ve Mendi de düğüne katılacaktı. Düğün başlamıştı. Saat 21.00’den sonra, Mendi’nin emir astsubayı hızlı adımlarla yanına geldi. Kulağına eğildi ve düğün devam ederken komutana şu bilgiyi aktardı: Genelkurmay nizamiyesi girişinde silah sesleri duyulmuştur ve bir çatışma olduğu konuşulmaktadır.<span class="dip"><a class="_idFootnoteLink" href="#footnote-225-26" id="footnote-225-26-backlink">26</a></span><span class="CharOverride-7">  </span></p>
			<p class="paragraf ParaOverride-6">Mendi, ifadesinde konuyu netleştirmek için düğün salonu dışına çıktığını, Jandarma Genel Komutanlığı Harekât Merkezi’ni aradığını ifade ederek şunları anlattı:  </p>
			<p class="_0">  </p>
			<p class="arayazi" xml:lang="en-GB">“Telefonlar kesikti. Genelkurmay’ı da aradım, orada da telefonlar kesikti. Cevap alamayınca Jandarma Genel Komutanlığı Harekât Başkanı Tümgeneral Arif Çetin’i telefonla aradım, durumu sordum. Arif Çetin bana, ‘Komutanım, ben de ulaşamıyorum. Siber saldırı olabilir’ dedi. Ben de ‘Komutanlık karargâhına hemen git, durumu açıklığa kavuştur ve bana bilgi ver’ dedim. Bir ara ben emir subayım Piyade Yarbay Murat Y.’nin koşarak yanıma geldiğini gördüm. Sivil giysiliydi. Düğüne emir subayımla değil, emir astsubayımla geldiğim için emir subayımın sivil elbise ile yanıma koşarak geldiğini görünce çok şaşırdım. Bana, Genelkurmay 2’nci Başkanı’nın beni Genelkurmay Karargâhı’nda beklediğini söyledi. Eşime, onu eve bırakıp Genelkurmay’a geçeceğimi söyledim. Emir subayım eşime ayrı bir araba getirdi, ‘Onu arabayla evine göndeririz, siz hemen arabanıza binin beraber Genelkurmay’a gideceğiz’ dedi. Ben düğüne geldiğim arabama bindikten sonra birden aracın sol arka kapısı açıldı. Konya Jandarma Bölge Komutanı Tuğgeneral Timurcan E. arabaya bindi. Üzerinde eğitim elbisesi ve tabanca vardı.”  </p>
			<p class="_0">  </p>
			<p class="paragraf ParaOverride-6">Orgeneral Mendi, Timurcan E.’ye “Benden habersiz Konya’dan niye buraya geldin?” diye sorduğunu, bu sırada aracın hareket ettiğini, Timurcan E.’nin de kendisine, “Burada ben size bir şey söylemeyeceğim. Akıncılar Kışlası’nda size tebliğ edilecek” diye cevap verdiğini söyledi.  </p>
			<p class="paragraf ParaOverride-6">Aracın ön tarafında emir subayı Yarbay Murat Y.’nin bulunduğunu, şoförün ise er olduğunu aktaran Mendi, Konya Jandarma Bölge Komutanı Tuğgeneral Timurcan E. ve 8 yıllık emir subayı tarafından rehin alındığını belirtiyordu:  </p>
			<p class="_0">  </p>
			<p class="arayazi" xml:lang="en-GB">“Arabanın hızla Akıncılar Kışlası’na gideceğini öğrenince ben hem Murat Y.’ye hem de Timurcan E.’ye ‘Hani bu araba Genelkurmay Başkanlığı’na gidecekti?’ diye bağırdım. Timurcan E. bana tekrar ‘Akıncılar Kışlası’nda size iletilecek’ dedi. Ben işin içinde başka bir iş olduğunu anladım ve bağırarak kendilerine ‘Siz eşkıya mısınız, çete misiniz?’ dedim. Bunun üzerine Timurcan E. bana ‘Sizi de aramızda görmek istiyoruz’ dedi. Ben buna şiddetle karşı cevap verdim ve ‘Ben sizin adamların yanında niye olayım? Allah hepinizin belasını versin’ dedim. Bunun üzerine Timurcan E. birden belindeki tabancasını çıkartıp bana doğrulttu. Ben aracın önündeki emir subayım Murat Y.’ye ‘Sen sekiz yıldan beri benimle çalışıyorsun. Sen de çetenin içindeymişsin. Yazıklar olsun sana’ dedim. Timurcan E., Akıncılar Kışlası’na gidinceye kadar silahı doğrultulmuş şekilde durdu. Bu esnada ben, ‘Siz çetesiniz, Allah belanızı versin. Vuracaksan şimdi vur’ diye sürekli bağırarak söylenmeye devam ettim. Bir ara Timurcan E.’yi Konya’dan getiren minibüs bizim taksinin önüne geçti. Akıncılar Kışlası’nın kapısına kadar bu şekilde geldik.”  </p>
			<p class="_0">  </p>
			<p class="paragraf ParaOverride-6">Mendi ifadesinde olayları bu şekilde aktarırken, emir subayı Yarbay Murat Y. ise ifadesinde Timurcan E.’yi suçluyordu:  </p>
			<p class="_0">  </p>
			<p class="arayazi" xml:lang="en-GB">“15 Temmuz günü genel komutanlıkta komutanımızın yanında görevimin başındaydım. Rutin işlerimiz vardı. Akşam için komutanımızın Gazi Orduevi’nde bir düğün programı vardı. Her zaman 20.30’da ayrılırken cuma günü 19.00 sularında karargâhtan ayrıldı. Ben de konuta kadar kendisine iştirak ettim. Daha sonra da Batıkent’te bulunan lojmana gittim. Akşamki düğün programında ise komutana konuttan sorumlu Aytaç Astsubay refakat edecekti. Evde eşim ve çocuklarım vardı. Saat 20.00 sularıydı. Çocuklara bir şey almak için aracımla AVM’ye gitmek üzere lojmandan ayrıldım.  </p>
			<p class="arayazi" xml:lang="en-GB">Yoldayken Konya Bölge Komutanı Timurcan E. beni görev telefonumdan aradı. ‘Komutanla özel bir şey görüşeceğim, komutan nerede?’ diye sordu. Akşam Gazi Orduevi’nde düğün programı olduğunu, komutanın orada olduğunu söyledim. Bana ‘Senin de gelmen lazım, özel bir konu var’ dedi. Ben bunun üzerine komutanın bulunduğu Gazi Orduevi’ne doğru yola çıktım. Üzerimde sivil kıyafetler vardı.  </p>
			<p class="arayazi" xml:lang="en-GB">Bu durumu komutana telefonla bildirmedim. Neden telefonla bildirmediğime ilişkin herhangi bir açıklamam yoktur. Gazi Orduevi’ne giderken yolda eşimi aradım ve ‘Bir işim çıktı, gecikebilirim’ dedim. Gazi Orduevi’ne vardığımda Timurcan E. beni telefonla tekrar aradı. Orduevinde olduğumu söyledim. ‘Ben de geliyorum’ dedi. Timurcan E. gelinceye kadar 3-5 dakika düğün salonunun önünde bekledim. Bu süre zarfında komutan içerideydi. Kapının önünde Aytaç Oğuz Astsubay’la konuştum. Bana ‘Genelkurmay’a saldırı mı ne olmuş, komutan onlarla görüşüyor’ dedi. Biraz sonra Timurcan E. siyah renkli, önünde tuğgeneral arması bulunan, camları siyah filmli bir minibüsle düğün salonunun önüne geldi.  </p>
			<p class="arayazi" xml:lang="en-GB">Timurcan E. minibüsten indi. Aramızda 5-10 metre mesafe vardı. Ben mi onun yanına gittim, o mu benim yanıma geldi, hatırlamıyorum. Bana ‘Komutana bir haber ver, görüşmem lazım’ dedi. Saat 21.00 sularıydı. Komutan, düğün salonunun kapısında düğün sahipleriyle vedalaşıp dışarı çıkıyordu. Kapının önünde komutanın yanına varıp Timurcan E.’nin kendisiyle görüşmek istediğini söyledim. Komutan, Timurcan E.’yi kamuflajlı kıyafetiyle görünce ‘Sen niye geldin böyle?’ dedi. O da ‘Komutanım özel bir durum var, görüşmemiz lazım’ dedi. Timurcan E. komutanı kendi geldiği minibüse davet etti. Komutan, ‘Bizim araba nerede?’ dedi. Komutanın arabası ön tarafta bekliyordu, onun arabasının bir iki araba arkasında da Timurcan E.’nin geldiği minibüs vardı. Komutan aracın sağ arkasına bindi, ben de sağ önüne bindim, Timurcan E. de komutanın yanına bindi. Aracı komutanımızın şoförü olan Er Oğuzhan kullanıyordu.  </p>
			<p class="arayazi" xml:lang="en-GB">Araç hareket ederken Timurcan E., ‘Komutanım Türk Silahlı Kuvvetleri yönetime el koydu, şimdi sizi emniyetli bir yere götüreceğiz, Akıncı Üssü’ne gideceğiz’ dedi. Ben araçta bulunan el telsiziyle koruma aracına Akıncı Üssü’ne gideceğimizi ve öne geçmelerini söyledim. Komutan, ‘Ben karargâha gidip üzerimi değiştireceğim’ dedi. O esnada arkada bir arbede oldu. Arkamı döndüğümde Timurcan E.’nin komutanımıza silah doğrulttuğunu gördüm. (Komutana silah dayanınca neden müdahale etmedin?) Komutanın emniyetini düşündüm.  </p>
			<p class="arayazi" xml:lang="en-GB">(...) Komutan, ‘Genelkurmay Başkanı ve diğer kuvvet komutanları nerede?’ dedi. Timurcan E., ‘Onlar da Akıncı’ya geçiyorlar’ dedi. Timurcan E., komutanımıza, ‘Sizi başımızda görmek istiyoruz’ dedi. Komutanımız, ‘Ben istemiyorum’ dedi. Komutan bana, ‘Sen sekiz yıldır benimle birlikte çalışıyorsun, sen de mi?’ dedi. ‘Yazıklar olsun’ deyip demediğini hatırlamıyorum.”  </p>
			<p class="_0">  </p>
			<p class="paragraf ParaOverride-6">Bu arada Mendi’nin emir subayı Murat Y, Galip Mendi ile Timurcan E. arasında geçtiğini savunduğu şu çarpıcı diyalogdan bahseder:  </p>
			<p class="paragraf ParaOverride-6">Galip Mendi: “Seni kim görevlendirdi?”  </p>
			<p class="paragraf ParaOverride-6">Timurcan E.: “Genelkurmay Personel Başkanı.”  </p>
			<p class="paragraf ParaOverride-6">Genelkurmay Personel Başkanı’nın, darbe girişimi sonrası tutuklanan Korgeneral İlhan T. olduğunu hatırlatalım.  </p>
			<p class="paragraf ParaOverride-6">Tekrar Galip Mendi’nin yaşadıklarına dönecek olursak, Mendi verdiği ifadede hem Konya Jandarma Bölge Komutanı Tuğgeneral Timurcan E.’yi hem de 8 yıldır yanında görev yapan emir subayı Yarbay Murat Y.’yi suçlamaktadır. Yarbay Murat Y. ise ifadesinde bazı konularda Mendi ile paralel bilgi verdikten sonra suçu Timurcan E.’ye atmaktadır. Peki Timurcan E. ifadesinde ne demiştir?  </p>
			<p class="paragraf ParaOverride-6">13 Temmuz 2016 Çarşamba günü resmi izne ayrıldığını, 17 gün izninin olduğunu ve 13 Temmuz 2016 günü akşamı ailesiyle beraber Konya’dan Ankara’ya geçtiğini savunan Timurcan E., ifadesinin devamında şunları aktarıyor:  </p>
			<p class="_0">  </p>
			<p class="arayazi" xml:lang="en-GB">“Merkez Orduevi’nde kalmaya başladım. Giresun’da helikopter kazasında yaralanan tanıdıklarımı ziyaret etmek amacıyla Ankara’ya gelmiştim. Ertesi gün GATA’da yaralıları ziyaret ettim, 15 Temmuz’da öğleye kadar ailemle birlikte Ankara’da dolaştık, 15.00 gibi orduevine geri döndük.  </p>
			<p class="arayazi" xml:lang="en-GB">Otel odamdaki dahili hattan Jandarma Genel Komutanlığı Harekât Merkezi’nden bana telefon açtılar. Bir subay telefonda benimle görüştü ancak rütbesini ve ismini şu an hatırlamıyorum. Bana ‘Kritik bir durum var, Genelkurmay’dan talimat aldık. Jandarma Genel Komutanı’nın korunması lazım. Akşam kritik bir durum olabilir, komutanı alıp emniyetli yer olan Akıncı Üssü’ne getireceksin’ dedi. Ben bu tür bir emrin şifahi verilemeyeceğini söyledim. Ancak telefondaki kişi ‘Çok gizli’ deyip beni ikna etti.  </p>
			<p class="arayazi" xml:lang="en-GB">Eski emir astsubayım Tuncay Nergiz’in orduevine yakın olan Anıttepe’deki evine tek başıma taksiyle gittim. Saat 17.30 gibiydi. Kendisine çok güvendiğim için bana telefonla verilen emri onunla paylaştım. Emirden onun haberi yoktu. Çok güvendiği bir iki arkadaşıyla birlikte komutanı güvenli bir yere götürebileceğimizi söyledi. Onları eve çağırdı. Eve genel komutanlıkta görevli dört astsubay geldi. Önce komutanın nerede olduğunu öğrenmemiz gerekiyordu. Komutanın emir subayıyla telefon görüşmesi yaptım. Emir Subayı Yarbay Murat, saat 19.00 sularında komutanın Gazi Orduevi’nde düğünde olduğunu söyledi.  </p>
			<p class="arayazi" xml:lang="en-GB">15-20 dakika sonra Anıttepe civarından silah sesleri geldi. Eski emir astsubayı karargâhtan tanıdıklarını aradı. Genelkurmay’da çatışma gibi bir durum olduğunu söylediler. Komutanı hemen uzaklaştırmamız gerektiğini düşündük. Komutanın emir subayı Yarbay Murat’ı aradım. Silah sesleriyle ilgili onu uyardım. Emir verildiğinde kullanmak için Konya’dan makam arabamı çağırdım. Şoförüm izinde olduğu için başka bir personel getirip aracı Ankara’ya Anıttepe’deki evin yakınlarında bir yere bıraktı. Anıttepe’deki evden ayrıldık. Ben, eski emir astsubayım ve çağırdığı iki kişi benim makam arabama bindik. Makam arabasını Ertuğrul isimli astsubay kullandı. Gazi Orduevi’ne gittik.  </p>
			<p class="arayazi" xml:lang="en-GB">Orduevine vardığımızda arabalardan indik. Jandarma Genel Komutanı da silah sesleri konusunda bilgi almış, çıkmak üzereydi. Ben ona ‘Genelkurmay’dan silah sesleri geliyor, muhtemelen çatışma var, hemen ayrılmamız gerekiyor’ dedim. Bana ‘Sen izinde değil miydin, niye geldin?’ dedi. Ben de karargâhtan emir geldiğini kendisine bildirdim. Ona da normal gelmemiş olacak ki ‘Ne gerek var?’ dedi. Sonrasında komutanın arabasına birlikte bindik. Ayrıca komutanın emir subayı da arabanın sağ ön koltuğuna oturdu. Korumalar da arkadan arabayla bizi takip etti.”<span class="dip"><a class="_idFootnoteLink" href="#footnote-225-27" id="footnote-225-27-backlink">27</a></span><span class="CharOverride-7">  </span></p>
			<p class="_0">  </p>
			<p class="paragraf ParaOverride-6">İfadesinde görüldüğü gibi Timurcan E., Mendi’nin ve Murat Y.’nin aktardıklarının aksini ileri sürüyor, Mendi ile arasındaki “buluşma anında herhangi bir direnme, tartışma ya da bir olay olmadığını” iddia ediyordu.  </p>
			<p class="paragraf ParaOverride-6">Timurcan E.’nin ifadesinden aktarmaya devam edelim...  </p>
			<p class="_0">  </p>
			<p class="arayazi" xml:lang="en-GB">“Arabanın içindeyken komutan karargâha gitmek istedi. ‘Orası güvenli değil, sizi Akıncılar Üssü’ne götüreceğiz’ dedim. Bana kızdı. Komutanın üzerinde silah yoktu. Ancak benim üzerimde kamuflaj, elbise ve silah vardı. Kamuflaj elbisemi makam arabasıyla birlikte istemiştim. Komutan bana kızıp hamle yaptı. Silahımı almaya çalıştı ve silahımı çekip arkama sakladım. Sadece kızıp bağırdı, ancak aramızda herhangi bir arbede olmadı. Bu şekilde Akıncılar Üssü’ne vardık. Komutanın korumalarını içeri almadılar. Pistin yanında belli bir yere gelince havacılar bizi binaya davet ettiler. Sadece komutanı içeri aldılar. Bizi içeri sokmadılar.  </p>
			<p class="arayazi" xml:lang="en-GB">Havacıların içinde en rütbeli kişi yüzbaşıydı. Etrafta özel tedbirli silahlı teçhizatlı personel de vardı. Sabaha kadar orada arabaların içinde bekledik.”  </p>
			<p class="_0">  </p>
			<p class="paragraf ParaOverride-6">Timurcan E.’nin aktardıkları ile Orgeneral Mendi’nin aktardıkları arasında ciddi farklılıklar vardı.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Gazi Orduevi’nde başlayan ve ilerleyen satırlarda devamını aktaracağımız sürecin yaşandığı düğünde, yine aynı yerde ve saatlerde adeta bir kahramanlık hikâyesinin başkahramanlarından biri de bulunuyordu...  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-26-backlink" id="footnote-225-26">26</a>. Galip Mendi’nin ifadesinin ayrıntılarını 25 Temmuz’da Habertürk TV muhabiri Mehmet Karaca açıklamıştı. Bkz. http://www.haberturk.com/gundem/haber/1271817-org-galip-mendinin-ifadesi</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-27-backlink" id="footnote-225-27">27</a>. Habertürk gazetesi, 14 Ağustos 2016</p>
				</div>
			</div>
		</div>
	</body>
</html>