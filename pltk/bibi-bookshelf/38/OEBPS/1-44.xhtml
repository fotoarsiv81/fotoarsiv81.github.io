<html xmlns="http://www.w3.org/1999/xhtml">
	<head>
		<title>1-44</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-43" xml:lang="en-GB">Saat 03.15, Özel Kuvvetler Karargâhı  </p>
			<p class="paragraf ParaOverride-6">O gecenin koşturmacasında bir son dakika bilgisi olarak geçen “Darbeci general Semih Terzi öldürüldü” haberinin, o gecenin kırılma noktalarından biri olduğunu, bu son dakika bilgisini geçen haberciler de bilemezdi. Kısa bir bilgi olarak geçmişti ama 15 Temmuz gecesi başlayan cehennemi sona erdirecek en kritik operasyondu. Zaten bugünden geriye baktığımızda o gecenin kırılma noktalarını şu şekilde sayabiliriz:  </p>
			<p class="Basic-Paragraph ParaOverride-9" xml:lang="en-GB">- Cumhurbaşkanı Erdoğan’ın halka çağrı yapması  </p>
			<p class="Basic-Paragraph ParaOverride-9" xml:lang="en-GB">- 1’inci Ordu Komutanı Ümit Dündar’ın “Darbe girişimi emir-komuta hiyerarşisinde yapılmamıştır” açıklaması  </p>
			<p class="Basic-Paragraph ParaOverride-9" xml:lang="en-GB">- Semih Terzi’nin öldürülmesi  </p>
			<p class="Basic-Paragraph ParaOverride-9" xml:lang="en-GB">- Medyanın sağlam duruşu  </p>
			<p class="paragraf ParaOverride-6">Gecenin en kritik 4 anından biriydi Ömer Halisdemir’in bayraklaşan, tek kişilik operasyonu. İsmini İslam’ın adaletiyle nam salan halifesi Hz. Ömer’den almıştı. Adaletliydi.  </p>
			<p class="paragraf ParaOverride-6">Soyadı Halisdemir’di. Halis’in anlamı “öz, katışıksız”dı. Demir gibiydi. Halis, katışıksız bir demir gibiydi.  </p>
			<p class="paragraf ParaOverride-6">Darbeci Semih Terzi’yi vurduktan sonra arkasından ateş açmışlardı ve vurmuşlardı. Düşmüştü Ömer toprağa ama yaşıyordu. Onu vuranlar durmadılar ve karargâhın önüne kadar sürükleyerek getirdiler onu. Mermi yağdırdılar sonrasında üzerine. Tam 30 kurşun yemişti Ömer Halisdemir. O iki mermiyle darbecileri bitirirken, onlar sıktıkları 30 kurşunla onu anıtlaştırmış, bayraklaştırmış, ölümsüzleştirmişti.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">Semih Terzi de son saniyelerini yaşıyordu. Ölmeden önce yanındakiler onu kurtarmak için çok uğraştılar. Ömer Halisdemir’i şehit eden Binbaşı Fatih Ş. sonraki dakikaları şu şekilde aktarıyordu:  </p>
			<p class="_0">  </p>
			<p class="arayazi" xml:lang="en-GB">“Geriye dönüp Semih Terzi’nin yaralandığını fark ettim. Onu içeri çektik. 20-25 dakika geçti. Başka bir helikopter geldi. Sonra helikopterle onu GATA komutanlığına götürdük.”  </p>
			<p class="_0">  </p>
			<p class="paragraf ParaOverride-6">Terzi’yi önce karargâha sokup, Kurmay Başkanı İcra Astsubayı’nın odasına götürürler. Bu arada karargâh binasına giren Fatih Ş. binadaki nöbetçi ve diğer personel tarafından silahla tehdit edilir. Terzi’yi orada kurtarma çabalarında başarılı olamayınca hemen onu GATA’ya götürmek isterler. Fatih Ş. ve gruptan 3 kişi hemen onu Özel Hava Alay Komutanlığı’ndan bir helikopterle 02.52’de GATA’ya götürür. Ancak Terzi tüm müdahalelere rağmen ölür. Cuntacılar beyin takımından çok önemli bir ismi kaybetmiştir.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Bu olay öyle bir olay ki, hain bildikleriniz vatansever, vatansever bildikleriniz hain çıkabiliyor. Örneğin 15 Temmuz’u 16 Temmuz’a bağlayan gece televizyonlarda, kamera önünde “darbe karşıtı” görünen bazı isimler cuntanın içinde oldukları veya bu yapıyla işbirliği yaptıkları için tutuklanırken, Özel Kuvvetler’de o gece Semih Terzi ile gelen gruptan bazıları ise olayın aslı astarını öğrendikten sonra tamamen farklı bir görev bilinciyle hareket etmeye başlamıştır.  </p>
			<p class="paragraf ParaOverride-6">Semih Terzi’nin, silah arkadaşları Ömer Halisdemir tarafından öldürülmesi bazılarının gözlerini açtı. Bundan sonra, cuntacı gruptan olmayan askerler ile Zekâi Paşa’yla hareket eden askerler arasında bir telefon trafiği başladı. Örneğin, kışlaya girmeye çalışan ekipte yer alan Albay F.Ç.’yi arayan 12’nci Özel Kuvvet Tabur Komutanlığı’nda görevli Yüzbaşı A.K.Y. şunu söylemiştir: “Komutanım, Özel Hava Alay Komutanlığı’nda bekliyorum. Pilotlar tarafından helikoptere çağrıldık. Özel Kuvvetler Komutanlığı kışlasına gitmemiz emredildi. Ne yapalım? Emirlerinizi bekliyorum.”  </p>
			<p class="paragraf ParaOverride-6">A.K.Y. ayrıca Terzi ile giden grup arasında güvendiği adamları olduğunu belirtmiştir. Bunun üzerine A.K.Y.’ye, helikoptere binip kışlaya gitmemesi, Özel Hava Alay Komutanlığı’nın emniyetini alması ve güvendiği kişilerle irtibat kurması emredilir.  </p>
			<p class="paragraf ParaOverride-6">Okul Komutanı Albay Ö.F.B. de yüzbaşıya Özel Hava Alay Komutanlığı’nın kontrolünün sağlanması, uçuşların engellenmesi ve helikopter pilotlarının gözaltına alınması emrini verdi.  </p>
			<p class="paragraf ParaOverride-6">Bu arada Yüzbaşı A.K.Y., bariyer bölgesinde bekleyen Yüzbaşı H.E. ile birlikte Terzi’nin grubunda yer alan Deniz Üsteğmen M.A. ile iletişim kurdu. M.A. 12’nci Özel Kuvvet Taburu’ndandı ve gelişmelerden, yaşananlardan haberdar değildi. “Neden haberdar değildi?” diye unuttuysanız, 22.30’daki gelişmeleri aktarırken, Özel Kuvvetler’de çok özel görevlere gidecek personelle ilgili neler yapıldığını tekrar edelim:  </p>
			<p class="_0">  </p>
			<p class="arayazi" xml:lang="en-GB">“Çok özel göreve gidecek özel askerlerin üzerindeki bütün iletişim malzemeleri toplanır. O özel operasyonun sızmaması için bütün dünya ile iletişimi kesilir. Bir nevi tecrit edilir ve tecrit edildikten sonra yalnızca işine odaklanırsın.  </p>
			<p class="arayazi" xml:lang="en-GB">Tecrit edildikleri için de, gelişmelerden haberleri yoktur. Onların hikâyesinin ayrıntılarını ilerleyen satırlarda, dakikalarda, saatlerde aktaracağız.”  </p>
			<p class="_0">  </p>
			<p class="paragraf ParaOverride-6">Evet, aktaracağız demiştik ve işte o anları aktarıyoruz. Üsteğmen M.A.’nın sadece Semih Terzi’nin söyledikleri konusunda bilgisi vardı. Ancak yaşananlardaki gariplik onun da dikkatini çekti. Kendisiyle iletişim kurulduğunda bütün gerçekleri öğrendi. Komutanları M.A.’ya, darbeci ekipte yer aldıkları tespit edilen Albay Ümit B., Yarbay Mehmet Ali Ç. ve Binbaşı Fatih Ş.’nin bilgisi verildi ve bunların bir an önce etkisiz hale getirilmesi istendi. Böylece karargâhın emniyetinin sağlanması için önemli bir adım atılmış olacaktı.  </p>
			<p class="paragraf ParaOverride-6">Üsteğmen M.A. emri alır almaz beraberindeki tim personeliyle birlikte öncelikle karargâhtan ayrılmayan Ümit B. ve diğer kalkışmacıları etkisiz hale getirmek için harekete geçti. Karargâh binasına girdiklerinde darbecileri aramaya başladılar. Odaları kontrol ederken ilk olarak karşılarına Yarbay Mehmet Ali Ç. çıktı. Mehmet Ali Ç. hemen enterne edilerek etkisiz hale getirildi.  </p>
			<p class="paragraf ParaOverride-6">Üsteğmen M.A. saatler 03.15’i gösterirken, Harekât ve Eğitim Şube Müdürlüğü’nü yanındaki tim personeli Başçavuş İ.Ç. ile kontrol ederken, karşılarına bu sefer de Ümit B.’nin koruması gibi hareket eden darbecilerden Başçavuş Nedim Ş. çıktı. Nedim Ş. silahına davranmıştı ama M.A. ve İ.Ç. daha hızlı davrandılar. Saniyeler sonra Nedim Ş.’nin cansız bedeni Şube Müdürü’nün odasının zemininde yatıyordu. Bu operasyon sırasında darbecilerden Başçavuş Şenol S. binadan kaçarken, bir dakika sonra ikinci katta önce Ümit B. ardından da yine darbeci ekipten Astsubay Kıdemli Başçavuş Turgay U. yakalanmıştı.  </p>
			<p class="paragraf ParaOverride-6">Albay Ümit B.’nin ifadesinden yakalandığı anları da hatırlatalım:  </p>
			<p class="_0">  </p>
			<p class="arayazi" xml:lang="en-GB">“Bizim öngörümüz yukarıda bahsettiğim 3 kişi ile birlikte aldığımız ortak karar gibi Semih Paşa gelecek, emri ve komutayı sevk idare edecekti. Semih Paşa ile gelen tabur personelinden 6-8 tanesi karargâhta kaldı ben kendilerine karargâh binasının emniyetini sağlama görevini verdim.  </p>
			<p class="arayazi" xml:lang="en-GB">Daha sonra Tümgeneral Zekâi Aksakallı’nın, karargâhın ele geçirilmesi ve personelin esir alınması talimatını verdiğini anladım. Ben emirleri verdikten sonra odama gitmiştim. Olayları orada koordine ediyordum. Bu personelin içinde 3 kişi, ikisi piyade tüfeği ve biri tabancayla odama geldi. Ben o sırada telefonla konuşuyordum. Silahı bana doğrultarak ‘Telefonu kapat, seni esir alıyoruz. Bizimle binanın alt katına gel’ dediler.  </p>
			<p class="arayazi" xml:lang="en-GB">Koridorda durması için görevlendirdiğim Başçavuş Nedim Ş. onların odama girdiğini görünce, arkadan geldi. Birinin silahını elinden almaya yeltendi. O arada elinde tüfek bulunan kişiyle Nedim’in müdahale ettiği kişi, ikisi birden ateş ederek Nedim Ş.’yi odamda öldürdü. Beni ‘Ellerini havaya kaldır, kaçmaya teşebbüs edersen seni öldürürüz’ diyerek alt kata indirdiler. Alt kata indiğimizde vardiya amiri ve icra astsubayının da esir alındığını gördüm. Askerler bizi yere yatırdılar, kelepçe taktılar, sabaha kadar bekledik.”  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Darbecilerin karargâhtaki beyin isimleri tek tek toplanıyordu. Toplayan da, Semih Terzi’nin her şeyden habersiz bir şekilde Ankara’ya getirdiği Özel Kuvvet personeliydi. Gerçeği öğrenmişler ve silah arkadaşlarıyla birlikte, darbecilere karşı ölümüne bir mücadeleye girişmişlerdi.  </p>
		</div>
	</body>
</html>