<html xmlns="http://www.w3.org/1999/xhtml">
	<head>
		<title>1-19</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-18" xml:lang="en-GB">Saat 23.15, Akıncı Üssü  </p>
			<p class="paragraf ParaOverride-6">Ankara Gölbaşı’ndaki Özel Harekât Daire Başkanlığı ile Havacılık Dairesi’ne yönelik jet saldırısının merkez üssü Ankara’nın Kazan ilçesi sınırları içindeki Akıncı Üssü’ydü. Darbeciler orada konuşlanmış, tüm Türkiye’ye, Türk milletine yönelik saldırıyı oradan komuta ediyorlardı. Ancak bir özelliği daha vardı bu üssün. Esir edilen komutanlar burada toplanacaktı.  </p>
			<p class="paragraf ParaOverride-6">Saatler 23.00’e geldiğinde komutanlar, yıllardır bir örümcek ağı gibi etraflarını saran “silah arkadaşları” tarafından tek tek toplanıp buraya getirilmeye başlanmıştı. Yıllarca yan yana görev yaptıkları Özel Harekât polislerine bu acımasız saldırıyı yapan darbecilerin, kendi komutanlarına karşı saygılı olmasını beklemek de Pollyannacılık olacaktı. Acımadılar da... Türk insanının bırakın rütbesini, belli bir yaşın üstünde olduğundan dolayı saygıda kusur etmeyeceği insanlar itildiler, elleri, gözleri bağlandı ve adeta düşman esiri muamelesi gördü. 15 Temmuz gecesi acımasızlıklarıyla IŞİD, PKK gibi terör örgütlerinden farksız olmadıklarını ortaya koyanlar, Akıncı Üssü’nü adeta esir kampına çevirmişti. Üsse götürülenlerden biri Genelkurmay Başkanı Hulusi Akar’dı. Onu son olarak ifadesinde helikoptere bindirdikleri kısmında bırakmıştık. Akar üsse iner inmez yaşadıklarını isim vererek şu şekilde aktarıyordu:  </p>
			<p class="_0">  </p>
			<p class="arayazi" xml:lang="en-GB">“Bir süre uçtuktan sonra iniş yaptık. Nereye gittiğimizi söylemediler. Akıncı Üssü olduğunu söylediler ve beni orada bir minibüse bindirerek bir binaya götürdüler. Binanın üs komutanlığı binası olduğu yazıyordu ve sivil kıyafetli, askeri kıyafetli pek çok kişi silahlı olarak bekliyordu. Üs komutanının odasına götürdüler ve Tümgeneral Kubilay S. ayakta bekliyordu. Bir kanepeye oturttular. Bir ara Orgeneral Akın Ö. yanıma geldi, üzerinde tişört ve pantolon vardı. Tek başına benim yanıma gelmişti. Hem bu durum nedeniyle hem onu gördüğüm için çok şaşırdım ve burada ne yaptığını sordum. Bugün yanında eşli olduğu şekilde Kara Kuvvetleri Komutanı ile birlikte İzmir’den komutanlığa ait bir uçakla geldiğini, üsteki lojmanda oturan kızının evinde iken Abidin Ünal’ın telefon ile araması üzerine üsten birilerinin uçaklar kaldırdığını ve bu hususa göz kulak olması gerektiğini belirttiği için buraya geldiğini anlattı. Hatta bu hususu söylediğini anlatmaya çalıştığını, ancak dinlemediklerini söyledi. Ona da olayın başından beri konuştuklarımı söyledim. Tuğamiral Ömer H. ve Tuğgeneral Hakan E.’yi gördüm. Yukarıda ilk kısımda söylediğim sözlerin benzerlerini, yaptıklarının yanlış olduğunu, akıllarını kaybettiklerini, bu devirde böyle bir şey olamayacağını bağırdım. ‘Suriye’yi, Mısır’ı görmüyor musunuz? Bu tür olayların ülkemizi yıllarca ne kadar geriye götürdüğünü bilmiyor musunuz?’ mealinde sözler sarf ettim. Hiç umurlarında olmadı.”  </p>
			<p class="_0">  </p>
			<p class="paragraf ParaOverride-6">Orgeneral Hulusi Akar, Akıncı Üssü’nde yaşadığı ilk dakikaları bu sözlerle aktarıyordu. Genelkurmay 2’nci Başkanı Orgeneral Yaşar Güler de, aynı şekilde Akıncı Üssü’ne getirilenlerdendi. Orgeneral Güler, Genelkurmay Başkanlığı’nda iki kişinin kendisini helikoptere bindirdiğini ifade ederek, “Sağıma ve soluma oturdular. Helikopter havalandı. Bir müddet gittikten sonra helikopter indi. Beni bir araca bindirdiler. Araç hareket halindeyken dışarıda jet sesleri duyuyordum. Geçen süreyi de göz önüne alarak Akıncı Üssü’ne getirildiğimi anladım” diyordu. Araçtan indirilip bir binaya sokulduğunu aktaran Güler, sözlerini şöyle sürdürdü:  </p>
			<p class="_0">  </p>
			<p class="arayazi" xml:lang="en-GB">“Orada zifiri karanlık bir ortamda bir odaya girerek bir koltuğa oturttular. Odada sağımda ve solumda yine helikopterdeki şahıslar vardı. Şahıslardan birinin koridora çıktığını hissettim ve odada kalan diğer şahsa ‘Evladım, arkadan kelepçeyi biraz gevşetebilir misin?’ dedim. Daha önce hiç konuşmayan bu şahıs ‘Peki komutanım’ dedi ve hatta ‘Komutanım isterseniz ellerinizi önden bağlayayım’ dedi. Diğer şahıs tekrar odaya döndü. Ellerimin önden kelepçelendiğini görünce sinirlendi, kafamdan bereyi çıkararak görmemi engelleyecek şekilde daha sıkı bir kumaş parçasıyla bağladı. Oda halen zifiri karanlık olduğu için bunun öncesinde de şahısları tespit edebilecek imkânım olmadı.  </p>
			<p class="arayazi" xml:lang="en-GB">O sırada dizlerimin kanadığını fark ettim ve bu muameleyi yapan şahsa, ‘Evladım, dizlerim kanıyor bana biraz yardımcı ol’ dedim. Hiç sesini çıkarmadan sağ tarafımda farklı bir koltuğa oturdu. Epey bir zaman sonra bu şahıs kalkıp dışarı çıktı. Bunun üzerine ben kelepçe meselesinde de daha yumuşak tavırlı şahsa ‘Evladım her tarafım uyuştu. Ayaklarımı uzatabilir miyim?’ dedim. Şahıs, ‘Tabii komutanım’ dedi. Ayaklarımı uzatabileceğim şekilde bir koltuk getirdi. Ayaklarımı uzattım.  </p>
			<p class="arayazi" xml:lang="en-GB">Daha sonra aksi olan şahıs dışarı çıktı. Diğer şahsa ‘Bir su içebilir miyim?’ dedim. O da sanırım buzdolabını açtı, su olmadığını, buzdolabındaki sodayı açtığını, bunu içmemi, ayrıca su da getireceğini söyledi. Sodayı içtikten sonra şahıs bana bir bardak su getirdi. Epey bir müddet geçtikten sonra ve tahminime göre sabaha karşı aksi olan şahıs tekrar odaya girdi. Ayaklarım koltukta uzatılmış vaziyetteydi. İki kişi içerideyken üçüncü şahıs içeri girdi. Üçüncü şahıs ile diğerleri arasında kısık sesle bir konuşma olduğunu fark ettim. Çok kısık olduğu için duyamadım. Üçüncü şahıs odadan çıktıktan sonra aksi olan şahıs bir tane ayak bileğime, bir tane de dizimin altına plastik kelepçe taktıktan sonra birleştirdi.”  </p>
			<p class="_0">  </p>
			<p class="paragraf ParaOverride-6">Akıncı Üssü’ndeki bu hareketliliğin “kahramanları” yani geçmiş satırlarda ismini yazdığımız kişiler, Hulusi Akar ve Yaşar Güler’in ifadelerinde de ortaya çıkmıştı: Akın Ö., Kubilay S., Hakan E.  </p>
			<p class="paragraf ParaOverride-6">Akın Ö. ise o dakikaları ifadesinde şu şekilde anlatıyordu:  </p>
			<p class="_0">  </p>
			<p class="arayazi" xml:lang="en-GB">“Görüştüğüm kişi üs komutanı (Tuğgeneral Hakan E.) ve misafir olarak orada bulunan Kubilay S.’ydi. Genelkurmay Başkanı’nın da üste olduğunu söyledi. Ben de hemen yanına gittim. Ben yaklaşık 5 dakika içerisinde Genelkurmay Başkanı’nın yanına gittim. Ben oraya gittiğimde hava kararmıştı ancak saatin kaç olduğunu bilemiyorum. Ben üsse vardım. Bir oda içerisinde Genelkurmay Başkanı Hulusi Akar, Tümgeneral Kubilay S. ve Tümgeneral Mehmet D. ile birlikte çay içiyordu. Bana ‘Bunlar bu işi yaptılar, bunlarla konuş ikna et’ dedi. Ben onlarla konuşmaya başladım. Bu sırada İstanbul’da tankların üzerine insanlar çıkmıştı. Üste oda içerisinde televizyon açıktı. Bunları görebiliyordum. Kubilay S. ve Mehmet D.’ye darbenin başarılı olamayacağını, demokratik kurumların işlediğini, halkın bu işe tepki gösterdiğini anlatıp ikna etmeye çalıştım. Kendilerine itiraz ettikçe bağırıp çağırdım. Aynı şekilde Genelkurmay Başkanı da onları ikna etmeye çalıştı. 3-4 kez bunları tekrarladım. Benim onlara emir verme yetkim yoktur. Ancak bir büyük olarak, Hava Kuvvetleri Komutanı Abidin Ünal’ın isteği üzerine onlara telkinde bulunup ikna etmeye çalıştım. Bu sırada soyadını bilmediğim Ömer isimli bir amiral de odaya girdi. Benim telkinlerim sonuç verdi. İkna oldular.”  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Akıncı Üssü’nde daha kimler yoktur ki... Kara Kuvvetleri Komutanı Orgeneral Salih Zeki Çolak, Hava Kuvvetleri Komutanı Orgeneral Abidin Ünal, Jandarma Genel Komutanı Orgeneral Galip Mendi, EDOK Komutanı Orgeneral Kâmil Başoğlu, çok sayıda general ve amiral darbecilerin safında yer almadıkları için Akıncı Üssü’nde rehin tutuluyordu.  </p>
			<p class="paragraf ParaOverride-6">Salih Zeki Çolak, Akıncı Üssü’ne getirildiği ve sonrasındaki saatleri ifadesinde şöyle anlatmıştı:  </p>
			<p class="_0">  </p>
			<p class="arayazi" xml:lang="en-GB">“İki kişilik bir koltuğa oturttular. Ayağımızı kelepçe ile bağladılar. Bu esnada İhsan Uyar ellerindeki kelepçe nedeniyle ellerinin uyuştuğunu beyan etti. Darbecilerden rütbeli olan kişi kızarak ‘Bunu daha önce düşünecektin. Askeri lise ve harp okulunda aldığımız değerlere aykırı hareket ediyorsun. Sizin gibi Cumhurbaşkanı, İçişleri Bakanı, MİT Müsteşarı da tutuklanacak, birazdan onları da buraya getireceğiz’ dedi, sonra da ‘İhsan Uyar’ın rütbelerini sökün alın, elbisesindeki Atatürk rozetini de sökün’ diyerek aşağılayıcı hareketlerde bulundu. Uyar’a ‘Hiç mi helal süt emmedin?’ dedi.  </p>
			<p class="arayazi" xml:lang="en-GB">Yaklaşık 3-4 saat kadar bu şekilde oturduk. Bu arada bir grup geldi ve üzerimizi aradı, kalem, tarak gibi eşyalarımı aldılar. Üzerimizde silah da yoktu. Bir ara üç personelin daha getirilerek aynı oda içerisine konduğunu hissettik. Bu kişilerin Tümgeneral Şevki Şentürk ve Albay Tuncay Polat ile emir subayım Binbaşı Yunus Can olduğunu anladık. Bunların gelişinden itibaren ayaklarımızdaki kelepçeleri kestiler, ellerimiz yine kelepçeliydi. Su ihtiyacımızı kendileri ağzımıza tutarak verdiler. Tuvalet ihtiyacımız için de yan tarafa bizi ittirerek götürdüler.”  </p>
			<p class="_0">  </p>
			<p class="paragraf ParaOverride-6">Rehin alınan komutanlar, darbecilerin hedeflerinin büyüklüğünü anlamışlardı. Cumhurbaşkanı Recep Tayyip Erdoğan, İçişleri Bakanı Efkan Ala, MİT Müsteşarı Hakan Fidan’ın da hedef olduğunu itiraf ediyorlardı. Muhtemelen Başbakan Binali Yıldırım ve kabinenin diğer üyeleri de bu listedeydi. İlk olarak Genelkurmay’ı ve Türk Silahlı Kuvvetleri’nin bütününü ele geçirme stratejilerini hayata geçirmişler, bu nedenle de komutanları yakalamışlardı. Düşmanca davranıyorlardı.  </p>
			<p class="paragraf ParaOverride-6">Jandarma Genel Komutanı Orgeneral Galip Mendi’ye de düşman esiri muamelesi yapılmıştı:  </p>
			<p class="_0">  </p>
			<p class="arayazi" xml:lang="en-GB">“Ayaklarımı da kelepçelediler. Daha sonra kafama gözlerimi de kapatacak şekilde bir kukuletaya benzer, siyah bir bere geçirdiler. Ben bu bereyi çıkartmak istedim. Ellerimi indirdiler. Ağzıma da bir bant yapıştırdılar. Yaklaşık yarım saat sonra, odaya rehin alınan başka birinin daha getirildiğini anladım. Kara Kuvvetleri Eğitim Doktrin Komutanı Orgeneral Kâmil Başoğlu da yanımdaydı. Onun da ağzında bant vardı. Ancak bantlar dille ıslanınca yapışkanları çözülüyordu, bant açılıyordu.”  </p>
			<p class="_0">  </p>
			<p class="paragraf ParaOverride-6">Hava Kuvvetleri Komutanı Abidin Ünal da İstanbul’dan getirildikleri için biraz geç saatte getirilmişlerdi. Uçaktan inince kendisini genç bir üsteğmenin kullandığı minibüse bindirdiklerini, özellikle uçuş hattını dolaştırarak, buradaki faaliyetleri görmesini sağladıklarını söyleyen Ünal, beyanına şöyle devam etti:  </p>
			<p class="_0">  </p>
			<p class="arayazi" xml:lang="en-GB">“Bütün uçaklar, yaklaşık 16 uçak uçuşa hazırlanmış, yarıdan fazlası hakiki mühimmat yüklü, bomba yüklü. Personeli orada sürekli bir faaliyet halinde gördüm. Beni bu uçuşların yapıldığı filo komutanlığının önüne getirdiler. Bu filo 141’inci Filo olarak bilinir. Minibüsten indiğimde ortalıkta 30’a yakın pilot gördüm, çoğunluğu teğmen, üsteğmen rütbesindeydiler, ancak binbaşı ve üstsubay rütbesinde olanlar da vardı. Hepsinin göğsünün üzerinde bulunan isimlikleri sökülmüştü. Beni, Akıncı 4’üncü Ana Jet Üssü Harekât Komutanı Kurmay Albay Ahmet Ö. karşıladı. Bana ‘Hoş geldiniz komutanım’ dedi. Ben kendisine ‘Hoş bulmadık’ dedim. Bana, ‘Bozulmuş ayarları düzeltmeye çalışıyoruz’ dedi. Ben de ‘Senin ayarın bozulmuş’ dedim. Tüm konuşmamız bundan ibaret oldu. Beni önceden hazırlanmış olan, içinde sadece bir sandalye bulunan odaya aldılar, cep telefonlarımı istediler, iki silahlı şahsı da kapıya diktiler. Odamdan kendisi çıkarken ‘Size Allah akıl fikir versin, Allah sizi ıslah etsin, başka da bir şey demiyorum, seni de bir daha görmek istemiyorum’ dedim.”  </p>
			<p class="paragraf ParaOverride-6"><span class="CharOverride-4">  </span></p>
			<p class="resim" xml:lang="en-GB"><span><img alt="foto20_kamil_basoglu.jpg" class="_idGenPageitem-23" src="image/foto20_kamil_basoglu_fmt.jpeg"/></span>  </p>
			<p class="resim_alyazili" xml:lang="en-GB">EDOK Komutanı Orgeneral Kâmil Başoğlu, konutundan şort ve terlikle rehin alınıp Akıncı Üssü’ne götürülen komutanlardandı. Başoğlu, 28 Temmuz’daki YAŞ’ta emekli oldu. Kâmil Başoğlu emekli olmasaydı, teamüllere göre 2021 yılında Genelkurmay Başkanı olacaktı.  </p>
			<p class="paragraf ParaOverride-6">  </p>
			<p class="paragraf ParaOverride-6">Kara Kuvvetleri Komutanlığı Eğitim ve Doktrin Komutanı (EDOK) Orgeneral Kâmil Başoğlu da Mendi’nin yanındaydı. Onu da konutundan üzerinde tişört, şort ve terlik olduğu halde alıp bir ambulansa bindirip getirmişlerdi:  </p>
			<p class="_0">  </p>
			<p class="arayazi" xml:lang="en-GB">“Üzerimde evde tişört, şort ve terlik vardı. Saat 22.00 sıralarında televizyonu izlemeye, bu esnada uçakların seslerini duymaya başladım, aklıma darbe gelmedi. IŞİD terör örgütünün saldırı ihtimaline binaen uçakların uçtuğunu düşündüm. Saat 22.25 sırasında kapı zangır zangır çaldı. Karşımda eğitim elbisesi giymiş Kara Kuvvetleri Komutanlığı Genel Sekreteri Kurmay Albay Uğur K.’yı gördüm.  </p>
			<p class="arayazi" xml:lang="en-GB">Uğur K. bana ‘Acele edin komutanım, Genelkurmay Başkanı konutunda sizi bekliyor’ dedi. ‘Üzerimi değiştireyim’ dedim. Böyle deyince Uğur K. sertleşti, ‘Genelkurmay Başkanımız acil şekilde sizi bekliyor, bu aynı zamanda sizin emniyetiniz içindir’ dedi. Yanında iki subay vardı. Gelen üsteğmenlerden birinin armasından Muhafız Alayı’ndan olduğunu anladım. Beni şortlu, tişörtlü ve terlikli vaziyette itekleyerek bir ambulansa koydular. Ellerimi arkadan koli bandı ile bağladılar, kafama haki renkli bir fanila geçirdiler.”  </p>
			<p class="_0">  </p>
			<p class="paragraf ParaOverride-6">Başoğlu, üste yaşadıklarını da şöyle ifade etmişti:  </p>
			<p class="_0">  </p>
			<p class="arayazi" xml:lang="en-GB">“Akıncılar 4’üncü Ana Jet Üssü’ne getirildim. Bir odada sandalyeye oturttular, kafama siyah kukuleta geçirdiler ve ağzımı da bantladılar, ayaklarımı plastik kelepçe ile bağladılar. Bu esnada, bulunduğumuz yerde benden başka bir kişinin daha olduğunu hissettim, oflayıp pufluyordu. Kim olduğunu anlamak için karşı tarafta duranlara ‘Gözlüğümü getirdiniz mi?’ diye sordum.  </p>
			<p class="arayazi" xml:lang="en-GB">Yanımdaki kişi beni sesimden tanıyarak bana ‘Kâmil sen misin?’ diye sordu. Bunun üzerine biz Jandarma Genel Komutanımız Orgeneral Galip Mendi ile konuşmaya başladık, onun da ağzında bant vardı ancak dille ıslandığında yapışkanları çözülüyordu, bant açılıyordu.”  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">Bu arada Kâmil Başoğlu’nu konutundan alan Kara Kuvvetleri Komutanlığı Genel Sekreteri Kurmay Albay Uğur K.’nın ismi, Cumhurbaşkanı’na yönelik Marmaris saldırısı ile daha birçok olayda yer alan Cumhurbaşkanlığı Muhafız Alay Komutanı Albay Muhsin Kutsi B., Cumhurbaşkanı’nın Başyaveri Albay Ali Y., Marmaris saldırısı haricinde Genelkurmay Karargâhı’nı işgal eden ekibe komuta eden isimlerden Özel Kuvvetler’den Albay Kurmay Fırat A. ile birlikte de anılmıştı. Bunu söyleyen, şüpheli sıfatıyla ifade veren Cumhurbaşkanlığı Muhafız Alayı Harekât Merkezi Amiri Binbaşı Hüseyin T.’ydi. Hüseyin T., Uğur K. ve adını zikrettiğimiz diğerlerinin faaliyetlerini şu şekilde aktarmıştı:  </p>
			<p class="_0">  </p>
			<p class="arayazi" xml:lang="en-GB">“Son 10 gün içerisinde toplam 3 kez nöbet tuttum. Bu nöbetlerimde bana sormuş olduğunuz ziyaretlere benzer ziyaretler gerçekleşti. Alay Komutanı Albay Muhsin Kutsi B.’yi, temmuz ayının başından 15 Temmuz’a kadar Cumhurbaşkanı Yaveri Ali Y. en az iki kez, eski Alay Komutanı Muhammet Tanju P.’yi sivil elbiseli olarak bir kez, Harp Okulu’nda tabur komutanlığı yapan Yarbay Ümit G.’yi, Kara Kuvvetleri Genel Sekreteri Kurmay Albay Uğur K.’yı bir kez gördüm. Bu ziyaretlerin tamamı gündüz mesai saatlerinde gerçekleşmiştir. Yine nöbetçi uzman çavuşlardan duyduğum kadarıyla yine aynı tarih aralığında Kurmay Albay Fırat A. da ziyarete gelmiş.”<span class="dip"><a class="_idFootnoteLink" href="#footnote-225-63" id="footnote-225-63-backlink">63</a></span><span class="CharOverride-7">  </span></p>
			<p class="_0">  </p>
			<p class="paragraf ParaOverride-6">Gerek Kâmil Başoğlu’nun gerek Hüseyin T.’nin ifadesi, Uğur K.’nın da darbe girişiminin kritik isimlerinden biri olduğunu göstermesi açısından çarpıcı.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">Yeniden Akıncı Üssü’ne dönelim ve komutanların ifadelerini aktarmaya devam edelim.  </p>
			<p class="paragraf ParaOverride-6">Genelkurmay Basın ve Halkla İlişkiler Daire Başkanı Tuğgeneral Ertuğrulgazi Özkürkçü de Akıncı’daki saatlerini şu sözlerle aktarıyordu:  </p>
			<p class="_0">  </p>
			<p class="arayazi" xml:lang="en-GB">“Orada herkesi bir odaya koydular. Ellerim ayaklarım, ağzım ve gözlerim hep bağlı kaldı. Saatin kaç olduğunu ‘tik tak’ sesi duyuyordum ama göremiyordum. Sonra iki saate yakın öyle yalnız odada bıraktılar. Lavabo ihtiyacı olunca yanımdaki dolabı tekmeledim ve gelmelerini sağladım. Gelen kişi ‘Ne var belanı mı arıyorsun?’ dedi, dipçikle kafama vurdu. Ağzımı açınca küfrettim tekrar vurdu. Tuvalet ihtiyacımı söyledim, şerefsizce bir tavırla ‘Tuvalet yok burada’ dedi. Yanındaki kişi ‘Tamam tamam’ dedi ve ellerimi önden bağladılar. Bu esnada gözlerim çok sıkı şekilde bağlıydı ve bu halde beni odanın içindeki tuvalete götürdüler. Meğerse odada tuvalet varmış. İyi ki de varmış zira sabaha karşı sürünecek tarzdaki zorlukla çeşmeye ulaşıp su içebildim. Ertesi gün akşama kadar (18.00) su ve ekmek bile vermediler.”  </p>
			<p class="_0">  </p>
			<p class="paragraf ParaOverride-6">Bu komutanlara bu muameleyi yapan darbeciler, Hulusi Akar’dan ise bir beklenti içindeydiler. Gerek Genelkurmay Başkanlığı’ndaki ikna çabaları gerekse Akıncı Üssü’nde bu çabayı sürdürmelerinin nedeni çok net bir şekilde Hulusi Paşa’ya aktarılır. Paşa’dan darbenin lideri olmasını istemektedirler. Hulusi Akar, bu teklifi kabul etmesi durumunda, darbecilere liderlik yapacak, Genelkurmay Başkanı’nın bu girişimin içinde olduğu anlaşılınca da darbeciler meşruiyet kazanacak, belki de ordunun çok daha büyük bir bölümü darbe girişiminin içinde yer alacaktı.  </p>
			<p class="_0">  </p>
			<p class="paragraf ParaOverride-6">Hulusi Paşa, darbecilerin yaptığı teklifi ve verdiği tepkiyi şu şekilde aktarır:  </p>
			<p class="_0">  </p>
			<p class="arayazi" xml:lang="en-GB">“Ömer H. elinde iki yapraktan oluşan bir metni önce okudu ve ardından elinde bana uzatarak ‘Komutanım siz şunu bir okuyun ve bunu imzalayıp TV’de okursanız her şey çok güzel olacak. Herkesi alıyoruz, herkesi getiriyoruz’ dedi. Şiddetle ve hiddetle reddettim. ‘Kendinizi ne zannediyorsunuz? Siz kimsiniz? Topladığınızı söylediğiniz 2’nci Başkan, kuvvet komutanları nerede? Bakanlar nerede? Elinizde kim varsa getirin. Sizin başınız kıçınız kim?’ diye bağırdım. Bunun üzerine Hakan E. ‘Dilerseniz sizi kanaat önderimiz Fetullah Gülen ile görüştürürüz’ gibi bir şey söyledi. Ben kimse ile görüşmem diyerek tersledim.  </p>
			<p class="arayazi" xml:lang="en-GB">Bana sözde bildiri metnini imzalamam ve okumamı istediklerinde elimi bile sürmedim, okumadım, hatta bana okuduklarında önemsiz ve alaycı bir şekilde dinledim. Hatta öyle ki bu olaylar bittikten sonra ben bu hainlerin oluşturduğu cuntaya verdikleri ismi Yurtseverler Birliği gibi aklımda kaldığı halde Yurtta Sulh Konseyi olduğu ortadadır. Ruh halimdeki şiddetli kızgınlık ve hiddet hiç bitmedi. Anılan konseyin kimlerden oluştuğu hususunda hiçbir şey söylemediler.”  </p>
			<p class="_0">  </p>
			<p class="paragraf ParaOverride-6">Akıncı Üssü’nde darbecilerde komutanların direnmesi ve Hulusi Akar’ı ikna edememenin sıkıntısı vardı. Onlar için sıkıntı ilerleyen saatlerde artacaktı...  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-63-backlink" id="footnote-225-63">63</a>. Hürriyet gazetesi internet sitesi, “ ‘Pars Gerçek’ talimatı WhatsApp grubunda verildi”, 1 Ağustos 2016, linki: http://www.hurriyet.com.tr/pars-talimati-whatsapp-grubunda-verildi-40177572</p>
				</div>
			</div>
		</div>
	</body>
</html>