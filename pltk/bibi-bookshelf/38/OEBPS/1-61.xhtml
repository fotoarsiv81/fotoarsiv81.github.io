<html xmlns="http://www.w3.org/1999/xhtml">
	<head>
		<title>1-61</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-60" xml:lang="en-GB">Saat 12.15, Çankaya Köşkü  </p>
			<p class="paragraf ParaOverride-6">Sabaha kadar gelişmeleri takip eden basın mensuplarına, Başbakan’ın ve yetkililerin basın toplantısı duyurusu 12.00’ye doğru yapılır. Zaten gece boyunca oradan oraya koşturmuşlar, tüm gelişmeleri izlemeye çalışmışlardır. Çankaya Köşkü’ndeki konutun “Büyük Şeref Kapısı” olarak bilinen kapısı saatler tam 12.19’u gösterirken açıldı ve en önde Başbakan Binali Yıldırım göründü. Hemen Başbakan Binalı Yıldırım’ın sağında Genelkurmay Başkanı Orgeneral Hulusi Akar, solunda ise İçişleri Bakanı Efkan Ala bulunuyordu. Hulusi Akar’ın sağında Adalet Bakanı Bekir Bozdağ, Ala’nın hemen arkasında ise Milli Savunma Bakanı Fikri Işık görülüyordu. Merdivenlerden ağır ağır indiler ve merdivenlerin hemen bitiminde kurulan ve yanında Türk bayrağı bulunan kürsüye doğru geldiler. Başbakan Binali Yıldırım konuşacaktı. Gazetecilerin tam karşısında soldan sağa doğru şu şekilde sıralandılar: Adalet Bakanı Bekir Bozdağ, Genelkurmay Başkanı Orgeneral Hulusi Akar, Başbakan Binali Yıldırım, İçişleri Bakanı Efkan Ala, Milli Savunma Bakanı Fikri Işık.  </p>
			<p class="paragraf ParaOverride-6">  </p>
			<p class="resim" xml:lang="en-GB"><span><img alt="foto97_basin_toplantisi.jpg" class="_idGenPageitem-86" src="image/foto97_basin_toplantisi_fmt.jpeg"/></span>  </p>
			<p class="paragraf ParaOverride-6">Askerlerde görmeye alışık olmadığımız bir günlük sakalı olduğu dikkat çeken Orgeneral Akar’ın üzerinde kısa kollu yazlık subay üniforması olmasından dolayı boynundaki iz de gözlerden kaçmadı. Akar’ın boynunun gırtlak bölgesinde belirgin bir iz vardı. Zaten Akar da ifadesinde rehin alındığı sırada arkasından yaklaşan birinin kolunu dolayarak boğazını çok sert bir şekilde sıktığını söylemişti.  </p>
			<p class="paragraf ParaOverride-6">  </p>
			<p class="resim" xml:lang="en-GB"><span><img alt="foto98_hulusi_akar_boynu.jpg" class="_idGenPageitem-87" src="image/foto98_hulusi_akar_boynu_fmt.jpeg"/></span>  </p>
			<p class="paragraf ParaOverride-6">Başbakan Yıldırım önce notlarını toparladı. Saat 12.20’de gazetecilere “Hazır mıyız arkadaşlar?” diye sordu ve yavaş yavaş konuşmaya başladı:  </p>
			<p class="_0">  </p>
			<p class="arayazi" xml:lang="en-GB">“Sevgili vatandaşlarım, aziz milletim.  </p>
			<p class="arayazi" xml:lang="en-GB">15 Temmuz Cuma gecesi Türk demokrasisi için kara bir lekedir. Akşam darbe girişiminde bulunan paralel terör çetesine karşı demokrasi nöbeti tutan sabah da normal hayatına dönen asil milletin adı Türk milletidir. Milletimin bütün fertlerine, bayraklarıyla meydanlara koşan, bu paralel terör örgütü çetesine karşı dimdik ayakta duran bütün vatandaşlarımın alnından öpüyorum, ay yıldızlı bayraklarını dalgalandırarak terör çetesine verilecek en güzel cevabı vermişlerdir. 15 Temmuz, artık demokrasimizin bayramı olmuştur. Bu darbe girişiminde hayatını kaybeden güvenlik güçlerimiz, polisimiz, sivil vatandaşlarımızı rahmetle, minnetle, şükranla anıyorum. Yakınlarına başsağlığı diliyor, acılarını paylaşıyorum. Yaralılarımıza Allah’tan şifa diliyorum.  </p>
			<p class="arayazi" xml:lang="en-GB">Kahramanca savaşan güvenlik güçlerimizin alnından öpüyorum. Milletimizle beraber büyük bir belayı Allah’a şükür def ettik. Tabii sevindirici olan bu kalkışma, Türk Silahlı Kuvvetleri’nin emir kumanda hiyerarşisi ile olan bir kalkışma değil, Silahlı Kuvvetler içerisindeki paralel terör yapılanmasının bir kalkışmasıdır. Bu vesileyle vatanını, milletini, bayrağını seven, bu alçakça girişime asla prim vermeyen değerli komutanlarımızı, subaylarımızı tebrik ediyorum. Ayrıca, olayın olduğu ilk andan itibaren meydanları dolduran STK’lar, vatandaşlarımız, siyasi parti taraftarlarına da teşekkür ediyorum. Hayatlarını ortaya koyarak bu belayı def eden Özel Kuvvetlerimiz, polisimiz, tüm emniyet mensuplarımızı yürekten kutluyorum. Milletimiz adına minnet, şükran duygularımı sunuyorum.  </p>
			<p class="arayazi" xml:lang="en-GB">Aziz vatandaşlarım.  </p>
			<p class="arayazi" xml:lang="en-GB">Bu yaşadığımız olay, bir şeyi ortaya koymuştur. Türk milletinin demokrasi konusunda ne kadar engin bir tecrübeye sahip olduğunu, demokrasinin ve milli iradenin ülkemizin bağımsızlığı için ne kadar önemli olduğunu bir kez daha bütün dünya gördü. Hele hele köprüyü kesen, yolları kesen, binalara girmeye çalışan, tankların elinde bayrakla önüne yatan, o tankların üzerine çıkan o aziz vatandaşlarımız, canını bu uğurda veren o şehitlerimizi bu büyük millet asla ve asla unutmayacaktır. Bu zor günümüzde arayan dost ülkelere de, dayanışma isteklerini ortaya koyan dost ülkelere de teşekkür ediyoruz.  </p>
			<p class="arayazi" xml:lang="en-GB">Değerli kardeşlerim.  </p>
			<p class="arayazi" xml:lang="en-GB">Bu paralel çete mensupları artık yüce Türk adaletinin elindedir. Müstahak oldukları her türlü cezayı, karşılığı göreceklerdir. Milletimiz bu olayda çok büyük bir basiret göstermiştir ve bu basiret Türkiye’de milli iradenin, demokrasinin kesintiye uğramasının önüne geçmiştir. Dolayısıyla bu kalkışmayı yapanlar bir kez daha şu gerçeği anlamalıdır, hiç kimse bu milletin iradesiyle oyun oynayamaz, demokrasi aşkıyla ve özgürlük umdesiyle asla ve asla boy ölçüşemez. Vatandaşlarımızın bugün normal hayata dönmüş olması erdeminin bir göstergesidir. Devletin silahıyla, parasıyla, tankıyla, bombasıyla, uçağıyla, helikopteriyle bu ülkenin vatandaşlarının üzerine ateş açanlar, PKK teröründen daha da aşağılık bir terör örgütüdür. Asla ve asla bu millet, bu hain çeteyi unutmayacaktır.  </p>
			<p class="arayazi" xml:lang="en-GB">Bazı dostlarımız bu konudaki başından beri gösterdiğimiz hassasiyetimizi anlamakta zorluk çekiyorlar. Ama anlamalarının bize çok büyük maliyeti oldu. Tankların önüne çıkarak hayatını ülke, bayrak için, bağımsızlık için veren bütün kardeşlerimi, bütün şehitleri tekrar rahmetle anıyorum. Bu kalkışma bastırılmıştır ancak şehitlerimiz vardır. Toplam 161 şehidimiz mevcuttur.<span class="dip"><a class="_idFootnoteLink" href="#footnote-225-142" id="footnote-225-142-backlink">142</a></span> Bin 440 yaralımız vardır. Bu aşağılık kalkışmaya, olaya karışan 2 bin 839 çeşitli rütbede subay, asker gözaltına alınmıştır, üst düzey rütbeliler de mevcuttur. Bir belayı büyük millet bir kez daha basiretiyle def etmiştir. Olayın başından beri başkomutanımız, Sayın Cumhurbaşkanı’mızın ortaya koyduğu memleket sevdası ve basiretiyle bütün hükümetimizin üyeleri ve vatansever komutanlarımızla birlikte halkımızla bir olarak, kenetlenerek bu belanın üstesinden geldik.  </p>
			<p class="arayazi" xml:lang="en-GB">Belki dünya tarihinde emsali bu kadar orantısız güce karşılık emsali görülmeyecek büyük bir başarıyı bu millete yaşatan Rabb’ime hamt ediyorum. Ayrıca, basın, medya kuruluşlarımız bu olayda çok büyük bir vatanseverlik ve basiret örneği ortaya koymuşlardır. Başından beri çetelerden yana değil, ülkeden, milletten yana net bir tutum almışlar ve halkımızın anında en doğru şekilde bilgilendirilmesini sağlamışlardır. Ayrıca başta siyasi parti liderleri olmak üzere bütün siyasi parti taraftarları da, STK’lar da görüş, düşünce farklılıklarını bir tarafa bırakarak meydanlara akmış ve ay yıldızlı bayrağı tankların tepesine dikmeyi başarmıştır. Dolayısıyla, basına, STK’lara, siyasi partilerimize örnek vatanseverlik davranışlarından dolayı çok teşekkür ediyorum.  </p>
			<p class="arayazi" xml:lang="en-GB">İşin birinci safhası burada sona ermiştir. Bundan sonra yapılacak işlemler ve çalışmalarda, bir yandan vatandaşlarımız normal hayatlarını sürdürürken bir yandan da ülkemizi dünya ülkelerine karşı itibarsızlaştırmaya çalışan güruhlara karşı gereken işlem gecikmeden misliyle yapılacaktır. Milletin bunu bilmesinde fayda vardır. Biz, yolumuza aynı kararlılıkla devam edeceğiz. Tekrar bütün milletimize geçmiş olsun diyor, demokrasi bayramımız 15 Temmuz ülkemize, milletimize hayırlı olsun diyorum. Milletimizin, gündüz işini gücünü bıraktıktan sonra akşam tekrar bayraklarla meydanlara akmasını bekliyorum. Bir kez daha aziz milletime şükranlarımı iletirken, parti genel başkanlarının bu olayda gösterdiği üstün dayanışmadan dolayı teşekkür ediyorum. Bugün saat 15.00’te milli iradenin temsilcisi yüce Meclis’imiz de toplanacak ve bu olay bütün ayrıntılarıyla ele alınacak.”  </p>
			<p class="_0">  </p>
			<p class="paragraf ParaOverride-6">Başbakan Yıldırım, açıklamaları sonrası gazetecilerin sorularını cevapladı. Haber alınamayan başka kuvvet komutanlarının olup olmadığına ilişkin soru üzerine Yıldırım, “Komutanlarımızla ilgili herhangi endişe edilecek bir durum yok. Durum tamamen kontrol altına alınmıştır. Kısa süre içerisinde komutanlarımız da normal sürece geçeceklerdir. Görevlerinin başındadırlar” dedi.  </p>
			<p class="paragraf ParaOverride-6">Bu girişimde bulunanlar için yapılacak hukuki işleme ilişkin soruya Yıldırım, şu karşılığı verdi:  </p>
			<p class="_0">  </p>
			<p class="arayazi" xml:lang="en-GB">“Malum, vahim bir olayın daha sıcaklığı devam ediyor. Tutuklamalar, gözaltılar devam ediyor, henüz tamamlanmış değil. İkincisi de tabii bu işlenen suçun karşılığı hukuk sisteminde, yargı sisteminde, adalet sistemimizde açık seçik tanımlanmıştır. Bilindiği gibi idam cezası Türk anayasasından çıkarılmıştır. Bugün yüce Meclis’imiz toplanacak ve burada ülkenin bu ve buna benzer çılgınlıklarla karşı karşıya kalmaması için ilave ne gibi tedbirler alınacaksa bunları diğer parti liderleri ile değerlendireceğiz. İlk bilgilere göre darbecilerden de 20 civarında ölen var, 30’a yakın da yaralı var. Bu rakamlar kesin değil. Tabii ki ilerleyen saatlerde gerçek rakamlar ortaya çıkacaktır. Dolayısıyla rakamlar bağlayıcı değil. Tespit edilenler ifade edilmiştir.”  </p>
			<p class="_0">  </p>
			<p class="paragraf ParaOverride-6">Yıldırım, bir soru üzerine, “Fetullah Gülen’in bir terör örgütünün başı olduğu zaten bizim bildiğimiz, bu konuda MGK kararı da dahil her türlü hukuki altyapısı olan iade talebini de yaptığımız birisidir. Hele hele dün akşam yaşanan olaydan sonra bu çete liderinin, bu terör örgütü başının arkasında duracak ülke göremiyorum. Bunun arkasında duracak ülke Türkiye’ye dost değildir, Türkiye’ye karşı ciddi bir savaşın içindedir. Gerçek dostluk bütün bu yaşananlardan sonra, bu işin müsebbibi olan bu çete reisinin gereken şekilde hak ettiği cezayla buluşmasıdır” diye konuştu.  </p>
			<p class="paragraf ParaOverride-6">Başka bir gazetecinin, Cumhurbaşkanlığı Genel Sekreteri Fahri Kasırga’nın da alıkonulduğu iddialarını sorması üzerine de Başbakan Yıldırım şu bilgileri aktardı:  </p>
			<p class="_0">  </p>
			<p class="arayazi" xml:lang="en-GB">“Cumhurbaşkanlığımızın genel sekreteri evine gitmek üzere yoldadır. Herhangi bir sıkıntı yok. Bu büyük bir olaydır, Türk demokrasi tarihinde milli iradeye karşı yapılmış en büyük darbe girişimidir. Başka darbe girişimlerinden en önemli farkı da vatandaşın bu darbe girişimine karşı darbe girişimidir. Vatandaşın bu darbe girişimini yapanlara adeta linç edecek şekilde büyük bir hiddetle üzerine gitmesidir. Vatandaş kolluk kuvvetlerini beklemeden (darbecileri) gözaltına aldılar, kıskıvrak bağladılar. Bu millet Türk milletidir, Türk vardır, Kürt vardır, bin bir mezhep, meşrep vardır ama değişmeyen tek şey vardır: Ay yıldızlı bayrak. Tek vatan, tek millet, tek bayrak ve tek devlet. Bir kez daha millet, devletinin değerini bilmiş yanında yer almıştır.”  </p>
			<p class="_0">  </p>
			<p class="paragraf ParaOverride-6">Yurtta Sulh Komitesi’nde olup da gözaltına alınan kişi sayısının çok fazla olduğunu anlatan Yıldırım, “İşin omurgasını oluşturan bütün isimler, beynini oluşturan isimler alınmıştır, kontrol altına alınmıştır. Kolluk kuvvetleri savcılarımızla güzel bir koordinasyon içinde çalışmıştır. Gece boyunca titiz bir çalışmayla darbe girişimine yeltenenler hakkında gerekli adli işlemleri yapan bütün savcılıklarımıza teşekkür ediyorum. Çok güzel bir çalışma örneği gösterilmiştir” dedi.  </p>
			<p class="_0">  </p>
			<p class="paragraf ParaOverride-6">Başbakan ekliyordu:  </p>
			<p class="_0">  </p>
			<p class="arayazi" xml:lang="en-GB">“Bu hain girişime/kalkışmaya karışanların artık generalliği, amiralliği söz konusu değildir. Rütbesi ne olursa olsun bunlar haindir. Hainin de rütbesi olmaz.”  </p>
			<p class="_0">  </p>
			<p class="paragraf ParaOverride-6">Başbakan bunları söylüyordu. Evet savcılar ve kolluk güçleri harekete geçmiş, 09.56 itibariyle darbe girişimiyle ilgili başlatılan soruşturmalar kapsamında gözaltına alınan FETÖ üyesi sayısı bin 563’e ulaşmıştı ve bu sayı giderek artacaktı.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-142-backlink" id="footnote-225-142">142</a>. Başbakan’ın açıkladığı şehit sayısı o saate göre tespit edilen şehit sayısıdır. Daha sonra şehit sayısı 241’e yükseldi. Toplam yaralı sayısı ise 2194.</p>
				</div>
			</div>
		</div>
	</body>
</html>