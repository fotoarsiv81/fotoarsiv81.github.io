<html xmlns="http://www.w3.org/1999/xhtml">
	<head>
		<title>1-17</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-16" xml:lang="en-GB">Saat 22.45, Özel Harekât Daire Başkanlığı  </p>
			<p class="paragraf ParaOverride-6">Tüm emniyet mensuplarına olduğu gibi, emniyetin en seçkin birimlerinden Özel Harekât polislerine de mesaj gitmiş, hepsi acilen bulundukları illerde göreve çağrılmışlardı.  </p>
			<p class="paragraf ParaOverride-6">Ankara’da görev yapanların ağırlıklı gideceği adres belliydi: Özel Harekât Daire Başkanlığı. Acil görev emri geldiğinde Daire Başkanlığı’na koşanlar arasında Güneydoğu’daki operasyonlarda gazi olan Özel Harekâtçılar da vardı.  </p>
			<p class="paragraf ParaOverride-6">Ankara’nın Gölbaşı ilçesinde bulunan daire başkanlığına giden Özel Harekât polisleri silah ve teçhizatını kuşanırken, yetkililer ise toplantı halindeydi. Toplantıda şu maddeler görüşülmüştü:  </p>
			<p class="Basic-Paragraph ParaOverride-9" xml:lang="en-GB">- Darbeciler nasıl bertaraf edilecek?  </p>
			<p class="Basic-Paragraph ParaOverride-9" xml:lang="en-GB">- Hazırlanan plan çerçevesinde timler nerelere sevk edilecek?  </p>
			<p class="paragraf ParaOverride-6">Alınan kararlar çerçevesinde hareket edilecekti. İlk defa Mehmetçikle karşı karşıya gelme riski vardı. Bir Özel Harekâtçı o akşam yaşadıklarını şu sözlerle anlatıyordu:  </p>
			<p class="_0">  </p>
			<p class="arayazi" xml:lang="en-GB">“Biz de ilk defa Mehmetçikle karşı karşıya geliyoruz. Biz bugüne kadar hep onlarla omuz omuza, beraber mücadele ettik. Güneydoğu’daki son 1,5 yıllık süreçte jandarmasıyla, kara kuvvetleriyle, havacılarıyla, tüm personeliyle dostluk, kardeşlik, arkadaşlık yaptık, her şeyimizi paylaştık. İlk defa askerle karşı karşıya geldik ama hiç tereddüt etmedik.”  </p>
			<p class="_0">  </p>
			<p class="paragraf ParaOverride-6">Ayrı Özel Harekâtçı, bu ifadelerin ardından şu vurguyu yapmayı da ihmal etmiyor:  </p>
			<p class="_0">  </p>
			<p class="arayazi" xml:lang="en-GB">“Şunun bilinmesini istiyorum, bu ordu bizim ordumuz. Tüm personel bizim canımız, ciğerimiz. İçlerindeki ne idiği belirsiz bir grup tarafından böyle bir şeye kalkışıldı. Biz bunun ayrımının yapılmasını istiyoruz, bu ayrımı biz de yaptık. O yüzden gözaltına aldığımız tüm personelin üniformalarını çıkarttık. Bu üniforma Türk askerinin, Türk ordusunun üniforması. Onların üniforması olmadığı için bu üniformalardan arındırıp gözaltına bu şekilde aldık.”  </p>
			<p class="_0">  </p>
			<p class="paragraf ParaOverride-6">Hepsi bu şekilde düşünüyordu. Mehmetçikle karşı karşıya gelme ihtimali onları ürkütüyor, onların darbeciler olduğunun bilinciyle hareket edilmesi gerektiğinin altını çiziyorlardı.  </p>
			<p class="paragraf ParaOverride-6">Darbecilere karşı yürütülecek operasyonların detayları Özel Harekât Daire Başkanlığı’nda yapılan toplantılarda kararlaştırılmıştı.  </p>
			<p class="paragraf ParaOverride-6">Silah ve teçhizatını kuşanan Özel Harekâtçılar operasyona çıkmak için Kobra ve Akrep araçlarına binmek üzere toplanmışlardı ki, ilk bomba patladı. Saat 23.08’di ve hedef alınan yer Özel Harekât Havacılık Dairesi’nin helikopter pistiydi.<span class="dip"><a class="_idFootnoteLink" href="#footnote-225-62" id="footnote-225-62-backlink">62</a></span> Burada 7 Özel Harekât polisi yanarak şehit oldu. Bir helikopter de tamamen yanarken bir diğeri zarar gördü.  </p>
			<p class="paragraf ParaOverride-6">Darbeciler TSK envanterindeki en şiddetli bombalardan birini atmışlardı. Bombanın etkisiyle başlayan yangın söndürülmeye çalışıldı. Dakikalar geçiyordu.  </p>
			<p class="paragraf ParaOverride-6">Dakikalar sonra şehit olacak olan Komiser Zeynep Sağır, yolda olan Özel Harekâtçılara ilk bilgiyi veriyordu: “Havacılık Daire Başkanlığı Türk jetleri tarafından vuruldu.”  </p>
			<p class="paragraf ParaOverride-6">Bir Özel Harekâtçı bunu duyduktan sonraki duygularını şu şekilde aktarıyordu:  </p>
			<p class="_0">  </p>
			<p class="arayazi" xml:lang="en-GB">“İlk etapta bunun bir şaka olacağını, böyle bir şeyin olmayacağını düşündüm. Ama onunla (Zeynep Sağır) görüştükten sonra hızlanarak Daire Başkanlığı’na geldik.”  </p>
			<p class="_0">  </p>
			<p class="paragraf ParaOverride-6">Özel Harekâtçılar operasyona başlamak için başkanlığın ana nizamiyesinde toplanmaya başladı. Araçlara binecekler ve birazdan görev bölgelerine dağılacaklardı. Saatler 23.58’di. Kulakları sağır eden ikinci patlama gerçekleşti. Ana nizamiye, yani Özel Harekât polislerinin toplandığı yer vurulmuştu.  </p>
			<p class="paragraf ParaOverride-6">Her yer alev alev yanıyordu. Biraz önce göreve gitmeye hazırlanan Özel Harekâtçıların çoğu artık bu dünyada değillerdi. Yukarıda sözlerini aktardığımız Özel Harekâtçı, bu bomba patladıktan hemen sonra nizamiyeden giriş yapmış. O anı şu sözlerle anlatıyor:  </p>
			<p class="_0">  </p>
			<p class="arayazi" xml:lang="en-GB">“Geldiğimde ikinci bomba henüz patlamıştı. Her yer alev altındaydı. Araçlar yanıyordu. Arkadaşlar, şehitler, yaralılar alanda dağılmış vaziyetteydi. Mevcut yaralanmamış personelimiz de silahlanmış, mevzilenmiş pozisyondaydı.”  </p>
			<p class="_0">  </p>
			<p class="paragraf ParaOverride-6">İkinci bombanın tahribatı çok daha ağır olmuştu. 40 Özel Harekâtçı ikinci saldırıda şahadet şerbeti içti. Yaklaşık bir saat arayla yapılan iki bombalı saldırıda Özel Harekât Daire Başkanlığı ve Havacılık Dairesi 47 şehit vermişti.  </p>
			<p class="paragraf ParaOverride-6">Kimler yoktu ki aralarında...  </p>
			<p class="paragraf ParaOverride-6">Demet Sezen, Edip Zengin, Niyazi Ergüven, Murat Alkan, Kübra Doğanay, Eyüp Oğuz, Yunus Uğur, Mustafa Tecimen, Zeynep Sağır, ikiz olan Ahmet ve Mehmet Oruç kardeşler, Ahmet Çakır, Gülşah Güler, Taner Zafer Koyuncu, Önder Güzel, Mustafa Aslan, Erol İnce, Sevda Güngör, Akif Altay, Mehmet Karacatilki, Birol Yavuz, Hakan Yorulmaz, Hüseyin Göral, Murat Ertekin, Seher Yaşar, Fikret Metin Öztürk ve daha nicesi...  </p>
			<p class="resim" xml:lang="en-GB"><span><img alt="foto18_ozel_harekat.jpg" class="_idGenPageitem-21" src="image/foto18_ozel_harekat_fmt.jpeg"/></span>  </p>
			<p class="resim_alyazili" xml:lang="en-GB">Gölbaşı’nda darbecilerin uçaklarla yaptığı bombardıman sonrasında çok sayıda Özel Harekâtçı şehit olmuştu. Saldırı sonrasında sadece siyasiler değil vatandaşlar da Özel Harekât Daire Başkanlığı’nı ziyaret etti, başsağlığı diledi.  </p>
			<p class="paragraf ParaOverride-6">  </p>
			<p class="paragraf ParaOverride-6">Hepsi darbecilerin saldırısına maruz kalıp, vatanı savunmak için son görevlerini yapma amacıyla toplandıkları yerde al bayrağa karışıp şehit oldular. 3. Sınıf Emniyet Müdürü Özel Harekâtçı Fikret Metin Öztürk’ün tesadüf eseri tanıştığımız taksi şoförü olan kuzeni, “Son operasyonlarda yoğundu. Yüz yüze görüşemiyorduk. En son konuşmamızda ‘Hiçbir adamımı şehit vermedim, ben de şehit olmadım, onların belini kırdık’ demişti. Güneydoğu’da şehit olmadı ama bu hainlerin bombalarıyla şehit verdik onu” diyordu.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-62-backlink" id="footnote-225-62">62</a>. Özel Harekât Havacılık Daire Başkanlığı’na ilk bombanın ne zaman atıldığı ile ilgili iki tane saat geçiyor. Birincisi, güvenlik kameraları tarafından tespit edilen saat. İnternette de bulabileceğiniz birden fazla güvenlik kamerası çekimince saatler 23.08’i gösterirken, sonradan bazı basın yayın organlarında bu saat 23.16 olarak duyuruldu. Biz güvenlik kameralarını baz alarak 23.08’i kullandık.</p>
				</div>
			</div>
		</div>
	</body>
</html>