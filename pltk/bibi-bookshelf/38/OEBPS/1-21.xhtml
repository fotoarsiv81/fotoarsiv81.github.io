<html xmlns="http://www.w3.org/1999/xhtml">
	<head>
		<title>1-21</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-20" xml:lang="en-GB">Saat 23.30, Marmaris Grand Yazıcı Otel  </p>
			<p class="paragraf ParaOverride-6">Kurmaylarıyla istişare içindeydi. Ama kararını vermişti. Bu saldırıya halkla birlikte karşı koyacaktı. Evet, Cumhurbaşkanı Recep Tayyip Erdoğan, eninde sonunda kendisini hedef alacaklarını bildiği saldırganlara karşı planını yapmıştı. Başbakan ve diğer yetkililer ile sürekli temas kurmuş, gelişmeleri dakika dakika takip etmişti. Kafasındakileri hayata geçirmek için güvenliğinin de hayati derecede önemli olduğunu biliyordu. Bu nedenle ailesiyle birlikte kısa bir tatil yapmak için bulunduğu otelden tahliyeyi kararlaştırdı.  </p>
			<p class="paragraf ParaOverride-6">Serkan Yazıcı’nın planında olmadan Cumhurbaşkanı’nı karşılamaya gitmesi, elindeki fotoğraflar, bir anda ağzından çıkan teklif, yarım saatlik sohbetin ve yaşanan sürecin 15 Temmuz darbe girişiminin kaderini etkileyecek kritik eşiklerden biri olması. Bunun adını siz koyun.  </p>
			<p class="paragraf ParaOverride-6">Cumhurbaşkanı Erdoğan, o gece tatile gitmeme ve Ankara’da Külliye’de veya İstanbul Kısıklı’daki evinde kalma kararı almış olsaydı, sonuçlar çok daha farklı olabilirdi. Çünkü cuntacıların koordinatlarını almış oldukları evde ve cuntacılara çok yakın bir yerde olmuş olacaktı. Ancak Marmaris’te bulunması, büyük bir alanda olması, koordinatının bilinmemesi, herhangi bir hava harekâtının veya operasyonun çok daha uzak bir alanda gerçekleşmesine yol açtı. Bazı başka faktörler de eklenince buna başka bir şey de denebilir kader de... Ancak asla tiyatro, senaryo denmeyecektir. Düşünün ki, o sivil, donanımı yetersiz helikopter 3 dakika daha geç kalsa, büyük risk altında olacaklardı ve o helikopterde ailesi de vardı. Hiç kimse ailesini bir tiyatronun malzemesi yapmaz, riske atmazdı.  </p>
			<p class="paragraf ParaOverride-6">Cumhurbaşkanı Erdoğan, bütün bu gelişmeleri dakika dakika takip ediyordu. Bu sırada kaldığı otelin önünde basın mensuplarına açıklama yapılması ve halka darbecilere karşı direnme çağrısında bulunulması planlandı. Bu çerçevede basın mensupları davet edilmişti. Erdoğan otelin önünde şu açıklamayı yaptı:  </p>
			<p class="_0">  </p>
			<p class="arayazi" xml:lang="en-GB">“Öncelikle bu akşam bir grup, Silahlı Kuvvetler’imizin içinde malum yapıya ait ülkemizin birliğine, beraberliğine, bütünlüğüne yönelik bir kalkışma hareketinin içine girmişlerdir. Ve bu hareketin içerisine girmek suretiyle de bütün şehirlerimizde şu anda bir huzursuzluğun zeminini oluşturmuşlardır. Bu, milli iradeye yönelik ayaklanma hareketidir. Milli iradeye yönelik bu ayaklanma hareketine karşı tabii ki hukuk, yasalarımız, anayasamız neyi gerektiriyorsa bunun bir defa cevabını bu yapı, ister Silahlı Kuvvetlerimiz içerisinde olsun, azınlık da olsa, ister başka kurumlarımızın içerisinde olsun gerekli cevabı alacaklardır. Ben şu anda ülkemin Cumhurbaşkanı olarak şunu açık söylüyorum:  </p>
			<p class="arayazi" xml:lang="en-GB">Kurucusu olduğum partimin bütün mensupları, bunun yanında milli iradeyi oluşturan cumhurun kendisini özellikle şehirlerimizin meydanlarına davet ediyorum. Şehirlerimizin meydanlarında biz halkımızla el ele olacağız ve bu kalkışmayı yapanlara gereken dersi orada vereceğiz. Zaten yargı da biliyorsunuz şu anda bu ayaklanma hareketini yapanlara karşı tutuklama kararını vermiş durumdalar. Ve bir tarafta aynı şekilde gözaltı kararları çıkmaya başlamıştır. Türkiye bu tür ayaklanmalarla ucuza satılacak bir ülke değildir. Pennsylvania’dan yönetilecek bir ülke de değildir. Milli iradeyi bu ülkede yaşayan şu anda seçmen sayısı itibariyle 45 milyonu bulan insanımızın iradesi belirler.”  </p>
			<p class="_0">  </p>
			<p class="paragraf ParaOverride-6">Cumhurbaşkanı otelin girişinde, yanına Enerji ve Tabii Kaynaklar Bakanı Berat Albayrak’ı da alarak bu açıklamayı yapmıştır. Ardından içeri girerler. Televizyonlar önündedir. Açıklamanın yayınlanmasını beklerler. Ancak bekledikleri yayınlar bir türlü yapılmamaktadır.  </p>
			<p class="paragraf ParaOverride-6">Ajanslar bile Erdoğan’ın açıklamasının tamamını ve görüntülerini geçememiştir. Bunun nedenini o kadar çok araştırmamıza rağmen biz bir türlü bulamadık.  </p>
			<p class="paragraf ParaOverride-6">Orada da mücadele sürerken, açıklama canlı olarak yayınlanamamış, Periscope üzerinden duyurulabilmiştir. Bu nedenle, daha genel bir yayına ihtiyaç vardır.  </p>
			<p class="paragraf ParaOverride-6">TRT Genel Müdürlüğü darbecilerin eline geçmiş, Yurtta Sulh Konseyi adı altında cuntacıların bildirileri okunmuştur. TRT bu nedenle imkânsız görünmektedir.  </p>
			<p class="paragraf ParaOverride-6">Formüller aranmaktadır...  </p>
		</div>
	</body>
</html>