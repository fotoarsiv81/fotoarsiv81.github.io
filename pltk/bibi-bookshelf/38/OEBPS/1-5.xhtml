<html xmlns="http://www.w3.org/1999/xhtml">
	<head>
		<title>1-5</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-2" xml:lang="en-GB">Saat 16.00, Genelkurmay Karargâhı  </p>
			<p class="paragraf ParaOverride-6">Önemli günlerinden birini yaşayan karargâhta öyle kritik bir toplantı vardır ki, belki de gelecek dönemde PKK terör örgütünün belini kıracak kararların ilk adımı planlanmaktadır.  </p>
			<p class="paragraf ParaOverride-6">  </p>
			<p class="resim" xml:lang="en-GB"><span><img alt="foto1_yasar_guler.jpg" class="_idGenPageitem-5" src="image/foto1_yasar_guler_fmt.jpeg"/></span>  </p>
			<p class="resim_alyazili" xml:lang="en-GB">Orgeneral Yaşar Güler  </p>
			<p class="paragraf ParaOverride-6">  </p>
			<p class="paragraf ParaOverride-6">Toplantıya Genelkurmay 2’nci Başkanı<span class="dip"><a class="_idFootnoteLink" href="#footnote-225-5" id="footnote-225-5-backlink">5</a></span> Orgeneral Yaşar Güler başkanlık etmektedir. Katılımcılar arasında Kara Kuvvetleri Kurmay Başkanı Orgeneral İhsan Uyar, Hava Kuvvetleri, 2’nci Ordu, Jandarma Genel Komutanlığı’ndan komutanlar, Özel Kuvvetler Komutanı Tümgeneral Zekâi Aksakallı, ilgili daire başkanları yer almaktadır. Toplantının konusu ise, 18 Temmuz itibariyle PKK terör örgütüne yönelik başlatılacak büyük operasyonların hazırlıklarıdır. Planlanan operasyonların boyutu çok büyük ve kapsamlıydı. Türk Silahlı Kuvvetleri, hem yurtiçi hem de yurtdışında 18 Temmuz itibariyle harekete geçecek, belki de örgütün hayat damarlarını tıkayacaktı. İşte bu saatlerde yapılan bu çerçevedeki bilgilerin paylaşılmasıdır.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-1">  </p>
			<p class="paragraf ParaOverride-6">Kitabın ilerleyen bölümlerinde Doğu ve Güneydoğu Anadolu Bölgesi’nde darbecilerin neler yaptığını yazacağız. Ancak bu yazdığımız “18 Temmuz’da başlayacak kapsamlı operasyon ayrıntısı” çok önemli. Hatırlanacağı üzere PKK terör örgütünün silahlı kanadının tepesindeki isim olan Murat Karayılan’ın 15 Temmuz’un hemen öncesinde kendisine bağlı sözde eyalet komutanlarına “darbe yapacağı için askere eylem yapılmaması, polis ve Özel Harekâtçılara eylem yapılması” talimatı verdiği basına yansımıştı. Bu talimat örgütün sözde eyalet yöneticileri tarafından eylem gerçekleştirme inisiyatifi kullanabilen alt kadrolarına ulaştırıldı. Hatırlanacağı üzere, örgüt 15 Temmuz’dan hemen sonraki bir hafta boyunca eylemlerini polise yönlendirdi. Ancak, darbe girişiminin başarısız olmasının hemen ertesinde yine Karayılan’dan gelen ikinci talimatta, “eski talimatın geçerli olduğu, asker ve polise eylem yapılması” istendi. Zaten “eski talimatın uygulanması” sürecinin başlamasıyla birlikte Diyarbakır, Mardin, Van, Hakkâri, Şırnak, Cizre, Yüksekova’nın yanı sıra Karadeniz bölgesi, Elazığ ve Antalya’nın Kemer ilçesinde eylemler gerçekleştirildi. Örgüt o dönem sırasıyla şu saldırıları gerçekleştirdi:  </p>
			<p class="paragraf ParaOverride-6">- 19 Temmuz’da, Mardin’in Nusaybin ilçesinde yasaklı bölgedeki evlerine izinsiz giren anne ile kızı, PKK’lı teröristlerin tuzakladığı el yapımı patlayıcının infilak etmesi sonucu hayatını kaybetti.  </p>
			<p class="paragraf ParaOverride-6">- 20 Temmuz’da, Siirt’in Şirvan ilçesinde PKK’lı teröristlerce menfeze yerleştirilen patlayıcının infilak etmesi sonucu bir korucu şehit düştü, 4 korucu yaralandı.  </p>
			<p class="paragraf ParaOverride-6">- 25 Temmuz’da, Mardin’in Derik ilçesinde teröristlerce düzenlenen bombalı saldırıda 3 polis şehit edildi.  </p>
			<p class="paragraf ParaOverride-6">- 27 Temmuz’da, Siirt’te zırhlı askeri aracın geçişi sırasında menfeze yerleştirilen patlayıcının infilak etmesi sonucu 3 asker şehit düştü.  </p>
			<p class="paragraf ParaOverride-6">- 8 Ağustos’ta, Hakkâri’nin Şemdinli ilçesinde PKK’lı teröristlerce yola yerleştirilen patlayıcı, bir kamyonun geçişi esnasında infilak ettirildi. Saldırıda kamyon sürücüsü hayatını kaybetti.  </p>
			<p class="paragraf ParaOverride-6">- 10 Ağustos’ta, Diyarbakır’ın Sur ilçesine polis servis aracına PKK’lı teröristlerce bombalı araçla düzenlenen saldırıda aynı aileden 5 kişi hayatını kaybetti, 5’i polis, 12 kişi yaralandı.  </p>
			<p class="paragraf ParaOverride-6">- 13 Ağustos’ta, Şırnak’ın Beytüşşebap ilçesinde yol kesen PKK’lı teröristler tarafından kaçırılan Beytüşşebap AK Parti İlçe Gençlik Kolları Başkanı Naci Adıyaman’ın cesedi bulundu.  </p>
			<p class="paragraf ParaOverride-6">- 15 Ağustos’ta, Diyarbakır-Batman karayolunun Bismil ilçesi yol ayrımında bulunan vatandaşların özel araçları ve toplu taşıma araçlarıyla yoğun olarak bulunduğu bölgedeki Şehit Emniyet Amiri Murat Uçar Bölge Denetleme İstasyonu’na yönelik terör örgütü PKK mensuplarınca bomba yüklü araçla yapılan saldırıda, 5’i polis, 1’i çocuk 2 vatandaş olmak üzere 7 kişi şehit oldu, 7’si polis, 4’ü teknik personel, 34’ü vatandaş olmak üzere 45 kişi yaralandı.  </p>
			<p class="paragraf ParaOverride-6">- 17 Ağustos’ta, Van’ın merkez İpekyolu ilçesinde teröristlerin Polisevi ve Polis Merkezi’nin bulunduğu binaya patlayıcı yüklü araçla düzenlediği saldırıda bir alışveriş merkezinde kasiyerlik yapan Dicle İdrak (19) ile aynı işyerinde çalışan Faruk Tam (17) hayatını kaybetti. Saldırıda polis memurları Hacı Ahmet Öztürk (27) ve Muhammet Acar (26) şehit edildi.  </p>
			<p class="paragraf ParaOverride-6">- 18 Ağustos’ta, Elazığ’da İl Emniyet Müdürlüğü’ne PKK’lı teröristlerce bomba yüklü araçla saldırı düzenlendi. Saldırıda 3 polis şehit düştü, aralarında sivillerin de bulunduğu 217 kişi yaralandı.  </p>
			<p class="paragraf ParaOverride-6">- Bitlis’in Hizan ilçesi kırsalında 18 Ağustos’ta terör örgütü PKK mensuplarınca düzenlenen saldırıda 3’ü asker, 1’i köy korucusu 4 güvenlik görevlisi şehit düştü, 7 asker yaralandı.  </p>
			<p class="paragraf ParaOverride-6">- 21 Ağustos’ta, Şanlıurfa’nın Viranşehir ilçesinde Şanlıurfa-Viranşehir karayolunun 8. kilometresinde polis aracına yönelik bombalı saldırıda 1 polis şehit edildi, 3 polis yaralandı.  </p>
			<p class="paragraf ParaOverride-6">- 22 Ağustos’ta, Tunceli’nin Nazimiye ilçesinde jandarma komutanlığı ve ilçe emniyet amirliğine eşzamanlı saldırı düzenleyen teröristlerle güvenlik güçleri arasında çatışma çıktı. Çatışmada, teröristlerce açılan ateş sonucu 1 asker şehit düştü, 3 polis memuru da yaralandı.  </p>
			<p class="paragraf ParaOverride-6">- 23 Ağustos’ta, Van’ın Çatak ilçesinde jandarma karakoluna teröristlerce düzenlenen saldırıda bir asker yaralandı.  </p>
			<p class="paragraf ParaOverride-6">- Bingöl’de merkeze bağlı Ortaçanak köyü bölgesinde teröristlerce 23 Ağustos’ta düzenlenen silahlı saldırıda 2 geçici köy korucusu ile 1 asker şehit edildi, bir geçici köy korucusu yaralandı.  </p>
			<p class="paragraf ParaOverride-6">- Hakkâri’nin Yüksekova ilçesinde zırhlı polis aracına 23 Ağustos’ta teröristlerce yapılan roketatarlı saldırıda, 1 polis yaralandı.  </p>
			<p class="paragraf ParaOverride-6">- 24 Ağustos’ta, Diyarbakır’ın Lice ilçesinde Diyarbakır-Bingöl karayolunun güvenliğini sağlayan timlere PKK’lı teröristlerce düzenlenen silahlı saldırıda 5 asker şehit düştü, 1 asker yaralandı.  </p>
			<p class="paragraf ParaOverride-6">- 25 Ağustos’ta CHP Genel Başkanı Kemal Kılıçdaroğlu’nun, Artvin’deki bazı programları çerçevesinde Şavşat ilçesinden Ardanuç ilçesine seyir halindeyken, öncü jandarma ekibine silahlı saldırıda bulunuldu. Saldırıda 1 asker şehit edildi, 2 asker yaralandı.  </p>
			<p class="paragraf ParaOverride-6">- 26 Ağustos’ta Şırnak’ın Cizre ilçesinde Çevik Kuvvet Grup Amirliği’ne yaklaşık 50 metre uzaklıktaki polis kontrol noktasına PKK’lı teröristlerce bomba yüklü kamyonla düzenlenen hain saldırıda, 11 polis şehit düştü, 78 kişi de yaralandı.  </p>
			<p class="paragraf ParaOverride-6">Yapılan haberlere göre PKK’nın, darbe girişimini bildiği yönünde elde edilen “somut” bilgiler vardı ve bu bilgiler devletin önemli kademeleri ile paylaşıldı. Başbakan Binali Yıldırım’ın, katıldığı bir televizyon programında PKK’nın bu tutumuyla ilgili bilgilerin varlığını açıklaması da bu çerçevede ulaşılan bilgiler nedeniyleydi.<span class="dip"><a class="_idFootnoteLink" href="#footnote-225-6" id="footnote-225-6-backlink">6</a></span><span class="CharOverride-7">  </span></p>
			<p class="paragraf ParaOverride-6">Van Polisevi, 2 Nisan Polis Merkez Amirliği ile İl Emniyet Müdürlüğü makamının da bulunduğu hassas noktaya 17 Ağustos’ta bomba yüklü araçla terör saldırısı düzenleyen ve yaralı olarak yakalanan M.O.’nun ifadeleri de bu bilgiyi doğrular nitelikte. Şeroj kod adlı M.O., Van Emniyet Müdürlüğü terör uzmanlarının aldığı ifadesinde darbe gecesini ve terör örgütü PKK’nın hazırlığını şöyle anlattı:  </p>
			<p class="_0">  </p>
			<p class="arayazi" xml:lang="en-GB">“15 Temmuz günü darbe olacağını cihazdan (telsizden) bize söylediler. Bu bildiri, en üst karargâhtan, komutandan, Murat Karayılan’dan geldi. Murat Karayılan aracılığıyla bütün eyaletlere duyuruldu.  </p>
			<p class="arayazi" xml:lang="en-GB">Bu bildiride askerlere yönelik saldırıların bitirilmesi, askerlere karşı saldırı, suikast, şiddet gibi eylemler olmayacağı, saldırıların tamamen polislere, Özel Harekâtçılara yönelik olması gerektiği söylendi. Bildiriler eyalet komutanlarına ve eyalet yönetimlerine dağıtıldı.”  </p>
			<p class="_0">  </p>
			<p class="paragraf ParaOverride-6">M.O. ifadesinde, başarısızlığa uğrayan darbe girişiminin ardından terör örgütündeki havayı da şöyle yansıttı:  </p>
			<p class="_0">  </p>
			<p class="arayazi" xml:lang="en-GB">“16 Temmuz sabahı darbenin işlevsiz olduğunu yani püskürtüldüğünü öğrendiler. O nedenle askerlere yönelik eski notu esas alarak yeniden öldürme eylemlerine dönülmesi istendi. Yine telsiz üzerinden 15 Temmuz’da verilen notun tam tersini uygulayın denildi. Bu da en üst komutanlıktan dağıtıldı.”<span class="dip"><a class="_idFootnoteLink" href="#footnote-225-7" id="footnote-225-7-backlink">7</a></span><span class="CharOverride-7">  </span></p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-1">  </p>
			<p class="paragraf ParaOverride-6">Bu hatırlatmayı yaptıktan sonra yeniden Genelkurmay Karargâhı’na dönelim.  </p>
			<p class="paragraf ParaOverride-6">MİT Müsteşarı Hakan Fidan, aldıkları bilgilerin kuvvetli bir şekilde teyit edilmesi ve işin vahim boyutlara gidebileceğini görmesiyle sadece faks çekmenin yeterli olmayacağını görünce Müsteşar Yardımcısı’nı Genelkurmay Karargâhı’na gönderir. Faksın gelmesi ve arkasından MİT Müsteşar Yardımcısı’nın 16.30 gibi Genelkurmay Karargâhı’na ulaşmasıyla, 2’nci Başkan Yaşar Güler, kritik terör toplantısından ayrılmak zorunda kalır. Çünkü kendisine konunun önemli olduğu iletilmiştir.  </p>
			<p class="paragraf ParaOverride-6">Karargâhta hareketli saatler yaşanmaya başlanır. 2’nci Başkan Orgeneral Yaşar Güler, MİT Müsteşar Yardımcısı’yla ilk görüşmeyi yapar ve ilk bilgileri alır. Gelen ihbarın yeniden ele alınması ve bundan sonra ne yapılacağı konusunda tartışmaktadırlar.  </p>
			<p class="paragraf ParaOverride-6">Genelkurmay Başkanı Hulusi Akar o saatleri şikâyetçi olarak 18 Temmuz’da başvurduğu savcılıkta şu şekilde anlatmaktadır:  </p>
			<p class="_0">  </p>
			<p class="arayazi" xml:lang="en-GB">“Kalkışmanın başladığı 15.07.2016 günü saat 17.00-18.00 sıralarında ben makamımda çalışırken 2’nci Başkanım Yaşar Güler yanıma gelerek kendisine MİT’ten gelen bilgi ile bu akşam içerisinde Kara Havacılık Okulu’ndan 3 helikopterin görevlendirilmesi ile bir faaliyet icra edileceği yönünde istihbaratı bana iletti. Bu bilgi ile ilgili görüşmek üzere MİT’ten bir heyetin yolda olduğunu söyledi. Bilginin geldiği makam itibariyle ciddiye aldık. Ben, Yaşar Paşa ve Kara Kuvvetleri Komutanı ile acilen alınacak tedbirleri tartışmaya başladık.”  </p>
			<p class="_0">  </p>
			<p class="paragraf ParaOverride-6">Genelkurmay Başkanı Orgeneral Hulusi Akar, yaklaşık bir dilimi vermekte. 21 Temmuz’da Genelkurmay Başkanlığı’ndan yapılan açıklamada ise bu konuda şu bilgi aktarılmakta:  </p>
			<p class="_0">  </p>
			<p class="arayazi" xml:lang="en-GB">“15 Temmuz 2016 Cuma günü saat 16.00 sularında Milli İstihbarat Teşkilatı tarafından verilen bilgi, Genelkurmay Karargâhı’nda; Genelkurmay Başkanı, Kara Kuvvetleri Komutanı ve Gnkur. 2’nci Başkanı’nın katılımıyla değerlendirilmiştir.”  </p>
			<p class="_0">  </p>
			<p class="paragraf ParaOverride-6">Aslında Genelkurmay Başkanlığı açıklamasında genel bir bilgi paylaşılmıştır. İlk görüşmede Genelkurmay Başkanı Orgeneral Hulusi Akar ve Kara Kuvvetleri Komutanı Orgeneral Salih Zeki Çolak yoktur. 2’nci Başkan ve MİT Müsteşar Yardımcısı’nın karargâhtaki görüşmesi sürerken sırasıyla önce Hulusi Akar bilgilendirilir, ardından da Akar’ın gerek görmesi üzerine Kara Kuvvetleri Komutanı Orgeneral Salih Zeki Çolak ve Kurmay Başkanı Orgeneral İhsan Uyar Genelkurmay Başkanlığı’na çağrılır.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Aynı saatlerde karargâhın içinde bir başka odada ayrı bir hareketlilik vardır. Bu hareketliliğin merkezi Genelkurmay Stratejik Dönüşüm Başkanı Tümgeneral Mehmet D.’nin odasıdır.<span class="dip"><a class="_idFootnoteLink" href="#footnote-225-8" id="footnote-225-8-backlink">8</a></span> Levent T., Mehmet D.’nin görevini “Proje Yönetim Daire Başkanı” olarak tanımlıyor. Ama bu dairenin adı Mehmet D. döneminde “Stratejik Dönüşüm Daire Başkanlığı” olarak değiştirildi. İddiaya göre Hulusi Akar, darbe girişiminin arkasındaki önemli isimlerden birinin Mehmet D. olduğunu öğrenince “Niye dairenin adını stratejik dönüşüm yaptırmış şimdi anlaşıldı. Neyi dönüştürmek istedikleri ortaya çıktı” dedi.<span class="dip"><a class="_idFootnoteLink" href="#footnote-225-9" id="footnote-225-9-backlink">9</a></span><span class="CharOverride-7">  </span></p>
			<p class="paragraf ParaOverride-6">Dönelim Mehmet D.’nin odasına. Levent T.’nin ifadesine göre odada sadece Mehmet D., Genelkurmay Başkanı Danışmanı Kurmay Albay Orhan Y. ve kendisi vardır. Levent T. o odada konuşulanları, karargâh için nasıl bir planlama yaptıklarını su sözlerle anlatır:  </p>
			<p class="_0">  </p>
			<p class="arayazi" xml:lang="en-GB">“Tümgeneral Mehmet D. darbe teşebbüsü başladığında ilkönce Hulusi Akar Paşa’nın odasına kendisinin tek başına gireceğini, ona darbeyi tebliğ edeceğini, onun kabul etmesi halinde darbe faaliyetinin başına geçirileceğini bize söyledi. Bunu söylerken bize ‘Genelkurmay Başkanı’na “Sen Kenan Evren olacak mısın, olmayacak mısın?” diye soracağım’ şeklinde beyanda bulundu. Ayrıca Genelkurmay Başkanı’na darbeyi tebliğ ederken kendisini sevdiğimizi, saydığımızı, kabul etmesi halinde darbenin başına geçireceklerini söyleyeceğini bize bildirdi. Elinde not kâğıdı vardı. Oraya Genelkurmay Başkanı’na söyleyeceklerini tek tek yazmıştı. Söylediğine göre Hulusi Akar darbe faaliyetinin başına geçmeyi kabul ederse, Genelkurmay 2’nci Başkanı Orgeneral Akın Ö. olacaktı.”<span class="dip"><a class="_idFootnoteLink" href="#footnote-225-10" id="footnote-225-10-backlink">10</a></span><span class="CharOverride-7">  </span></p>
			<p class="_0">  </p>
			<p class="paragraf ParaOverride-6">Levent T., yaptıkları planı anlatmaya devam ediyordu:  </p>
			<p class="_0">  </p>
			<p class="arayazi" xml:lang="en-GB">“Gece yarısı 03.00’te faaliyet başlayacağı için saat 02.30’da Genelkurmay Başkanı’nın konutunda buluşmayı kararlaştırdık. Aramızdaki konuşmalara göre Hulusi Akar Paşa teklifi kabul etmezse onu ben ve ekibim etkisiz hale getirecektik. Bu konuda eski özel kalem müdürü Albay Ramazan G. ve yeni özel kalem müdürü Yarbay Hakan Ö.’nün bana yardım edeceğini söylediler. Özel Kuvvetler’den gelen personel Hulusi Akar Paşa’yı alıp götürecekti, fakat Orhan Y. ve Tümgeneral Mehmet D. Hulusi Akar Paşa’nın teklifi kabul edeceğini düşünüyorlardı. Anladığım kadarıyla Orhan Y. konuya ilişkin Mehmet D.’den daha çok bilgi sahibiydi.”  </p>
			<p class="_0">  </p>
			<p class="paragraf ParaOverride-6">Levent T., Orhan Y. ile 14 Temmuz günü yaptığı görüşmeyi şu şekilde anlatmaktadır:  </p>
			<p class="_0">  </p>
			<p class="arayazi" xml:lang="en-GB">“Ben darbe yapılacağını 14.07.2016 Perşembe günü saat 10.00-11.00 sıralarında öğrendim. Genelkurmay Başkan Danışmanı Albay Orhan Y. bana darbe planladıklarını, Cumhurbaşkanı, Başbakan, bakanlar, Genelkurmay Başkanı, kuvvet komutanları ve orgenerallerin tek tek alınacağını, sessiz sedasız işin biteceğini, bu işin 15.07.2016’yı 16.07.2016’ya bağlayan gece 03.00’te yapılacağını söyledi. Beni sigara içmek için dışarı çağırdı. Sadece ikimiz varken bana bu bilgiyi verdi. Ayrıca bana darbenin yapılacağı gün görevimin Hulusi Akar Paşa’yı etkisiz hale getirip işi kolaylaştırmak olduğunu söyledi. Yine söylediğine göre Hulusi Akar Paşa’yı etkisiz hale getirdikten sonra Özel Kuvvetler gelip alacaktı. Ben Orhan Y.’nin bana verdiği görevi sorgulamadan kabul ettim.”  </p>
			<p class="_0">  </p>
			<p class="paragraf ParaOverride-6">Bu arada hatırlatacak olursak Levent T., ifadesinin başında FETÖ mensubu olduğunu itiraf etmiştir. Bu nedenle FETÖ imamlarının-abilerinin olduğunu da aktarır. Orhan Y.’den bu bilgileri aldıktan sonra o gece yani perşembe gecesi kendisinden sorumlu olan Murat abisinin Konya yolunda Opet’in arka tarafındaki evine gittiğini aktarır. Yine Levent T.’nin ifadesinden devam edelim:  </p>
			<p class="_0">  </p>
			<p class="arayazi" xml:lang="en-GB">“Bu konuyu duyunca biraz da darbe haberini alınca neler olduğunu anlamak için merak üzerine gittim. Rutin görüşmemiz yoktu. Normal zamanda abinin evine haberleşerek gideriz, gitmemiz gerekir. Ancak önemli bir durum olduğu için bu defa habersiz gittim. Orada önceden tanıdığım Adil ve Selahattin abiler vardı, ev Murat abinin olmasına rağmen o yoktu. Selahattin abi Murat abinin bir üst birim sorumlusu, Adil abi ise Selahattin abinin bir üst birim sorumlusu olan kişilerdir. Bana niye geldin diye sordular. Hatta darbeyle ilgili herhangi bir bilgi de vermediler. Ben onlara yarın akşam bir faaliyet olacak bilginiz var mı diye sordu...”  </p>
			<p class="_0">  </p>
			<p class="paragraf ParaOverride-6">Bu arada Levent T.’nin elyazısıyla verdiği ifadesinde çelişki görülünce sorulur. Levent T. vurgular ve devam eder:  </p>
			<p class="_0">  </p>
			<p class="arayazi" xml:lang="en-GB">“Onlar bana sormadılar, ben onlara yarın bir faaliyet olacak bilginiz var mı diye sordum. Aşağıda el yazısıyla yazdığım kısım yanlış olmuş, şu anda söylediğim doğrudur. Bu soruyu onlara sorunca bana kızdılar, sen nereden biliyorsun, bundan kime bahsettin, sana bunu kim söyledi dediler. Ben de Orhan Y.’nin söylediğini onlara bildirdim. Orhan Y.’yi tanıyorlardı. Ancak nereden tanıdıklarını bilmiyorum. Bana sıkı sıkı tembih ettiler. Bu konuyla ilgili hiç kimseye hiçbir yerde bir şey söylemeyeceksin, olay çok gizli bir şekilde devam edecek, deşifre olmayacak dediler. Bana verilen görevle ilgili herhangi bir şey söylemediler. Bu şekilde ben oradan ayrıldım.”  </p>
			<p class="_0">  </p>
			<p class="paragraf ParaOverride-6">Levent T.’nin birden aklına başka bir bilgi gelir:  </p>
			<p class="_0">  </p>
			<p class="arayazi" xml:lang="en-GB">“Başta unuttuğum için ifade etmedim. Mehmet A. da benimle birlikte Murat abinin evine gelmişti. Evde Adil abi, Selahattin abi, ben ve Mehmet A. olmak üzere 4 kişi vardık. Başka kimse yoktu.”  </p>
			<p class="_0">  </p>
			<p class="paragraf ParaOverride-6">Aktardığı planlamaya göre Levent T., Hulusi Akar’ı etkisiz hale getirecek ekiptedir. Zaten emir subayı olduğu için de Akar’ı en iyi tanıyanlardan biri odur. İfadesine göre, bu plan çerçevesinde ekibinde Yüzbaşı Serdar T., Başçavuş Serhat P., Başçavuş Şener, Başçavuş Veysel T. ve Başçavuş Abdullah E. de yer almaktadır. Kendisine aktarılan çerçevede bu kişilere de kendisi planı aktarır. İtiraz eden olmaz. Levent T. bu kişiler için “Bunların hepsi de cemaatçidir” der.  </p>
			<p class="paragraf ParaOverride-6">Böylece, Genelkurmay Başkanlığı’nın iki ayrı yerinde iki ayrı hareketlilik ve gizli toplantılar yapılmaktadır. Bir tarafta komutanlar, MİT yetkilileri ile ihbarı değerlendirip olası tedbirleri konuşurken, öbür yanda da girişim sonrası tutuklanan Mehmet D., Orhan Y. ve Levent T.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-5-backlink" id="footnote-225-5">5</a>. Aktarılan görevler 28 Ağustos’ta yapılan Yüksek Askeri Şûra toplantısı öncesindeki bilgilere ait olduğu için, kitaptaki bütün kişiler 15 Temmuz’daki görevlerine göre aktarılacaktır. </p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-6-backlink" id="footnote-225-6">6</a>. Tolga Şardan, <span class="CharOverride-4">“PKK 15 Temmuz’u biliyor muydu?”</span>, Milliyet, 29 Ağustos 2016</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-7-backlink" id="footnote-225-7">7</a>. Okan Müderrisoğlu, <span class="CharOverride-4">“İhanet ittifakı”</span>, Sabah, 8 Eylül 2016</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-8-backlink" id="footnote-225-8">8</a>. Genelkurmay Başkanı Orgeneral Hulusi Akar’ın, 15 Temmuz darbe girişimine katılan emir subayı Yarbay Levent T.’nin ifadesinden.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-9-backlink" id="footnote-225-9">9</a>. Ahmet Takan, <span class="CharOverride-4">“Genelkurmay Karargâhı’ndaki darbe operasyonunu yöneten şok isim!”</span>, Yeniçağ, 18 Temmuz 2016</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-10-backlink" id="footnote-225-10">10</a>. Levent T.’nin ifadesinden. Tamamını görmek istiyorsanız bkz. Hürriyet internet sitesi, 24 Temmuz 2016; linki http://www.hurriyet.com.tr/ve-orgeneral-akarin-yaveri-40155810</p>
				</div>
			</div>
		</div>
	</body>
</html>