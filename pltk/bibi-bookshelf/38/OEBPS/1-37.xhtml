<html xmlns="http://www.w3.org/1999/xhtml">
	<head>
		<title>1-37</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-36" xml:lang="en-GB">Saat 02.00, Çiğli 2’nci Ana Jet Üssü  </p>
			<p class="paragraf ParaOverride-6">İstanbul’dan gelen özel ekibin başındaki Binbaşı Şükrü S., Cumhurbaşkanı’na yönelik saldırıyı yönetecek Gökhan Şahin S.’ye “Görev iptal” demişti. Ancak cuntanın merkezinden kısa bir süre yeniden “göreve çıkacakları” bilgisi ulaştı.  </p>
			<p class="paragraf ParaOverride-6">Gökhan S. o dakikaları şu sözlerle anlatıyordu:  </p>
			<p class="_0">  </p>
			<p class="arayazi" xml:lang="en-GB">“Helikopterler çalıştıktan sonra Şükrü Binbaşı yanıma gelerek görevin iptal olduğunu söyledi. Hepimiz yeniden çalışır vaziyetteki helikopterde beklemeye başladık. O esnada göreve gelmek istemeyen iki pilot olduğunu ben sonradan öğrendim.”  </p>
			<p class="_0">  </p>
			<p class="paragraf ParaOverride-6">Evet, göreve çıkmak istemeyen iki pilot vardı. Onlar bu duruma tepkilerini göstermiş ve kendilerinin gelmeyeceğini açıkça söylemişlerdi. Bir tanesi de Yarbay B.A.’ydı. B.A. önce en başından itibaren huzursuz olduğunu anlatıyordu. Yaşananları anlatırken, helikopterleri yarım saat geciktirmek için test pilotu olmasının avantajlarını kullanmıştı:  </p>
			<p class="_0">  </p>
			<p class="arayazi" xml:lang="en-GB">“Murat D. bana Ege Ordu Komutanlığı’ndan bir paket almamı emretti. İkinci pilot İbrahim Çalışkan bu esnada yanımdaydı. Ne paketi diye sormadan yanlarından ayrıldım. Bu sırada sürekli aile ve yakınlarımdan telefon geliyordu. Onlardan darbe girişimini tam olarak öğrendim. İkinci pilotumla helikopterin başına gittiğim sırada, ikinci pilotum İbrahim’e ‘Burada acayip şeyler oluyor. Bu işe gitmeyeceğiz. Sağ motora sıcak basacağız ve gitmeyeceğiz’ dedim. Kendisi de ‘Komutanım ne emrederseniz yaparım arkanızdayım’ yanıtını verdi. Bu tepki cesaret verdi. Helikoptere geçtik. Heyecandan saatin kaç olduğunu hatırlamıyorum. Teknisyen Yasin S.’ye planımla ilgili bilgi vermedim. İkinci pilotum da kontrolleri yaptıktan sonra ardından sol motoru çalıştırdım. Kısa süre sonra sağ motoru çalıştırdım.  </p>
			<p class="resim" xml:lang="en-GB"><span><img alt="foto48_bahattin_akgul.jpg" class="_idGenPageitem-49" src="image/foto48_bahattin_akgul_fmt.jpeg"/></span>  </p>
			<p class="resim_alyazili" xml:lang="en-GB">Yarbay B.A., Çiğli Ana Jet Üssü’nde darbecilere direndiğini belirten helikopter pilotlarından biriydi.  </p>
			<p class="paragraf ParaOverride-6">  </p>
			<p class="arayazi" xml:lang="en-GB">Ben test pilotu olduğum için teknik açıdan motora nasıl arıza yaptırıldığını biliyordum. İlk çalışma anında, gaz kolunun getirileceği seviyeyi geçip aşırı gaz verdim. Bu arada start butonuna basmaya devem ettim. Basmayı bıraktığım an, bu gazı motor kabul etmeyecekti. Bu nedenle gaz yükselmiş ve butona sürekli basmak suretiyle motorun limiti dışına çıkmasını sağlamıştım. Motor çalışmaz imajı oluşturdum. Bu eylemi üç kez yaptım. Yaptığımız bu işlemin genel olarak adı ‘sıcak çalıştırma’ olarak geçerdi. Bunu herkes bilmezdi. Test tecrübe pilotu olduğum için biliyordum. Bu yapılan iş helikopter içinde hiçbir ikaz lambasının yanmasına sebep olmazdı. Ancak ibrelerden takip edilip bir hata olduğu anlaşılabilirdi. Üçüncü çalıştırma teşebbüsünden sonra yardımcı pilota ‘Sen burada helikopter içerisinde bekle. Ben gidip bilgi vereceğim’ dedim. Murat D.’nin yanına gidip ‘Komutanım helikopterde sağ motor çalışmıyor, sıcak basıyor müsaade ederseniz. Biraz bekleyim motor soğuduktan sonra tekrar çalıştırarak istisnai uçuşla birliğime döneyim’ dedim. Murat D. de kabul etmedi. ‘Hayır biz gelene kadar burada bekleyeceksiniz, ayrılmayacaksınız’ dedi. Yanından ayrıldım, helikoptere gidip çalışan sol motoru durdurdum. Bizim helikopter gayri faal görününce Murat D. aynı görevi, kendisiyle birlikte Çiğli Üssü’ne gelen ekibe verdi. Bu helikopter havalandıktan 30 dakika sonra geri geldi. İniş yaptığında yanlarında Hava Kuvvetleri’ne bağlı bir başka helikopter daha vardı. Hemen helikopteri kullanan Hakan Y.’nin yanına gittim, ‘Ne paketi aldınız?’ diye sordum. Çok heyecanlıydı, ‘Bir şey almadık, Ege Ordu’ya gittik. Boş geldik, kimse yok dediler’ yanıtını verdi.”  </p>
			<p class="_0">  </p>
			<p class="paragraf ParaOverride-6">Alanda bekledikleri sırada üzerlerinde grimsi üniforma ve ellerinde M16 tüfek bulunan yaklaşık 50 kişilik grubun geldiğini, başlarında da tuğgeneral bulunduğunu ve onlara brifing verdiğini ifadesinde söyleyen Yarbay B.A., Tuğgeneral Gökhan Şahin S.’nin kendilerine, “Genelkurmay Başkanı’nın emriyle geldim” sözlerini duymuş. Bu brifinge onun ekibi hariç tüm pilotlar ve ikinci pilotlar katılmış:  </p>
			<p class="_0">  </p>
			<p class="arayazi" xml:lang="en-GB">“Bu kişilerin ellerinde silah ve mühimmat kutuları vardı. Hatta benim helikoptere de binmeye geldiler, ancak bizim helikopterin göreve gitmeyeceğini söyledim. İnmelerini sağladım. Motor çalıştıran helikopterler, pistin üzerinde sıralandı. Yarım saat beklediler. Daha sonra da, Sikorsky’nin yakıtının yetmeyeceği söylendi. Bu nedenle başka bir helikoptere aktarım yapıldı.”  </p>
			<p class="_0">  </p>
			<p class="paragraf ParaOverride-6">B.A. uçmayı reddettiği anları da şu şekilde söylüyor:  </p>
			<p class="_0">  </p>
			<p class="arayazi" xml:lang="en-GB">“Helikopterler alanda yarım saat bekledi. Helikopterler kalkmadan, kalabalık arasındaki konuşmalardan Marmaris-Dalaman tarafına gidildiğini duydum. Bu sırada Hakan Y.’nin kullandığı helikopterdeki teknisyen yanımıza gelip ‘İkinci pilot S.Ç. uçmayacakmış. Murat D. Albayım onun yerine B. Yarbayım geçsin dedi’ sözleri üzerine, ben de, ‘Ben uçmuyorum kardeşim’ dedim. Teknisyen yanımdan ayrıldı.  </p>
			<p class="arayazi" xml:lang="en-GB">Helikopterler kalktıktan sonra M.B., benimle iki kez telefonda konuştu. Bana, ‘Helikopter Marmaris ya da Dalaman’a gidiyor, ben ayrılmak istedim ancak silah sesleri vardı. Sivil olarak kaçamayacaktım. Yaya olarak kaçmam imkânsız, oradan hemen uzaklaşın’ dedi. Bunun üzerine motor çalıştırıp oradan uzaklaştık. Marmaris saldırısına katılacak helikopterler kalkış yaptıktan 10 dakika sonra hızlı bir şekilde yerleşim alanlarının üzerinden geçip birliğimize döndüm.”  </p>
			<p class="paragraf ParaOverride-6"><span class="CharOverride-4">  </span></p>
			<p class="resim" xml:lang="en-GB"><span><img alt="foto49_serkan_coban.jpg" class="_idGenPageitem-50" src="image/foto49_serkan_coban_fmt.jpeg"/></span>  </p>
			<p class="resim_alyazili" xml:lang="en-GB">Uçmayı reddettiği belirtilen helikopter pilotlarından biri de Üsteğmen S.Ç.’ydi.  </p>
			<p class="paragraf ParaOverride-6">  </p>
			<p class="paragraf ParaOverride-6">Evet ifadelere göre, Üsteğmen S.Ç. uçmayı reddetmiş, onlar da B.A.’ya söylemişlerdi. Ancak yine aynı ifadelere göre B.A.’nın tepkisi de S.Ç. gibi olmuş, o da uçmayı reddetmişti. S.Ç., o gece darbecilere karşı çıkan üsteğmenlerden biriydi. Uçmayı reddetmesiyle ilgili şöyle ifade vermişti:  </p>
			<p class="_0">  </p>
			<p class="arayazi" xml:lang="en-GB">“İnternette Cumhurbaşkanı ve Başbakan’ın konuşmalarını görünce kendi kendime hiçbir şekilde uçmamam gerektiğine karar verdim. Saat 01.00 sıralarında Albay Murat D. tüm helikopterlerin birinci pilotlarını alana çağırdı. Ben helikopter başında kaldım. Daha sonra birinci pilot Hakan Yüzbaşı yanıma gelerek 4 helikopter olarak Marmaris’e silahlı timlerin indirileceğini, bizim helikopterimizin 4 numaralı helikopter olarak boş bir şekilde diğer üç helikopteri takip edeceğimizi söyledi.  </p>
			<p class="arayazi" xml:lang="en-GB">Saat 01.30 sıralarında tüm helikopterler motor çalıştırdı. Ben bu sırada internette sürekli haberlere ve mesajlara bakıyordum. Cep telefonundaki haberler ve whatsapp konuşmaları kuşkularımı kuvvetlendirdi.  </p>
			<p class="arayazi" xml:lang="en-GB">Birinci pilotun ve alay komutanının emirlerine karşı geldim. Darbe girişimi haberini aldıktan sonra helikopterin sağ ve sol motorlarını kapatarak helikopterin uçuş yapmasını engelledim. Motorlar kapatıldıktan sonra helikopterlerin tekrar çalışması için zaman gerekiyordu. Bunun için yeni helikopter bulmaya çalıştılar. Belli bir süre geçtikten sonra üç helikopter havalandı.”  </p>
			<p class="_0">  </p>
			<p class="paragraf ParaOverride-6">Pilotlar uçmayı reddetmişti. Bu nedenle 4 değil 3 helikopterle havalanmak zorunda kaldılar. Artık Marmaris yolundaydılar...  </p>
		</div>
	</body>
</html>