<html xmlns="http://www.w3.org/1999/xhtml">
	<head>
		<title>1-13</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-11" xml:lang="en-GB">Saat 21.45, İncirlik Üssü  </p>
			<p class="paragraf ParaOverride-6">“R” harfini söyleyemiyordu. Bu, insani bir engeldi/özellikti ve çok doğaldı. Ancak askerlik bu tür engelleri kabul eden bir meslek değildi. Görünür yerlerinde derin izler bulunanlar, sağlık açısından ileri derecede sıkıntısı olanlar gibi bu tür engelleri olanlar da genellikle askeriyeye girişte elenirlerdi. Buna rağmen ilginç bir şekilde asker olmuş ve havacılıkta yükselmeye başlamıştı. Kurmay Yarbay rütbesine geldiğinde Hava Harp Okulu’nda Filo Komutanı olmuştu. Ancak bazı Harbiyeli öğrencilere yönelik tavrı anlaşılmazdı. Bu öğrencilerden birinin babası da Jandarma teşkilatında albay rütbesinde bir subay olan Nejat Ayan’dır.<span class="dip"><a class="_idFootnoteLink" href="#footnote-225-54" id="footnote-225-54-backlink">54</a></span><span class="CharOverride-7">  </span></p>
			<p class="paragraf ParaOverride-6">Kuleli Askeri Lisesi’ni başarıyla bitiren Nejat pilot olmak hayaliyle Hava Harp Okulu’na girer. Hava Harp Okulu’na gittiğinin ilk günlerinde, Nejat’ı yanına çağırır ve şu cümleleri kurar: “Bak koçum baştan söyleyeyim, sen buğ(r)aya yağ(r)amazsın. Seni subay çıkağ(r)tmam. En iyisi ne sen üzül ne de biz üzülelim. Vakit geç olmadan ayğ(r)ıl. Dışağ(r)ıda senin için daha güzel biğ(r) hayat vağ(r) yaşanacak.”  </p>
			<p class="paragraf ParaOverride-6">Bunun üzerine Nejat “Ben subay olmak, ötesi pilot olmak için geldim buraya komutanım. Benim subay olmayacağımı hemen nasıl anladınız?” der.  </p>
			<p class="paragraf ParaOverride-6">Bu yanıt Filo Komutanı Kurmay Yarbay’ı çok sinirlendirir: “Bak hemen ukalalığa başladın. Kendini biğ(r) şey sanıyoğ(r)sun. Ben seni güzellikle ikaz ettim. Üzülmeden git istedim. Göğ(r)eceksin bu okuldan mezun etmeyeceğim seni. Şimdi git ve gözüme gözükme!”  </p>
			<p class="paragraf ParaOverride-6">İşte o andan itibaren Nejat’ın kâbus dolu günleri başlar. Nejat’ın yaşadıklarını aktarmasıyla kendisini arayan babasına da tavır yapar. Sonuç olarak Nejat pilot olma hayallerini geride bırakarak okuldan ayrılmak zorunda kalır. Ayrıldığında yapılan işkencenin izleri hâlâ vücudundadır.  </p>
			<p class="paragraf ParaOverride-6">Daha sonra ilginç bir şekilde generalliğe yükselir. Hem de Hava Harp Akademisi’nde görev yaptığı dönemde. O sırada ilginç bir şekilde akademide “karargâh evleri” kumpasının adımları atılmıştır ve o dönem görev yapan tek bir kişi daha sonra generalliğe yükselmiştir: “R” harfini söyleyemeyen Bekir Ercan V.  </p>
			<p class="paragraf ParaOverride-6">O Bekir Ercan V.’nin Tuğgeneral olarak komutanı olduğu 10. Tanker Üs Komutanlığı, namı diğer İncirlik Üssü de 15 Temmuz gecesi hareketli olan yerlerden biriydi.  </p>
			<p class="paragraf ParaOverride-6">21.00 sıralarında filo komutanı tek tek nakliye uçaklarının pilotlarını arayarak “delta havuzuna gitmelerini” istemişti. İstirahatte olan pilotlar da, ifadelerine göre denileni yapmışlardı. Pilotlar üsse geldiklerinde, Bekir Ercan V. onlara şu talimatı verdi: “Kuzey yönüne, Ankara tarafına gideceksiniz, sizden yakıt talep eden uçaklara yakıt ikmali sağlayacaksınız. Telsizden de kimseyle temas kurmayacaksınız.”  </p>
			<p class="paragraf ParaOverride-6">Pilotlar şaşkındı. İfadelerinde ne olduğunu anlayamadıklarını savunuyorlardı. Bekir Ercan V.’nin sert bir kişiliği olduğunu, bu nedenle görevin ayrıntılarını sormaya cesaret edemediklerini de savunuyorlardı. Oysa yakıt ikmali yapacakları uçaklar, cuntacıların kontrolündeki F-16’lardı. Böylece kesintisiz olarak bu uçaklar havada kalabilecek, Türkiye Cumhuriyeti’ne yönelik hava saldırısını sürdürebileceklerdi.  </p>
			<p class="paragraf ParaOverride-6">Bu şekilde iki uçak harekete geçmek için hazırlandı. Pilotlar uçağı hazırladıktan sonra sırasıyla harekete geçtiler.  </p>
			<p class="paragraf ParaOverride-6">İlk uçak tekerlerini pistten kaldırdığında saatler 21.45’i gösteriyordu. İki uçağın kalkışı arasında 5 dakika vardı.  </p>
			<p class="paragraf ParaOverride-6">  </p>
			<p class="sol" id="_idParaDest-12" xml:lang="en-GB">Saat 22.00, Jandarma Genel Komutanlığı  </p>
			<p class="paragraf ParaOverride-6">Darbeciler Jandarma’yı da gözlerine kestirmişlerdi. Zaten çok sayıda FETÖ’cü, jandarma içine sızmış, subay ve astsubay rütbesiyle görev yapıyordu. Peki Jandarma neden önemliydi?  </p>
			<p class="paragraf ParaOverride-6">Türk Silahlı Kuvvetleri içinde 81 il ve 931 ilçede teşkilatı bulunan Jandarma, halkla en iç içe görev yapan askeri kolluk kuvvetiydi. Bu nedenle Türkiye’deki en kuvvetli istihbarat yapılarından biri de Jandarma’daydı. Ayrıca terörle mücadelede en önde yer almasından dolayı da, en tecrübeli ve deyim yerindeyse çatışmaya en antrenmanlı askeri güç Jandarma’daydı. Jandarma’nın 70 tane Jandarma Özel Harekât (JÖH) ve Komando taburu bulunuyordu.  </p>
			<p class="paragraf ParaOverride-6">Özet olarak aktarabildiğimiz bu özellikleri nedeniyle Jandarma karargâhı da darbecilerin hedefinde yer alıyordu. Cunta, bu nedenle saatler 22.00’yi gösterdiğinde Jandarma Genel Komutanlığı’nın, Cumhurbaşkanlığı Külliyesi’nin hemen yanındaki yerleşkesinde de harekete geçti. Başlarındaki isimlerden biri Jandarma Genel Komutanı Orgeneral Galip Mendi’nin Özel Kalem Müdürü Albay Erkan Ö.’ydü. Komuta katı ve Harekât Merkezi darbeciler tarafından işgal edilir ve FETÖ’cü olmayan subaylar, astsubaylar hemen enterne edilir. Saldırı çok çabuk gerçekleşmiş, karargâhtaki subay ve astsubaylar hazırlıksız yakalanmıştır. Bu arada enterne edilen isimlerin arasında, bilinçli olarak karargâha çağrılan Emniyet Genel Müdürlüğü Terörle Mücadele (TEM) Dairesi Başkanı Turgut Arslan ve koruması Hasan Gülhan da bulunuyordu. Arslan, karargâha “Acil toplantı var” diyerek çağrılmış, gelir gelmez de korumasıyla birlikte rehin alınmıştı.  </p>
			<p class="paragraf ParaOverride-6">Darbeciler Ankara’daki Jandarma Okullar Komutanlığı’ndan Genel Komutanlık’a, Beştepe’deki nizamiyelere kadar kendilerine yakın teğmenler getirmişlerdi.<span class="dip"><a class="_idFootnoteLink" href="#footnote-225-55" id="footnote-225-55-backlink">55</a></span> Getirilen teğmenler, cuntacılar açısından nizamiyelerin ve karargâhın güvenliğini alacaklar, darbeciler de içeride faaliyetlerini sürdüreceklerdi.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Jandarma Genel Komutanlığı’nda üst düzey kritik bir görev yapan Albay N.A., saat 21.30 sıralarında Anıttepe’deki Jandarma tesislerinde eşiyle birlikte yemek yiyordu. Mesafe Genelkurmay Başkanlığı’na yakındı. Genelkurmay Başkanlığı tarafından silah sesleri duydu. Neler olduğunu anlamaya çalışırken kısa bir süre sonra telefonu çaldı:  </p>
			<p class="_0">  </p>
			<p class="arayazi" xml:lang="en-GB">“Hatırladığım kadarıyla 21.40 sıralarında Kurmay Albay A.D. beni cepten arayarak Jandarma Genel Komutanlığı Harekât Merkezi ve İstihbarat Değerlendirme Merkezi’nin cevap vermediğini, karargâhta bir şeyler olabileceğini söyledi. Arkadan beni ikinci kez arayarak, Kurmay Binbaşı Ahmet Ö.’nün telefona çıktığını, ‘Silahlı Kuvvetler yönetime el koydu, sizler de bunun karşılığını göreceksiniz’ diyerek telefonu kapattığını söyledi. Ben de hemen Albay A.D.’yi arayarak ‘Silahlarını al çıkalım, diğer albay arkadaşlar G.Ş., A.Y.’ye haber vererek hemen çıkalım’ dedik. Ancak Jandarma bahçesindeki görevli nöbetçi amiri, adını hatırlamadığım Kurmay Binbaşı, ‘Buradan çıkamazsınız, ordu yönetime el koydu. Genelkurmay Başkanı’nın emrini uyguluyorum. Zorluk çıkarırsanız sizi tutuklarım’ dedi. Ben de kendisine küfür ederek A.Y.’nin getirmiş olduğu özel aracıyla silahımızı alarak çıktık. Ancak benim silahım Beytepe’deki lojmanda olduğu için silahsız olarak Beştepe Jandarma Genel Komutanlığı’na gittik.”  </p>
			<p class="_0">  </p>
			<p class="paragraf ParaOverride-6">N.A. müşteki sıfatıyla verdiği ifadede başlangıcı bu şekilde anlatıyordu. Jandarma tesislerinden ayrılırken kendilerine zorluk çıkaran binbaşının adının da Ercan K. olduğunu açıklıyordu. Ercan K.’nın yanında belinde tabanca bulunan teğmeni ise tanımıyordu.  </p>
			<p class="paragraf ParaOverride-6">4 arkadaş A.Y.’nin özel aracıyla Genel Komutanlık Nizamiyesi’ne ulaşmışlardı. Araçlarını hemen yanda bulunan Hisarcıklıoğlu Camii’ne bıraktılar ve birazdan yaşanacak hareketliliği hissederek nizamiyeye doğru ilerlemeye başladılar. Gittiklerinde kapıda söz ettiğimiz teğmenlerden 3’ü, ellerindeki G3’lerle onları karşıladı:  </p>
			<p class="_0">  </p>
			<p class="arayazi" xml:lang="en-GB">“Teğmenlere burada ne gezdiklerini, kendilerini kimin gönderdiğini sordum. Onlar da amirlerinin görevlendirdiğini, buradan ayrılmayacaklarını belirtti. Yanımda bulunan Kurmay Albay G.Ş. teğmenlere hitaben ‘suç işlediklerini, silahlarını bırakıp kışlalarına gitmelerini’ söyledi. Teğmenler bize hitaben askeri üslup tarzı dışında bir cevap verdiler. G.Ş. ve bana vurmaya kalkıştılar. Biz onlara karşılık vererek üçüne de yumruk attık. Bu sırada arkamızda Jandarma Albay Süleyman K. belirdi. Kendisi sivildi ancak üzerinde mühimmat yeleği ve elinde G3 tüfek vardı. Teğmenlere hitaben ‘Alın bunları gözaltına’ dedi. Yanımda bulunan diğer albay arkadaşım A.Y., Süleyman K.’yı kafasına silah dayayarak etkisiz hale getirdi. Bu sırada Kurmay Binbaşı benim personelim olan Ahmet Ö. elindeki tabancayı A.Y.’nin kafasına dayayarak Süleyman K.’yı bırakmasını söyledi. Bu sırada bir arbede oldu. Ben Ahmet Binbaşı’nın elindeki silahı almak için üzerine atladım. Kargaşa sırasında silahlar patladı. Ben sonradan anladığım kadarıyla kargaşa esnasında tahmin ediyorum Ahmet Ö.’nün silahından çıkan mermiyle yaralandım.”  </p>
			<p class="_0">  </p>
			<p class="paragraf ParaOverride-6">Bu kargaşada Albay N.A. kolundan vurulmuştur. Albaylar A.D. ve A.Y., yaralanan N.A.’yı da yanlarına alarak hemen araçlarının yanına giderken, Albay G.Ş. ise darbecilerin kontrolündeki teğmenlerin peşinden karargâha doğru koşar. Yanındaki arkadaşları N.A.’nın koluna hemen turnike yaparlar. Bu sırada darbecilerden Kurmay Yarbay Yavuz A. yanına birini daha alarak, AŞTİ tarafından Hisarcıklıoğlu Camii’nin yanındaki araca yaklaşarak N.A.’yı kolundan tutarak içeri doğru çekmeye çalışır. A.Y. yeniden silahını çeker ve Yavuz A. ile yanındaki şahsı durdurur. Arkadaşları bir an önce N.A.’yı hastaneye göndermek ister ve bir taksi durdururlar. Albay N.A. taksiyle Gazi Üniversitesi Hastanesi Acil Servisi’ne gider.  </p>
			<p class="paragraf ParaOverride-6">Albaylar A.D. ve A.Y. orada kalmıştır.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Karargâhta ilk hareketlilik yaşanmıştır. Darbeciler karargâhtadır ve bu bilgi Jandarma Harekât Başkanı Tümgeneral Arif Çetin’e de ulaşır. Zaten Jandarma Genel Komutanı Orgeneral Galip Mendi ile de temas kurmuştur. Çetin’i arayan Mendi, Jandarma Genel Komutanlığı Harekât Merkezi’ne ve Genelkurmay Başkanlığı’na ulaşamadığını belirtmiş, Çetin de “Komutanım, ben de ulaşamıyorum. Siber saldırı olabilir” demiştir. Bunun üzerine Mendi, “Komutanlık karargâhına hemen git, durumu açıklığa kavuştur ve bana bilgi ver” der.<span class="dip"><a class="_idFootnoteLink" href="#footnote-225-56" id="footnote-225-56-backlink">56</a></span> Arif Paşa hemen harekete geçer.  </p>
			<p class="paragraf ParaOverride-6">Aynı saatlerde Ankara Güvercinlik’te bulunan Jandarma Komando Özel Asayiş Komutanlığı (JÖAK) Merkezi’nde üst rütbeli jandarma komutanları darbecilere karşı yürütülecek operasyonlar konusunda bir komuta heyeti oluşturmaktaydı. Operasyon yapılması planlanan ilk yer hemen yakında bulunan ve darbecilerin kontrolüne geçen Kara Havacılık Komutanlığı’ydı. Ancak karargâhın darbeciler tarafından işgal edilmesi jandarmanın bordo berelileri olarak adlandırılan JÖAK’ın merkezinde de gözlerin Jandarma Genel Komutanlığı’na çevrilmesine neden olur.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-54-backlink" id="footnote-225-54">54</a>. Bu bölümdeki bilgiler, kendisi de kumpaslarda hedef alınan emekli Jandarma Albay Mustafa Önsel’in <span class="CharOverride-4">Ağacın Kurdu</span> kitabından alınmıştır.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-55-backlink" id="footnote-225-55">55</a>. Zaten Jandarma Okullar Komutanı Tuğgeneral Sadık K. de darbecilerin safındaydı. Sadık K. gecenin ilerleyen saatlerinde Güvercinlik Kışlası’nda oluşturulan Komuta Heyeti’nde yer alan Korgeneral M.K.A. tarafından aranıp, darbecilerin değil Komuta Heyeti’nin emirlerini dinlemesi istendiğinde “Genelkurmay Başkanlığı’nca çekilen mesaja uyacağını, bu emir gereği kışlanın komutasının kendisinde olduğunu” söylemişti. M.K.A.’nın “aklını başına alması ve bu tutumdan vazgeçerek normal emir-komuta sistemine dönmesi” emredilmesine rağmen Sadık K. bu talebi de reddederek darbecilere destek çıkmaya destek verdi. Ne zaman ki darbecilerin kaybettiğinin anlaşılması üzerine sabaha karşı saat 04.45’te kendisini yeniden arayarak faaliyetlerine son vermesi konusunda uyaran Korgeneral M.K.A.’ya “havanın aydınlanmasıyla birliklerini çekerek yapacağı silah sayımını müteakip faaliyetini bitireceğini” söyledi.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-56-backlink" id="footnote-225-56">56</a>. Orgeneral Galip Mendi’nin ifadesi</p>
				</div>
			</div>
		</div>
	</body>
</html>