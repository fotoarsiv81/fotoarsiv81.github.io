<html xmlns="http://www.w3.org/1999/xhtml">
	<head>
		<title>1-14</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-13" xml:lang="en-GB">Saat 22.00, Kars  </p>
			<p class="paragraf ParaOverride-6">Olaylar İstanbul ve Ankara’da yaşanıyor zannediyorduk. Çünkü kritik ve stratejik merkezler bu iki kentteydi. Helikopter, tank, uçak vs. saldırıları da buraya yoğunlaşmamıza neden olmuştu. Ancak işin en önemli noktalarından bir tanesi, Silahlı Kuvvetler’in ağırlıkla bulunduğu Doğu ve Güneydoğu bölgesinde neler yaşandığını bazen ihmal ediyoruz. Belki de orada yaşananlar Ankara ve İstanbul’un kaderini belirledi. Şırnak örneği bu açıdan önemliydi. Bu minvalde bir ilimiz daha vardı ki, darbecilerin belki de kısa süreliğine de olsa devlet dairelerinin tamamını işgal edebildiği bir ilçe de o ile bağlıydı. O ilimiz, serhat yani sınır şehrimiz Kars’tı.  </p>
			<p class="paragraf ParaOverride-6">Kars, Ermenistan ile sınırı bulunmasından dolayı Türk Silahlı Kuvvetleri’nin önemli birliklerinin bulunduğu illerimizden bir tanesi. 9’uncu Kolordu’nun 5 tane tugayından yaklaşık 2,5 tugay büyüklüğündeki gücü Kars bölgesinde görev yapıyor. Bunlardan bir tanesi Sarıkamış Bölgesi’ndeki 9’uncu Komando Tugayı, ikincisi Kars’ın içindeki 14’üncü Mekanize Tugay... Bir de Ardahan merkezli ama yarı birliği Kars’ta olan hudut tugayı. Bu noktada da hem Komando Tugayı hem Mekanize Tugay hem de Hudut Tugayı’nın kuvvetli bir birliğinin bulunması Kars’ı bölgede çok önemli bir konuma getiriyor.  </p>
			<p class="paragraf ParaOverride-6">Kars’ın, 15 Temmuz gecesi açısından ise önemi şu bilgide saklı: Fiili anlamda 9’uncu Kolordu’ya bağlı 5 tugaydan 4’ü cuntacı hareketin içinde yer almıştı. Sadece Ağrı’da bulunan tugay bu hareketin içinde yer almıyor, karşı duruyordu.  </p>
			<p class="paragraf ParaOverride-6">Kars’ta olumsuz gelişmeler de yaşanıyordu. Halkın ciddi anlamda sokaklara çıkması ve cuntacıların ilerleyişini engellemeye çalışmasına rağmen Sarıkamış’ta cuntacıların kontrolündeki 9’uncu Komando Tugayı emniyet binası dahil olmak üzere ilçedeki bütün mülki idare binalarını ele geçiriyordu. Yani ilçede devlet binalarının kontrolü cuntadaydı. Darbe başarılı olsaydı Kara Kuvvetleri Kurmay Başkanlığı’na getirileceği belirtilen Tugay Komutanı Tuğgeneral Murat Y. bu süreçte ilçe halkını meydana toplamış onlara konuşma yapmak istiyordu. Ancak vatandaşlar buna karşı direnişe geçmişti.   </p>
			<p class="paragraf ParaOverride-7">  </p>
			<p class="yildiz" xml:lang="en-GB">***  </p>
			<p class="paragraf ParaOverride-10">  </p>
			<p class="paragraf ParaOverride-6">Kars’taki hareketlilik, saatler 22.00’yi gösterdiğinde başlamıştı. Askeri hareketliliği tespit eden Kars Valisi Rahmi Doğan ise Kars’taki 14’üncü Mekanize Piyade Tugay Komutanı Tuğgeneral Ali A.’yı arar ve “Bir darbe faaliyeti var. Sizin pozisyonunuz nedir?” diye sorar. Tugay Komutanı Ali A.’nın yanıtı “Bizde hiçbir faaliyet yok. Biz bu darbe girişiminin içinde yer almıyoruz” olur.  </p>
			<p class="paragraf ParaOverride-6">Oysa kısa bir süre önce tugaydan 15 tank çıkmıştır ve hedefi şehir merkezidir. Vali Doğan, Ali A. ile görüştükten sonra kendisini arayan İl Emniyet Müdürü’nden bilgiyi alır: “15 tank tugaydan ayrılarak şehir merkezine doğru yola çıktı.”  </p>
			<p class="paragraf ParaOverride-6">Tank sayısının 15 olduğunu okuyunca küçümseyebilir, “Eyvallah ama 15 tank da bu kadar etkili olmaz” diyebilirsiniz. 15 tankın etkisini İstanbul ve Kars nüfusuna göre bir karşılaştırma yaparak anlatalım: Kars’ın nüfusu 2015 yılı verilerine göre 292.660. İstanbul’un nüfusu ise aynı yılın verilerine göre 14.657.434. Bu hesaplamaya göre Kars’ta sokağa inen 15 tank, İstanbul nüfusuna göre sokağa inseydi, İstanbulluların karşılaşacağı tank sayısı 751 olacaktı. Bu da 15 tankın bu ildeki gücünü göstermesi bakımından önemli bir veri olacaktır.  </p>
			<p class="paragraf ParaOverride-6">Devam edelim...  </p>
			<p class="paragraf ParaOverride-6">Tanklar, merkezi kavşaklara yönelmiştir. Ayrıca Valilik, Belediye ve Emniyet Müdürlüğü’nün önüne de birer tane tank mevzilenmiştir. Bu tanklar yalnız değildir. Onları destekleyecek olan araç gereç ve askerler de yanındadır. Cuntacılar tarafından her bir bölgeye 15 kontrol noktası kurulur. Kentin kalbi ele geçirilmeye çalışılmaktadır. AK Parti İl Başkanı Âdem Çalkın, bu anları şöyle anlatmaktadır:  </p>
			<p class="_0">  </p>
			<p class="arayazi" xml:lang="en-GB">“22.00’de sokağa çıktım. İki polis ‘İhtilal oldu’ dedi. Eve gidip eşimle helalleştim. Arkadaşları aradım, 14 kişi olduk. O arada genel merkezden teşkilat başkanı aradı, ‘Partiyi açın’ dedi. Hemen açtık. Emniyet Müdürlüğü karşımızdaydı. Tugay Komutanı Emniyet Müdürü’ne ‘Tugaya git’ diye baskı yapıyordu. Ama o direndi ve gitmedi. Valimiz de dik durarak destek verdi.”  </p>
			<p class="_0">  </p>
			<p class="paragraf ParaOverride-6">Vali ve Emniyet Müdürü başta olmak üzere polisler ve vatandaşlar direnmekte kararlıydı. Emniyet Müdürlüğü cuntacılar tarafından kuşatılmış ve Emniyet Müdürü Faruk Karaduman’ı rehin olmaya çalışmaktadırlar. Gelen askerlerin başında Yarbay Ali Ercan O. vardır ve polislere Karaduman’ı almak üzere geldiklerini söyler. Bu sırada yapılan çağrılar vs. sonucu Karslılar sokaklara çıkmaya başlamıştır bile. Karslıların korumak için gittikleri adresler arasında Emniyet Müdürlüğü de vardır. Kendisine yönelik bu girişimin bilgisini alan Faruk Karaduman, telsizle tüm ekiplere, “Kesinlikle teslim olunmayacak, gerekirse çatışılacak” şeklinde anons yapıp çelik yelek giyerek binanın önüne iner ve burada kendisini almaya gelen askeri personele yönelik şu çağrıyı yapar:  </p>
			<p class="_0">  </p>
			<p class="arayazi" xml:lang="en-GB">“Araçlardan anons ettiriyorum, sokağa çıkma yasağı yok. Böyle bir şey yok. Hep beraber bu vatanı bu milleti koruyacağız. Buna yetkiniz yok. Buraya birkaç kişi gelip devleti sokağa dökmesinden başka bir şey yok. Buna da müsaade etmeyeceğiz. O yüzden hepinizden sağduyulu, vakur ve onurlu bir duruş istiyorum. Başka bir şey de demiyorum.”  </p>
			<p class="_0">  </p>
			<p class="paragraf ParaOverride-6">Bu sırada yüzlerce Karslı Emniyet Müdürlüğü önüne toplanmıştır. Emniyet Müdürü Karaduman’ın anonsuna rağmen Yarbay Ali Ercan O. ısrarla, “Biz tekrardan söyleyelim, kimseye zarar vermek için uğraşmıyoruz, bize denilen ‘Sadece davet edin’ dediler. Arkadaşlar biz nazikçe davet ediyoruz” der. Bunun üzerine Terörle Şube Müdürlüğü’nde görevli bir polis dayanamaz ve karşısındaki cuntacıya şunu söyler:  </p>
			<p class="_0">  </p>
			<p class="arayazi" xml:lang="en-GB">“Karşı karşıya gelmeyelim. Emniyet müdürümüzü almaya teşebbüs edilirse emniyet birimleri olarak sonuna kadar direneceğiz. Bizler kardeşiz, birbirimizle karşı karşıya gelmemek için elimizden geleni göstermeliyiz. Kardeşçe herkes görev alanına dönerse daha iyi olur.”  </p>
			<p class="_0">  </p>
			<p class="paragraf ParaOverride-6">Bu sırada tartışmayı izleyen Ak Parti İl Başkanı Âdem Çalkın, “Komutanım benim Genelkurmay Başkanım şu anda esir alınmış. Siz kime hizmet ediyorsunuz? Bize söylemek zorundasınız” diye tepki gösterir. Karşılarındaki kararlılık karşısında Ali Ercan O. “Sadece davet ediyoruz” diyerek ısrarlı ama yumuşak bir dille konuşmaya devam eder. Bu sırada bölgede bulunan tankların hareket ettiği görülür.  </p>
			<p class="paragraf ParaOverride-6">Bu hareketlilik üzerine halk Emniyet Müdürü Faruk Karaduman’ı almak için gelen Yarbay Ali Ercan O.’nun önce başındaki kepini alır ve ardından da cuntacı subayı linç etmek ister. Bu sırada Özel Harekât Şube Müdürü İsa Erdem devreye girerek Yarbay Ali Ercan O.’nun koluna girerek halkın arasından uzaklaştırıp onu kurtarır. Bu sırada darbeci askeri personel araçlara binerek uzaklaşır.  </p>
			<p class="paragraf ParaOverride-6">  </p>
			<p class="resim" xml:lang="en-GB"><span><img alt="foto15_kars_emniyet.jpg" class="_idGenPageitem-18" src="image/foto15_kars_emniyet_fmt.jpeg"/></span>  </p>
			<p class="resim_alyazili" xml:lang="en-GB">Hem Karslılar hem de polisler darbeci yarbayın karşısında emniyeti korumak için tek vücut oldular.  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Aynı dakikalarda darbeciler kentte “Asker yönetime el koydu” anonsu yapmaya da çalışmaktadır. Harekete geçtikten yaklaşık 1 saat sonra 23.00 sıralarında Belediye Başkanlığı’na giden bir üsteğmen ses sistemini zorla açtırarak şu anonsu geçer:  </p>
			<p class="_0">  </p>
			<p class="arayazi" xml:lang="en-GB">“Dikkat duyuru: Şu an itibariyle tüm ülkede yönetime el konulmuştur. Sıkıyönetim kanunu geçerlidir. Evlerinizden çıkmayın, dışarıda iseniz evlerinize gidin. Sokağa çıkma yasağı vardır. Herhangi bir yerde askere müdahale etmeyin. Türk Silahlı Kuvvetleri yönetime el koymuştur.”  </p>
			<p class="_0">  </p>
			<p class="paragraf ParaOverride-6">Anons birkaç kez hoparlörden tekrarlanır.  </p>
			<p class="paragraf ParaOverride-6">Buna karşı da bir hamle gerekmektedir. Belediye binası cuntacıların elindedir. Belediyeye yaklaşık 50 metre mesafedeki Gazi Ahmet Muhtar Paşa Caddesi üzerindeki Merkez Camii imamı, belediyeden yapılan anonsu duyunca dayanamaz ve cami hoparlöründen konuşmaya başlar:  </p>
			<p class="_0">  </p>
			<p class="arayazi" xml:lang="en-GB">“Sokağa çıkma yasağı yoktur. Birlik ve beraberlik zamanıdır. Türkiye Cumhuriyeti büyük bir devlettir. Kimse bizi yıldırmayacaktır. Kimse bu devleti bölmeye çalışamayacaktır. Sokağa çıkabilirsiniz. Bu vatanı bölmeye, birlik ve beraberliğimizi bozmak isteyenlere Rabbim fırsat vermeyecektir inşallah.”  </p>
			<p class="_0">  </p>
			<p class="paragraf ParaOverride-6">Kars’ta karşılıklı mücadele sürmektedir. Darbeden günler sonra gözaltına alınıp, çıkarıldığı mahkemede tutuklanacak olan üsteğmen ile imam karşılıklı olarak anons yapmaktadır.  </p>
		</div>
	</body>
</html>