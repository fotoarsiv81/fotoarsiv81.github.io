<html xmlns="http://www.w3.org/1999/xhtml">
	<head>
		<title>1-16</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-15" xml:lang="en-GB">Saat 22.30, Özel Kuvvetler Karargâhı  </p>
			<p class="paragraf ParaOverride-6">Hareketlilik fark edilmişti. Ankara’da bir şeyler oluyordu. Genelkurmay Karargâhı’ndan arka arkaya emirler yağıyordu. Saat 19.20’de Silahlı Kuvvetler Komuta Kontrol ve Harekât Merkezi’nden vardiya amiri arayarak Genelkurmay Başkanı’nın emriyle ikinci bir emre kadar bütün askeri uçak ve helikopterler için uçuşların iptal edildiğini bildirmişti. Saat 20.00’de de yine aynı merkezden gelen ikinci mesajda, nakliye uçuşlarının serbest bırakıldığı mesajı ulaşmıştı. Ankara’da olağan olmayan bir hareketlilik vardı. Saat 22.00 sıralarında da Ankara semalarında jetlerin uçmaya başlaması bu olağanüstülüğü artırıyordu.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Karargâhın bilmediği bir şey daha vardı. Bilinmeyen, 1. Özel Kuvvetler Tugay Komutanı Tuğgeneral Semih Terzi’nin, saatler 21.00’i gösterdiğinde 12. ve 16. Özel Kuvvet Taburları’na, Ankara’ya gitmek üzere Diyarbakır’da toplanma emrini vermesiydi. Görev yeri Silopi’de bulunan Terzi, bu emri verdikten sonra kendisi de Diyarbakır’a hareket etmiştir.  </p>
			<p class="paragraf ParaOverride-6">Terzi zaten öğlen saatlerinde Zekâi Aksakallı’yı arayarak çok özel bir mazeret sunarak Ankara’ya gelmek istediğini söylemiştir. Mazereti babasının çok ağır hasta olmasıdır. Aynı sıralarda Terzi’nin eşi de Aksakallı’nın eşini arayarak aynı mazereti sunmaktadır. Aksakallı, Semih Terzi’ye bu izni vermiş, Silopi’deki Özel Kuvvetler Harekât Üssü’nün komutanını da Irak’ın Selahattin kentinde bulunan 3. Özel Kuvvetler Tugay Komutanı Tuğgeneral H.S.’ye devretmesini emretmiştir.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Bu gelişmeler takip edilirken komutan, yani Tümgeneral Zekâi Aksakallı’nın<span class="dip"><a class="_idFootnoteLink" href="#footnote-225-61" id="footnote-225-61-backlink">61</a></span> karargâhı aramasıyla hareketlilik arttı. Aksakallı Paşa, kışla nöbetçi amiri Yüzbaşı Ü.K.’yı telefonla aramış ve “kışla nizamiyesinin her türlü giriş çıkışa kapatılması, general dahil kimsenin içeri alınmaması” emrini vermiştir. Karargâh hareketlenmiştir. Nizamiye girişi, mantar bariyer, alt nizamiye otomatik kapısı, diğer otomatik kapılar vs. aracılığıyla tamamen kapatılmıştır.  </p>
			<p class="paragraf ParaOverride-6">Bu sırada Özel Kuvvetler Komutanlığı Koruma Astsubay Kıdemli Başçavuş M.U., Genelkurmay Başkanlığı korumalarından Başçavuş M.E.’den Genelkurmay’daki olayları öğrenmiştir. Güvenli bir eve geçen Zekâi Paşa’nın yanına gitmiştir. Ayrıca güvenilir askerlerden oluşan bir koruma ekibi de, Zekâi Paşa’nın yanına gitmek için yola çıkar.  </p>
			<p class="paragraf ParaOverride-6">Zekâi Paşa ayrıca güvendiği yaklaşık 20 personelini arayarak ekibi toparlamaları talimatını veriyor. Bu ekibin içinde albaylar da bulunuyor. Bunların elinde ise sadece tabancaları var. Çünkü bütün ağır silahlar o sırada karargâhta bulunuyor.  </p>
			<p class="paragraf ParaOverride-6">O sırada eski genelkurmay başkanlarının, kuvvet komutanlarının ve üst düzey diğer komutanların koruma ekiplerinde yer almış personel akıllara geliyor. Zaten bu tür görevde bulunan personelin tamamına yakını Özel Kuvvetler personeli olduğu için Zekâi Paşa onları da arıyor. “Bütün silahlarınızı alın, bulunduğum yere gelin” talimatını veriyor.  </p>
			<p class="paragraf ParaOverride-6">Ancak ağır silah sıkıntısı halen sürmekteydi. Bu konuyla ilgili bir çare aranıyordu. Bu sırada akıllara, geçmişte ortak operasyonlarda beraber görev aldıkları bir MİT görevlisi geliyor. Telefonla bu kişiye ulaşılarak “Acilen silah lazım. Çünkü askerin içinde kimin dost kimin düşman olduğunu henüz bilmiyoruz. Bu nedenle oradan isteyemiyoruz” deniliyor.   </p>
			<p class="paragraf ParaOverride-6">Adeta en etkili Hollywood aksiyon filmlerinde yaşanabilecek olaylar, o saatlerde, o dakikalarda Türkiye Cumhuriyeti’nin başkenti Ankara’da yaşanmaktadır.  </p>
			<p class="paragraf ParaOverride-6">Bu talep üzerine MİT’teki o kahraman görevli, arkadaşları aracılığıyla arıyor, tarıyor ve o kısa süre içinde bulabildiği silahları Zekâi Paşa’ya ve ekibine ulaştırıyor. Bu silahlar da 4-5 tane şatkan, 10-15 tane kalaşnikoftur. İlk aşamada bulabildikleri bunlardır. Ancak sadece tabancaları olan Zekâi Paşa’nın ekibi için bu silahlar belki de 15 Temmuz gecesinin seyrini değiştirebilecek önemdedir. Karşılarındakiler ise tam teçhizatlı ve havadan helikopterle korunan cuntacılardır. Ayrıca hiçbir şeyden haberi olmayan silah arkadaşlarının da tam teçhizatlı olarak karşılarına çıkabilme ihtimali vardır.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Buraya not düşmek gerekmektedir.  </p>
			<p class="paragraf ParaOverride-6">Özel Kuvvetler karargâhı o akşam düşseydi ve Semih Terzi öldürülmeseydi belki de tüm Türkiye’deki bordo berelileri Ankara’ya, İstanbul’a getirip bu işi bitireceklerdi. Kimse o personele “Haberleri olduğu halde nasıl gelirler?” diye soramaz.  </p>
			<p class="paragraf ParaOverride-6">Neden mi?  </p>
			<p class="paragraf ParaOverride-6">Özel Kuvvetler’de çok özel operasyonlara gitmeden önce karartma uygulanır.  </p>
			<p class="paragraf ParaOverride-6">Açalım...  </p>
			<p class="paragraf ParaOverride-6">Çok özel göreve gidecek özel askerlerin üzerindeki bütün iletişim malzemeleri toplanır. O özel operasyonun sızmaması için bütün dünyayla iletişimi kesilir. Bir nevi tecrit edilir ve tecrit edildikten sonra yalnızca işine odaklanırsın. Yani “Ben bu akşam bir iki tane terörist öldürmeye gideyim, gidiyorum” diyemezsin. Özel görevlerde böyle bir durum söz konusu değildir.  </p>
			<p class="paragraf ParaOverride-6">“Çok özel bir operasyon” diyerek Ankara’ya getirilen Özel Kuvvet personeli vardı. Tecrit edildikleri için de, gelişmelerden haberleri yoktur. Onların hikâyesinin ayrıntılarını ilerleyen satırlarda, dakikalarda, saatlerde aktaracağız.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">15 Temmuz 22.39’a dönelim. Ekibini toplayan ve bazı ek silahlara ulaşan Zekâi Paşa, Özel Kuvvetler Nöbetçi Amirliği’ni arayarak zırhlı araç ve koruma timinin darbecilere karşı koruma amacıyla TSK Spor Okulu’na gönderilmesini talep etmiştir.  </p>
			<p class="paragraf ParaOverride-6">Zekâi Paşa, güvenli bölgeden sürekli olarak komutanlarını aramaya başlar. Genelkurmay Başkanı ve 2’nci Başkan bir türlü telefonlara çıkmamaktadır.  </p>
			<p class="paragraf ParaOverride-6">Öbür yandan Yüzbaşı Ü.K, TSK Spor Okulu’na Kobra zırhlı aracını göndermek için hazırlıklar yaparken, bu durumu, o esnada orada izinsiz bir şekilde bulunan Harekât ve Eğitim Şube Müdürü Kurmay Albay Ümit B.’ye aktarmıştır. Yüzbaşının bilmediği bir şey vardır: Ümit B. de darbecilerin safındadır. Ümit B., yine kendisi gibi darbeci ekipte yer alan takım komutanı Üsteğmen Mustafa K.’nın zırhlı araca bindirilerek, kışladan ayrılmasını ve Spor Okulu’na gitmesini emretmiştir. Mustafa K., koruma personelini alarak kışladan ayrılır.  </p>
			<p class="paragraf ParaOverride-6">Kısa bir süre sonra Spor Okulu bölgesinden ilk haber alınır. Bölgede darbecilerin kontrolündeki helikopterler gezmektedir ve bunlar TSK Spor Okulu’nun giriş bölgesine ilk ateşe başlamışlardır. Bu atışlar sırasında Piyade Uzman Çavuş O.G.’nin sol bacağı kasık bölgesinden kopmuştur. Kıdemli Başçavuş K.I. da şarapnel parçalarından dolayı göğsünden, bacağından ve kolundan yaralanmıştır. O sıralarda Spor Okulu’na ulaşan ve darbeci gruptan olan Üsteğmen Mustafa K. da yaralanır. Yaralılar Başkent Üniversitesi Hastanesi’ne kaldırılırken, diğer yandan karargâhta darbeci Albay Ümit B., Yüzbaşı Ü.K.’yı yanına çağırarak “durumun ne olduğunu bilmediğini ve emniyet ve güvenlik açısından bazı birliklerin Özel Kuvvetler’deki kışlaya çağrıldığını” söyler. Zaten televizyonlardaki haberlerden ve silah arkadaşlarından gelen bilgilerden olumsuz gelişmeler olduğunu tespit eden Yüzbaşı Ü.K, durumu koordine etmek ve anlamak maksadıyla Yüzbaşı V.V.B.’yi nizamiyeye gönderir.  </p>
			<p class="paragraf ParaOverride-6">Yüzbaşı V.V.B, durumu kontrol ettikten sonra Nöbetçi Amirliği’ne gelir. Burada Zekâi Paşa’nın emrini iletir: “Kışlaya giriş-çıkış olmayacak. Girmeye çalışan komutanlarımız olursa kibarca geri çevireceksiniz.”  </p>
			<p class="paragraf ParaOverride-6">Bu arada yüzbaşının dikkatini çeken bir gelişme olur. 5 asker silahları ve tam teçhizatlarıyla nizamiye bölgesinde bulunmaktadır. Bu askerlerden Üsteğmen Serkan A. sivil kıyafetlidir ama tam teçhizatlıdır. Kendisini Ümit B.’nin görevlendirdiğini söyler. Ancak bu durum, Yüzbaşı V.V.B’nin dikkatini çeker. Nöbetçi Amirliği’ne grup içerisinde şüpheli bir durum olduğunu ve dikkatli olmaları gerektiğini bildirir.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Zekâi Paşa’nın aklına Semih Terzi’nin kendisine söylediği sözler gelmiştir. Neden ısrarla Ankara’ya gelmek istemiştir? Terzi’nin eşinin, kendi eşini araması ve ısrar etmesi normal karşılanabilir mi?  </p>
			<p class="paragraf ParaOverride-6">Hemen Diyarbakır’daki İHÜ’de görevli 2. Özel Kuvvet Grup Komutanı Albay A.B’yi arar. Amacı bölgedeki birliklerinin durumunu öğrenmektir. İşte bu sırada darbeci Semih Terzi’nin 12. Özel Kuvvet Tabur Komutanı Yarbay Fatih Ş. ve beraberindeki 24 tabur personeli ile birlikte operasyon bahanesiyle Ankara’ya gittiğini öğrenir. Zekâi Aksakallı, hemen durumdaki olağanüstülüğü anlar ve “Diyarbakır’da kalan Özel Kuvvet taburları ve helikopterlerinin kendisinin emri olmadan hiçbir yere hareket etmemesi” emrini verir. Semih Terzi’nin niyetini çözmüştür.  </p>
			<p class="paragraf ParaOverride-6">Kurmay Başkanı Albay E.K.’ye ulaşır. Hemen kışlaya gitmesini emreder. Öte yandan Kurmay Albay Ü.T’yi de aramış ama ulaşamamıştır. Çünkü Ü.T. o sırada darbeciler tarafından oyuna getirilmiş ve tutsak edilerek Akıncı Üssü’ne doğru yola çıkarılmıştır.  </p>
			<p class="paragraf ParaOverride-6">Özel Kuvvetler Okul Komutanı Kurmay Albay Ö.F.B. ise gelişmeler karşısında hemen komutanını, yani Zekâi Aksakallı’yı arar. Zekâi Paşa, Albay Ö.F.B.’ye “kendisinin emniyette olduğunu, ilk fırsatta kışlaya gideceğini” söyler ve “emir-komutayı teslim almak üzere kışlaya intikal etmesi” emrini verir. Albay, aldığı emir doğrultusunda bir taraftan kışlaya ulaşmaya çalışırken, öbür yandan kendisini arayan Özel Kuvvet personeline Zekâi Paşa’nın emirlerini iletmektedir. Bir şey daha istemektedir: “Silah ve teçhizatınızı alın ve kışlaya gelin.”  </p>
			<p class="paragraf ParaOverride-6">Oysa kendisini uçağı Ankara’ya inen darbeci Semih Terzi de aramış ve “kesinlikle kışlaya gitmemesi, Özel Kuvvetler Komutanlığı’nda emir ve komutanın artık kendisinde olduğunu” söylemiştir. Ancak Albay Ö.F.B. bu emri dinlemez. Emri Zekâi Paşa’dan almıştır ve ölüm pahasına bu emir uygulanacaktır.  </p>
			<p class="paragraf ParaOverride-6">Genelde Türkiye’de özelde de Özel Kuvvetler Komutanlığı’nda, kanlı geçecek saatlerin arifesi yaşanmaktadır.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-61-backlink" id="footnote-225-61">61</a>. Zekâi Aksakallı Paşa, 28 Temmuz’da yapılan Yüksek Askeri Şûra kararlarıyla Korgeneral rütbesine terfi ettirildi. Aslında Aksakallı’nın terfi alması için bir yılı daha vardı. Ancak 15 Temmuz darbe girişimini önlemedeki rolü, zaten Özel Kuvvetler’deki başarısıyla nam salan komutana bir yıl erken terfi getirmişti. Bu gelişme olumluydu. Zaten YAŞ’ta çok sayıda o gün ve genelde sahada vuruşan, görev yapan çok sayıda sınıftan, yani sahadan komutan terfi ettirildi.</p>
				</div>
			</div>
		</div>
	</body>
</html>