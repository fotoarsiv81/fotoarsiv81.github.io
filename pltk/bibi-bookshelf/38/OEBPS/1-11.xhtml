<html xmlns="http://www.w3.org/1999/xhtml">
	<head>
		<title>1-11</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-9" xml:lang="en-GB">Saat 21.30, Marmaris Grand Yazıcı Otel  </p>
			<p class="paragraf ParaOverride-6">Türkiye’nin başta Ankara ve İstanbul olmak üzere tüm meydanları dolmamıştı henüz. Sokağa dökülen Türk insanının üzerine uçaklardan, tanklardan, helikopterlerden, otomatik silahlardan mermi, bomba yağmamıştı. Ancak başına “Türk” ismini bile koyamayacağımız bu asker kıyafeti giymiş cuntacılar/darbeciler/teröristler Türk insanına en büyük kötülüğü, PKK ve IŞİD’le eşdeğer bir şekilde yapmaya başlayacaktı. Vatanını savunan insanları teker teker katledecekti.  </p>
			<p class="paragraf ParaOverride-6">Hedeflerinde halk olacaktı, siyasetçiler olacaktı, askerler olacaktı, polisler olacaktı. O akşam, o gece vatanı savunmaya gelen hangi kesimden hangi meslekten kim varsa bu cuntacıların hedefinde olacaktı.  </p>
			<p class="paragraf ParaOverride-6">Hedeflerden biri de Marmaris’te tatilde olan Cumhurbaşkanı Recep Tayyip Erdoğan’dı.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Tatili tamamen spontane gelişmiş ve birkaç gün de olsa çalışmanın yanında dinlenme fırsatı bulmuştu. 8-9 Temmuz’da Polonya’nın başkenti Varşova’da toplanan NATO Devlet ve Hükümet Başkanları Zirvesi yoğun geçmiş, zirvede Batı ülkeleri Rusya’yı çevreleme üzerine tartışmışlardı. Oysa Türkiye haziran ayının sonunda Rusya’yla yeniden yakınlaşmanın adımlarını atmıştı. Zor bir zirveydi...  </p>
			<p class="paragraf ParaOverride-6">Varşova dönüşü planı Ankara’ya dönmek ve çalışmalarını devam ettirmektir. Marmaris aklının ucundan bile geçmemektedir. Zaten hafta sonu Antalyasporlu dünyaca ünlü futbolcu Eto’o’nun kurucusu olduğu vakfın yardım amaçlı düzenlediği maç vardır. Hafta sonuna kadar Ankara’da kalacak, cumartesi günü de Antalya’da bu maça gidecektir.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">İbrahim Yazıcı başarılı bir işadamıydı ve Bursaspor Kulübü’nün başkanlığını yapıyordu. 4 büyükler dışında ilk defa bir başka takımın, yani Bursaspor’un şampiyonluğunda kulübün başındaki isimdi. 7 Mayıs 2013 tarihinde geçirdiği kalp krizi sonucu hayatını kaybetti. İbrahim Yazıcı’nın oğlu Serkan Yazıcı, Cumhurbaşkanı Erdoğan’la ilk kez bu süreçte tanıştı. O dönem başbakanlık koltuğunda oturan Recep Tayyip Erdoğan, Yazıcı ailesinin acısını paylaştı ve manevi desteğini esirgemedi. O dönemden sonra da Erdoğan’a büyük saygı duyuyordu.  </p>
			<p class="paragraf ParaOverride-6">Temmuz ayında işleriyle ilgili İstanbul’da bulunan Serkan Yazıcı, Atatürk Havalimanı’na çok yakın bir yerde konaklıyordu. Bu sırada Cumhurbaşkanı Erdoğan’ın Varşova’dan döneceğini öğrendi. Zaten Cumhurbaşkanı’na iletmek istediği bazı konular vardı. Eğer havalimanında görme imkânı varsa, belki aktarabilirdi. Bu nedenle programını değiştirdi ve havalimanına yöneldi.  </p>
			<p class="paragraf ParaOverride-6">Burayı aktarmadan önce önemli bir ayrıntıyı aktaralım: Serkan Yazıcı’nın sahibi olduğu Marmaris’teki Grand Yazıcı Otel kompleksi içinde, babası İbrahim Yazıcı’nın geldiğinde kullandığı villa tipi bir ev bulunmakta. İbrahim Yazıcı vefat ettikten sonra evle ilgilenilmiyor. Ancak bir süre sonra annesi de orada gelip kalacağı için evin bakımını yaptırıyor. İşte Erdoğan’ı havalimanında karşılamaya giderken, o evin bakımının yapıldıktan sonra son halini gösteren fotoğraflar da yanında bulunuyor.  </p>
			<p class="paragraf ParaOverride-6">Bu ayrıntıyı aktardıktan sonra kaldığımız yerden devam edelim.  </p>
			<p class="paragraf ParaOverride-6">Serkan Yazıcı, arabadan inip protokol bölgesine ilerler. O sırada Erdoğan da havalimanına gelip, çıkış yapmaya hazırlanıyordur. Cumhurbaşkanı bu sırada Serkan Yazıcı’yı fark eder ve selamlaşırlar. Yazıcı’nın kendisine bir şeyler söylemek istediğini fark eder. Ancak kalabalıktan dolayı orada ayaküstü görüşmeleri mümkün olmayacaktır. Erdoğan yanındakilere Serkan Yazıcı’yı işaret ederek “Şeref Bölümü’ne alın, orada görüşelim” der.  </p>
			<p class="paragraf ParaOverride-6">Böylece Serkan Yazıcı Cumhurbaşkanı ile görüşme imkânı yakalıyor. Bu sırada elinde, villa tipi evin fotoğrafları da bulunuyor.  </p>
			<p class="paragraf ParaOverride-6">Havalimanının Şeref Bölümü’ne geçiyorlar ve oturuyorlar. Evin fotoğraflarını masaya koyuyor. Sohbet ilerledikten sonra Cumhurbaşkanı Erdoğan evin fotoğraflarının yer aldığı albümü görüyor. “Serkan bu ne?” diye soruyor. Serkan Yazıcı da “Sayın Cumhurbaşkanım babamın geldiğinde kaldığı evi elden geçirdik. Son halinin fotoğrafları da bu” diye yanıt veriyor. Cumhurbaşkanı fotoğrafları alıp bakıyor, “Güzelmiş” diyerek albümü kapatıyor ve yeniden masaya koyuyor.  </p>
			<p class="paragraf ParaOverride-6">Serkan Yazıcı sonradan aktardığında “Nasıl ağzımdan çıktığını bilmiyorum” diye anlattığı şu cümleyi söyler:  </p>
			<p class="_0">  </p>
			<p class="arayazi" xml:lang="en-GB">“Sayın Cumhurbaşkanım bayramda sizi babamın evinde misafir etmek isteriz. Bu şerefi bize verir misiniz?”  </p>
			<p class="_0">  </p>
			<p class="paragraf ParaOverride-6">Tesadüfler zinciri mi, kader mi dersiniz biz bilemeyiz. Ancak hiç gündemde olmayan bir tatil önerisi, hiç beklenmedik bir ziyaretçi tarafından Varşova dönüşünde havalimanında Cumhurbaşkanı Erdoğan’ın önüne geliyor.  </p>
			<p class="paragraf ParaOverride-6">Devam edelim...  </p>
			<p class="paragraf ParaOverride-6">Cumhurbaşkanı bu öneriye karşı “Otele geleceğiz. Bir sürü insan vardır. Kimseyi protokolle rahatsız etmek istemeyiz” diye ilk başta soğuk yaklaşıyor. Bunun üzerine Serkan Yazıcı’yla aralarında şu minvalde bir sohbet gelişiyor:  </p>
			<p class="paragraf ParaOverride-6"><span class="CharOverride-3">Serkan Yazıcı: </span>Sayın Cumhurbaşkanım, oteli bilmiyorsunuz. Çok büyük bir otel ve babamın evi de müstakil bir yer, etrafı da komple kapalı. Sizi kimse görmez, siz de kimseyi rahatsız etmezsiniz.  </p>
			<p class="paragraf ParaOverride-6"><span class="CharOverride-3">Recep Tayyip Erdoğan: </span>Ben denize girmek isterim. Orada öyle bir şansımız olmaz.  </p>
			<p class="paragraf ParaOverride-6"><span class="CharOverride-3">Serkan Yazıcı:</span> Olur mu Sayın Cumhurbaşkanım, biz sizin denize girmeniz için gerekli tedbirleri alırız.  </p>
			<p class="paragraf ParaOverride-6">Serkan Yazıcı’nın o anda aklına gelen tedbir, havuza deniz suyu doldurulmasıydı. Sohbeti aktarmaya devam edelim:  </p>
			<p class="paragraf ParaOverride-6"><span class="CharOverride-3">Recep Tayyip Erdoğan:</span> Peki, o kadar ısrar ettin. (Özel Kalem Müdürü Hasan Doğan’a dönerek) Sen Ankara’ya gelme. Serkan’la beraber gidin bir bakın. Eğer kimseyi rahatsız etmeyeceksek, biz de gerçekten rahatsız olmayacaksak, bir inceleyin, eve bakın.  </p>
			<p class="paragraf ParaOverride-6">Sohbet burada noktalanıyor. Hasan Doğan, Cumhurbaşkanı’nın talimatı üzerine Cumhurbaşkanı’nın heyetinden ayrılarak Yazıcı’yla birlikte Marmaris’e geçer. Doğan, otelde incelemelerini yaptıktan sonra Cumhurbaşkanı Erdoğan’ı “Sıkıntı yok, her türlü tedbir alınır” şeklinde bilgilendirir. Bunun üzerine Erdoğan ailesiyle birlikte tatilini geçirmek için otele gitmeye karar verir. Tatil için belirlenen tarih 11 Temmuz’dur. Yani pazartesi...  </p>
			<p class="paragraf ParaOverride-6">Evet Cumhurbaşkanı Erdoğan, Grand Yazıcı Otel’de tatil yapmaya karar verir. Marmaris’e helikopterle gitme kararı alınır. Cumhurbaşkanlığı envanterindeki özel helikopterle yola çıkılır. Ailesi de yanındadır. Ancak yaverlerini yanına almaz.  </p>
			<p class="paragraf ParaOverride-6">  </p>
			<p class="resim" xml:lang="en-GB"><span><img alt="foto13_cumhurbaskanligi_helikopter.jpg" class="_idGenPageitem-16" src="image/foto13_cumhurbaskanligi_helikopter_fmt.jpeg"/></span>  </p>
			<p class="resim_alyazili" xml:lang="en-GB">Cumhurbaşkanlığı envanterinde yer alan bu helikopter, her türlü teknolojik donanıma ve uçak konforuna yakın özelliklere sahip.  </p>
			<p class="paragraf ParaOverride-6">  </p>
			<p class="paragraf ParaOverride-6">Bu arada kimsenin anlamaması ve kimseyi rahatsız etmemek için Cumhurbaşkanı’nın makam aracı, Cumhurbaşkanlığı forsu olmadan yola çıkmıştır. Bir koruma ekibi de Cumhurbaşkanı’nın güvenliğini sağlamak için karayoluyla önceden Marmaris’e ulaşır. Kullandıkları araçlar sivil ve kiralık araçlardır. Korumalar otele yerleşirken, bu küçük de olsa hareketliliğin dikkat çekmemesi için çalışanlara, “Yabancı bir misyon temsilcisi gelecek” bilgisi yayılıyor.  </p>
			<p class="paragraf ParaOverride-6">Helikopter yola çıktıktan sonra ilginç bir şey olur ve helikopter arıza yapar. Yakınlarında bulunan Aydın Çıldır Havalimanı’na inerler. Korumalara haber verilir: “En yakın bölgeye gelin, çünkü helikopter arıza yaptı. Cumhurbaşkanı’nı ve ailesini otele araçlarla ulaştıracağız.”  </p>
			<p class="paragraf">Bu sırada sivil bir helikopter bulununca yeniden helikopter seçeneğine dönülüyor. Ancak bu helikopterde bir risk vardır. Cumhurbaşkanlığı helikopteri özeldir, gece görüş sistemi vardır, yani gece uçuşu yapabilmektedir. Ancak Çıldır Havalimanı’nda bulunan sivil helikopterde ise gece görüş sistemi yoktur. Saatler de ilerlemektedir ve havanın kararmasına yaklaşık 45 dakika vardır. Ya karayoluyla gidilecektir ya da riske girilip bulunan 6 kişilik helikopterle Marmaris’e uçulacaktır. Helikopterde karar kılınır. Havalandıktan sonra yaklaşık 45 dakikalık bir süre sonunda otele varılır. Hava kararmaya başlamıştır. Helikopter piste indikten yaklaşık 3 dakika sonra hava tamamen kararır. Cumhurbaşkanı Erdoğan ve ailesi sivil helikopterle otele geldiği için de kimse Erdoğan’ın oraya geldiğini fark etmiyor. Buradaki faktörleri yeniden düşünelim:  </p>
			<p class="paragraf"><span class="CharOverride-3">1- </span>Cumhurbaşkanı’nın bir tatil planı yok. Anlık olduğu için kimse tatil yapacağını bilmiyor.  </p>
			<p class="paragraf"><span class="CharOverride-3">2- </span>Cumhurbaşkanı tatil için ilk defa Marmaris’e gidiyor.  </p>
			<p class="paragraf"><span class="CharOverride-3">3- </span>Cumhurbaşkanlığı helikopteri arıza yapıyor.  </p>
			<p class="paragraf"><span class="CharOverride-3">4- </span>Sivil bir helikopter bulunuyor ve bu helikopterle Marmaris’e geçiliyor. Bu da Erdoğan’ın Marmaris’te olduğu bilgisinin yayılmasına engel oluyor.  </p>
			<p class="paragraf">Bu son maddeyi de ayrıntılandıralım:  </p>
			<p class="paragraf">- Helikopter gündüz inmiş olsa, Cumhurbaşkanlığı helikopteri görevlilerce ve çevredekilerce görülebilir.  </p>
			<p class="paragraf">- 3 dakika önce inmiş olsa acil iniş yapmış olacak ve belki de yine dikkat çekecek. Ayrıca ailesi de tehlikeye girecek. Çünkü helikopterde ailesi de bulunuyor.  </p>
			<p class="paragraf">Erdoğan’ın, mahiyetiyle birlikte otelde kaldığı yer, ayrı bir bölümdeki villa. Bu şekilde nerede olduğu da belli olmuyor. Darbeciler de yana yakıla Cumhurbaşkanı’nın yerini tespite çalışıyordu.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Daha önce Emin G.’nin ifadesinden aktarmıştık. Bir kez daha hatırlatmakta fayda var. 15 Temmuz Cuma günü öğleden sonra Cumhurbaşkanlığı Muhafız Alayı’nda Özel Kuvvetler’den Albay Fırat A., Cumhurbaşkanı Başyaveri Albay Ali Y., yine Özel Kuvvetler’den Piyade Yarbay Emin G. ile bazı askerlerin katılımıyla bir toplantı yapılıyordu. Kameriye bölgesindeki bir masanın üzerinde krokiler vardı. 5-6 kişi masanın başında bu bir otel ya da bir tatil köyünün bulunduğu krokileri ve planları inceliyordu. Üzerinde Marmaris yazan Coğrafi Analiz Sistemi (CAS) uydu görüntülerinin yanında Cumhurbaşkanı’nın yerinin tespiti ve gidecek ekibi konuşuyorlardı. Çünkü Cumhurbaşkanı’nın yerini tam olarak bilmiyorlardı ve krokilerde Cumhurbaşkanı’nın olabileceği muhtemel yerler vardı. Fırat A., Ali Y.’yi, Marmaris’e giderek Cumhurbaşkanı’nın yerini belirlemek ve koordinatlarını kendisine bildirmekle görevlendirdi. Ali Y., “Cumhurbaşkanı’nın yanına gider yerini öğrenirim. Benden şüphelenmezler” diyordu.  </p>
			<p class="paragraf ParaOverride-6">Cumhurbaşkanı Erdoğan’ın yaver ekibinden havacı yaver Yarbay Erkan K., Cumhurbaşkanı’nın hangi otelde kaldığını kendisinin Ali Y.’ye söylediğini aktarıyor. Neden bu detayın önemli olduğunu, Erkan K.’nın ifadesindeki şu sözleri aktardıktan sonra anlatalım:  </p>
			<p class="_0">  </p>
			<p class="arayazi" xml:lang="en-GB">“Saat 15.00 sularında Başyaver Ali Y. aradı. ‘Cumhurbaşkanı hangi otelde kalıyor, iki tane Grand Yazıcı Otel varmış, hangisinde kalıyor, öğrenir misin?’ diye sordu. Cumhurbaşkanı’nın helikopter pilotu Emniyet Müdürü Çetin Orhan’ı cep telefonundan aradım, ‘Şehir merkezine yakın olan Grand Yazıcı’da kalacağız. İsmi Turban olması lazım’ dedi. Teşekkür edip telefonu kapattım. Ali Y.’yi telefonla aradım. Otelin yerini, ismini söyledim. Saat 15.00 ile 18.00 arasında bu bilgiyi sadece Başyaver Ali Y.’ye verdim.”   </p>
			<p class="_0">  </p>
			<p class="paragraf ParaOverride-6">Ali Y. ise ifadesinde Yarbay Emin G.’nin aktardığı bu bilgilerden farklı bir senaryo çiziyordu:  </p>
			<p class="_0">  </p>
			<p class="arayazi" xml:lang="en-GB">“11 Temmuz’da Tokat’a geldim. 14’ünde Ankara’ya döndüm. 14 Temmuz tarihinde öğle sıralarında Ankara’ya geldim. O gün Alay Komutanı Kutsi B. ile görüştüm. 15 Temmuz gecesi tatbikat olacağını, kimlerin katılabileceğini sordu. Ben de iki astsubayın katılabileceğini söyledim. İki astsubayın isimlerini verdim. Aramızda darbe konuşması hiç geçmedi. Sonra ben Çankaya Köşkü’ndeki lojmanıma geçtim. Evde yalnız kaldım, misafirim yoktu.”  </p>
			<p class="_0">  </p>
			<p class="paragraf ParaOverride-6">Ali Y., 15 Temmuz Cuma günü için ise 11.30’da evden çıktığını ve Cumhurbaşkanlığı Muhafız Alay Komutanı Kurmay Albay Muhsin Kutsi B. ile Alay Komutanlığı’nın Sosyal Tesisleri’nde kahvaltı yaptıklarını aktararak aralarında şu diyaloğun geçtiğini savunuyor:  </p>
			<p class="paragraf ParaOverride-6"><span class="CharOverride-3">Muhsin Kutsi B.:</span> Cumhurbaşkanı, Okluk köyünde mi tatil yapıyor?  </p>
			<p class="paragraf ParaOverride-6"><span class="CharOverride-3">Ali Y.:</span> Marmaris’te Grand Yazıcı Oteli’nde tatil yapıyor.  </p>
			<p class="paragraf ParaOverride-6"><span class="CharOverride-3">Muhsin Kutsi B.:</span> Cumhurbaşkanı Okluk köyünde.<span class="dip"><a class="_idFootnoteLink" href="#footnote-225-50" id="footnote-225-50-backlink">50</a></span><span class="CharOverride-7">  </span></p>
			<p class="paragraf ParaOverride-6">Oysa Kutsi B. yakalandıktan sonra verdiği ifadede, Ali Y. ile aralarında böyle bir konuşma geçmediğini iddia ediyordu:  </p>
			<p class="_0">  </p>
			<p class="arayazi" xml:lang="en-GB">“Ben Cumhurbaşkanı’nın kaldığı otelin ismini sormadım. Ali Y.’nin aleyhime beyanlarını kabul etmiyorum. Cumhurbaşkanı’nın bulunduğu konumu da kimseye söylemedim. Cumhurbaşkanı’nın suikasta uğradığını şu anda öğrendim.”  </p>
			<p class="_0">  </p>
			<p class="paragraf ParaOverride-6">Ali Y., akşamki tatbikatla ilgili herhangi bir şeyden bahsetmediğini, 12.30’da evine geçtiğini savundu. Kahvaltının ardından kendisinin karacı yaver Yarbay Mete S. ve havacı yaver Binbaşı Erkan K.’yi aradığını belirten Ali Y., onlara Erdoğan’ın Otluk köyünde olduğunu ancak Grand Yazıcı’ya döndüğünü öğrendiğini söyledi.  </p>
			<p class="paragraf ParaOverride-6">Ali Y. 16.30’a kadar evinde kaldığını ileri sürerken, Yarbay Emin G. ise Ali Y.’nin 15.30’da sivil kıyafetleriyle Cumhurbaşkanlığı Muhafız Alayı’nda olduğunu ifade ediyor.  </p>
			<p class="paragraf ParaOverride-6">16.30 sıralarında kendisine tahsis edilen plakasını hatırlayamadığı araçla Muhafız Alayı’nın kapısından çıkacağı sırada avlunun içinde yarbay olduğunu söyleyen sivil giyimli kişinin yanına geldiğini ve Antalya’ya gideceğini söylediğini belirten Ali Y., Emin G. ile arasındaki görüşmeyi de şu şekilde aktarıyor:  </p>
			<p class="_0">  </p>
			<p class="arayazi" xml:lang="en-GB">“Bana ‘Nereye gidiyorsun?’ diye sordu. Ben de Antalya’ya gideceğimi söyledim. O da ‘Beni de Antalya’ya götürür müsün?’ diye sorunca ‘Gel, götüreyim’ dedim. Ben arabaya bindikten sonra ismini sordum, o bana isminin Emin olduğunu, yarbay rütbesinde bulunduğunu söyledi. Ben bu şahsı görsem tanırım. Çıktığım kapıda güvenlik kamera kayıtları belki vardır.”  </p>
			<p class="_0">  </p>
			<p class="paragraf ParaOverride-6">Ancak daha önce aktardığımız gibi Emin G., Ali Y. ile beraber yola çıkmalarının bir planlama dahilinde olduğunu itiraf ediyordu:  </p>
			<p class="_0">  </p>
			<p class="arayazi" xml:lang="en-GB">“Cumhurbaşkanı’nı, Fırat A.’nın ekibi veya akademiden gelecek ekip alacaktı.<span class="dip"><a class="_idFootnoteLink" href="#footnote-225-51" id="footnote-225-51-backlink">51</a></span> Ali Y., ‘Cumhurbaşkanı’nın yerini öğrenmede sıkıntı yaşarsak Cumhurbaşkanı’nı arayarak, Antalya’ya giderken beni sayın Genelkurmay Başkanımız aradı. Size iletmek üzere bir zarf verdi. Paralel yapıyla ilgili çok önemli bilgiler var. Sizinle onu görüşeceğim derim, bu bahaneyle de Cumhurbaşkanı’na ulaşırım’ dedi. Bu maksatla da elinde boş sarı bir zarf hazırlamıştı. Gerçeği öğrenince operasyonda yer almamak için belimin ağrıdığını, katılamayacağımı söyledim. Bunun üzerine Fırat A. bana, ‘O zaman sen Ali Y.’nin koruması ve şoförü olursun’ dedi. Ben de bunun operasyona katılmaktan daha iyi olduğunu düşünerek kabul ettim. Bunun üzerine Ali Y. ile Marmaris’e gitmek üzere yola çıktık.”  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Gelen misafirler ayrılmış, yapılması gereken rutin çalışmalar bitmiş ve Cumhurbaşkanı ailesiyle dinlenmeye çekilmişti. Saatler 21.30’a geliyordu. Masada oturuyorlar, sohbet ediyorlardı. O sırada Cumhurbaşkanı’nın telefonu çaldı. Arayan kız kardeşinin emekli öğretmen olan eşi Ziya İlgen’di. Sohbet dahi edemeden, İlgen ilk bilgiyi veriyordu: “Beylerbeyi’nde hareketlilik var. Askerler köprüyü tutuyor, kimlik kontrolü yapıyor söylentisi var.”  </p>
			<p class="paragraf ParaOverride-6">Recep Tayyip Erdoğan’ın yanında damadı da olan Enerji ve Tabii Kaynaklar Bakanı Berat Albayrak da bulunuyordu. Hemen koruma müdürü Muhsin Köse çağrıldı. Ayrıca bütün korumaların ve ekiplerin de Erdoğan’ın bulunduğu yerde toplanması talimatı verildi. İlk bilgileri alan Köse hemen arkadaşlarının yanına gitti. Gözler, Muhsin Köse’ye çevrilmişti. Bütün arkadaşlarına baktı, kendisine verilen bilgiyi kelime kelime anlatmaya başladı.  </p>
			<p class="paragraf ParaOverride-6">Bilgi kesin değil, teyit edilmeye muhtaçtı. Ama korudukları kişi, Türkiye Cumhuriyeti’nin Cumhurbaşkanı’ydı. Ve eğer gerçekten bir darbe girişimi varsa, darbecilerin ilk hedef alacakları isimlerin başında Cumhurbaşkanı gelecekti. Zaten görevleri, bu tür durumlarda her gelişmeye hazırlıklı, tetikte olmalarını gerektiriyordu.  </p>
			<p class="paragraf ParaOverride-6">İlk aşamada ellerindeki silahların, malzemenin ve mühimmatın hesaplaması yapıldı. Çünkü darbeciler askerdi ve ağır silahlarla donatılmış olarak gelebilirlerdi. Buna karşı hazırlıklı olmaları lazımdı.  </p>
			<p class="paragraf ParaOverride-6">Silah, mühimmat envanteri çıkartıldıktan sonra teker teker bütün ekibe bir görev verilmesine sıra geldi. İstişare ederek görevlerini belirliyorlardı. Başta Muhsin Köse olmak üzere bütün amirler, bulundukları yerleri, ne yapacaklarını harfi harfine anlattı.  </p>
			<p class="paragraf ParaOverride-6">Çelik yeleklerini de giydikten sonra herkes birbirinin gözlerinin içine bakmaya başladı. Kolay bir an değildi. Çoğu tecrübeli polislerdi. Ancak yine de yıllardır yan yana görev yaptıkları arkadaşlarından o an ayrılmak kolay olmadı. Akıllarından geçen, devrelerini<span class="dip"><a class="_idFootnoteLink" href="#footnote-225-52" id="footnote-225-52-backlink">52</a></span> belki de bir daha göremeyecekleri oldu. Bu mesleği seçerken hepsi de bunun bilincindeydi. Görev kutsaldı. Bu yüzden onları hüzünlendiren, belki de şahadete yürüyebilecekleri için değil, yılların verdiği dostlukların, kardeşliklerin bu dünyada sona erme zamanı gelme ihtimaliydi. Birbirlerine son bir görevleri kalmıştı. Ekipteki herkes birbirine sarılmaya başladı ve hepsinin karşısındaki arkadaşına söylediği cümle şu oldu: “Hakkını helal et.”  </p>
			<p class="paragraf ParaOverride-6">Artık vakit gelmişti. Tek tek görev yerlerine geçmeye başladılar.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Cumhurbaşkanı, bulunduğu villanın ikinci katındaki masada oturuyordu. Etrafında danışmanları, Enerji Bakanı Berat Albayrak ve korumaları vardı. Tahliye gerçekleşmezse, Cumhurbaşkanı’na yönelik herhangi bir saldırı ihtimaline karşı bodrum katta bir sığınak hazırlanması kararı alındı. Masada “ne yapılması ve tahliye planının nasıl uygulanması gerektiği” konuşulmaya başlanmıştı.  </p>
			<p class="paragraf ParaOverride-6">Cumhurbaşkanı Erdoğan “Tahliye planı olmaz” diyerek herkesi susturdu. “Şimdi zamanı değil. Önce biz ne yapacağımızı konuşmalıyız” diye devam etti. Herkes onu dinlemekteydi.  </p>
			<p class="paragraf ParaOverride-6">İlk aşamada sağlam bilgilere ihtiyaç vardı. Çünkü sadece İstanbul merkezli bir hareket olup olmadığı bilinmiyordu. Bir darbe girişimi miydi yoksa küçük bir eylem miydi bu? Bilgiye ulaşmak için ilgili isimlere acil ulaşılması gerekiyordu. Hemen sırasıyla MİT Müsteşarı Hakan Fidan ve Genelkurmay Başkanı Orgeneral Hulusi Akar’ı arandı. Ancak Cumhurbaşkanı Erdoğan hem Fidan hem de Akar’a bir türlü ulaşamamıştı. Aklına gelen isimlerin başında Başbakan Binali Yıldırım da bulunuyordu. Hemen irtibat kurdu. Ardından bazı görüşmeler daha yaptı.  </p>
			<p class="paragraf ParaOverride-6">O sıralarda Berat Albayrak’ın telefonu çaldı. Arayan AK Parti Genel Sekreteri Abdülhamit Gül’dü. Gül, Ankara üzerinde jetlerin alçak uçuş yapmaya başladığını söyledi. Olayın çapı genişliyordu. Önce İstanbul’da köprüler tutuluyor, ardından başkentte jetlerin alçak uçuş yaptığı haberi geliyordu.  </p>
			<p class="paragraf ParaOverride-6">Telefonlar susmayınca masadan kalktılar ve başka bir odaya geçerek bazı telefon görüşmeleri yapmaya başladılar. Hükümetten, AK Parti’den önemli isimlerle görüşüyorlardı.  </p>
			<p class="paragraf ParaOverride-6">Saatler 22.00’ye yaklaşırken Hakan Fidan’la ilk teması kurdular. Cumhurbaşkanı Erdoğan, 29 Temmuz’da A Haber televizyonunda katıldığı programda o saatleri şöyle açıklıyor:  </p>
			<p class="_0">  </p>
			<p class="arayazi" xml:lang="en-GB">“Saat 22.00’ye doğru Sayın Fidan’a ulaşma imkânım oldu ve o sırada kendisiyle bunları görüştük ve kendisi, böyle bir durumun olduğunu ve kendisinin Genelkurmay’a gittiğini, Genelkurmay’da olduğunda henüz bu işin tam hareketlenmediğini, Genelkurmay’dan ayrılıp geldiğini söyledi. 20.30 gibi tekrar MİT’e dönmüş, oradan izlemeye başlamış. Tabii MİT’e geldikten sonra malum, orası da bombalanmaya başladı. Orada da herkes sığınaklara girmiş. O şekilde bir takip durumu söz konusu oldu. Bilgileri o anda kabataslak bir şekilde kendilerinden aldık.”  </p>
			<p class="_0">  </p>
			<p class="paragraf ParaOverride-6">Tankların da sokaklara indiği haberleri üzerine, günler sonrasında bile çok net hatırlanan bir diyalog yaşandı. O an yakındaki bir ismin aktardığına göre, AK Parti’nin önde gelen isimlerinden biri olması muhtemel biri telefonla görüştüğü Erdoğan’a şu soruyu yöneltiyor: “Tanklara karşı biz ne yapabiliriz?”  </p>
			<p class="paragraf ParaOverride-6">Erdoğan, bu soruya şu anlamda net bir yanıt veriyor: “Onların tankı varsa bizim de imanımız var. Biz bu tankları durduracak güce sahibiz.”  </p>
			<p class="paragraf ParaOverride-6">  </p>
			<p class="resim" xml:lang="en-GB"><span><img alt="foto14_berat_albayrak.jpg" class="_idGenPageitem-17" src="image/foto14_berat_albayrak_fmt.jpeg"/></span>  </p>
			<p class="resim_alyazili" xml:lang="en-GB">Enerji Bakanı Berat Albayrak, aynı zamanda kayınpederi olan Cumhurbaşkanı Erdoğan’ın yanından bir dakika olsun ayrılmamıştı.  </p>
			<p class="paragraf ParaOverride-6">  </p>
			<p class="paragraf ParaOverride-6">Bunlar yaşanırken bir şey dikkat çekiyordu. Cumhurbaşkanı Erdoğan çok sakindi. Hatta sonradan yanındakilere sorduğumuzda bu sakinliğini şöyle açıkladılar:  </p>
			<p class="_0">  </p>
			<p class="arayazi" xml:lang="en-GB">“Göreve geldiği günden itibaren çok sayıda badire atlattı. 7 Şubat’lar, 17-25 Aralık’lar, parti kapatmalar, muhtıralar vs. Her defasında sakinliğini korudu. Bugün niye sakinliğini bozsun?”  </p>
			<p class="_0">  </p>
			<p class="paragraf ParaOverride-6">Berat Albayrak da katıldığı bir televizyon programında Cumhurbaşkanı Erdoğan’ın sakinliğini şu sözlerle aktarıyordu:  </p>
			<p class="_0">  </p>
			<p class="arayazi" xml:lang="en-GB">“Orada bulunan herkes adına konuşuyorum. Herkes inanılmaz sakin ve rahattı. Hiçbir korku ve endişe yaşamadık. Biz çok rahattık.”  </p>
			<p class="_0">  </p>
			<p class="paragraf ParaOverride-6">Bu sakinlikle ilk hamlesini yapıp bu saldırıya karşı halkla birlikte mücadele edilmesi kararını verdi. Başbakan Binali Yıldırım’la sürekli irtibat ve koordine halinde halkı ve AK Parti teşkilatlarını darbecilere karşı ayağa kalkması için harekete geçirdi. Bu çerçevede AK Parti genel başkan yardımcıları ve milletvekilleri, meydanlara çıkmak için tüm parti teşkilatlarını SMS yoluyla uyarmaya başladı. Ayrıca belediye başkanlarından da bu çerçevede harekete geçmeleri istendi. Ayrıca Ankara Büyükşehir Belediye Başkanı Melih Gökçek’e belediye araçları ve iş makineleriyle kritik kamu binalarının giriş ve çıkışlarının kapatılması, tank ve zırhlı araç girişinin önlenmesi, şehir dışından gelecek tank ve zırhlı araç geçişinin engellenmesi talimatı verildi.  </p>
			<p class="paragraf ParaOverride-1">  </p>
			<p class="yildiz" xml:lang="en-GB">***  </p>
			<p class="paragraf ParaOverride-6">  </p>
			<p class="paragraf ParaOverride-6">Bu kararlar alınırken Erdoğan’ın yakınındaki bir başka grup da şu sorulara yanıt arıyordu: Buradan nasıl çıkarız ve tehlikenin boyutu nedir?  </p>
			<p class="paragraf ParaOverride-6">O sırada AK Partililer, Cumhurbaşkanı’nın bulunduğu yerin çevresinde toplanmaya başlamıştı.  </p>
			<p class="paragraf ParaOverride-6">Ayrıca Cumhurbaşkanlığı’na ait helikopter de oraya çağrılmıştır. Kısa bir süre sonra helikopter tesisin pistine iniş yapar ve pervaneleri çalışır vaziyette beklemektedir. Amaçlanan, Cumhurbaşkanı’nı bir an önce bölgeden tahliye etmektir. Helikopter çalışır vaziyetteyken Erdoğan’a “Cumhurbaşkanım helikopter geldi. Sizi hemen tahliye edelim” teklifi iletilir. Tayyip Erdoğan bu öneriyi getirenlere “Şu anda bunun zamanı değil” diyerek teklifi reddeder. Öneri sahipleri ise ısrarcıdır: “Helikopteri daha fazla bekletemeyiz. Yakıtı bitebilir. Ayrıca durdurduğumuzda çalışır vaziyete geçirmek için de en az 20 dakika geçmesi gerekir. Bu nedenle çalışırken tahliye olmak en doğrusu.”  </p>
			<p class="paragraf ParaOverride-6">Erdoğan bu ısrara karşı “O zaman helikopteri susturun. Şu anda benim tahliye, gitmek gibi bir derdim yok. Şu anda ben olacakları planlayacağım” yanıtını verir.  </p>
			<p class="paragraf ParaOverride-6">Erdoğan beklemekte ısrarcıdır.  </p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-50-backlink" id="footnote-225-50">50</a>. Cumhurbaşkanı’nın Okluk köyünde olup olmadığı konusunun perde arkasında da şu yatıyor: Erdoğan, 14 Temmuz’da sivil bir helikoptere binip Okluk bölgesini geziyor. Bu gezi bile darbecilerin kafasını karıştırıyor ve “Okluk’ta mı yoksa Grand Yazıcı’da mı?” soru işaretlerini doğuruyor.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-51-backlink" id="footnote-225-51">51</a>. Geçmiş bölümde de gördük ki, Cumhurbaşkanı’na saldırı görevi Tuğgeneral Gökhan Şahin S.’ye verilmişti.</p>
				</div>
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-52-backlink" id="footnote-225-52">52</a>. Askerlikte de kullanılmasına rağmen ağırlıklı olarak emniyet teşkilatında kullanılan ifade.</p>
				</div>
			</div>
		</div>
	</body>
</html>