<html xmlns="http://www.w3.org/1999/xhtml">
	<head>
		<title>1-43</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:0020a6b5-2188-4cbc-8efa-12769795c108" name="Adept.expected.resource"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="sol" id="_idParaDest-42" xml:lang="en-GB">Saat 03.10, Genelkurmay Başkanlığı  </p>
			<p class="paragraf ParaOverride-6">Darbecilerin işgal ettiği TRT’de cunta tarafından oluşturulan Yurtta Sulh Konseyi’nin bildirisi okunmuş, ancak cuntacılardan olmayan askerlerin ve sokaklarda, meydanlarda halkın direnişi kesilmemişti. Bunun için bir formül buldular. Bildirilerini, Genelkurmay Başkanlığı’nın internet sitesinden yayınlamak. Böylece hareketin karargâh tarafından yönetildiği, emir-komuta hiyerarşisi içinde yapıldığını da göstereceklerdi. Bunun için Genelkurmay Basın ve Halkla İlişkiler Dairesi’ni kullanacaklardı. Zaten Daire Başkanı Tuğgeneral Ertuğrulgazi Özkürkçü hedeflerindeydi ve o da rehin alınarak Akıncı Üssü’ne götürülmüştü. Bir gün sonra darbecilerin elinden kurtarıldıktan sonra siteye konan korsan bildirileri kaldırmak için her şeyi göze alıp karargâha giden Ertuğrulgazi Özkürkçü, o gece yaşananlarla ilgili ulaştığı bilgileri savcılıkta şu şekilde anlatmıştı:  </p>
			<p class="_0">  </p>
			<p class="arayazi" xml:lang="en-GB">“Hainler o gece Basın Daire Başkanı olarak derdest edilecekler arasına benim de ismimi yazmışlar. Amaçları da, benim kendi hain emellerine aracılık etmeyeceğimi çok iyi bildikleri için, bir yıl önce daireme şube müdürü olarak atanan ve kendilerinden olan Kurmay Yarbay Muzaffer Ç.’yi daha on gün varken izinden çağırmışlar. 15 Temmuz günü öğleyin izinden döndüğünü söyleyen yarbaya, ‘Neden döndün?’ dediğimde de, ‘Eşim doktor, baştabip acilen çağırınca dönmek zorunda kaldık’ açıklamasında bulundu. Çok anlamlı gelmese de, aklımdan böyle bir hainlik maksadıyla geldiğini 40 bin yıl düşünsem tahmin edemezdim zaten.  </p>
			<p class="arayazi" xml:lang="en-GB">Akşam Kurmay Yarbay Muzaffer Ç.’yi saat 20.30’da eve gidebileceğini söyleyerek göndermeme rağmen, ki ben Genel Sekreterlik’e baktığım için Sayın Genelkurmay Başkanı’nı uğurlamak için zaten çok geç çıkıyordum, kendisi Özel Kalem Müdürlüğü’nün odalarından birinde gizlenerek benim derdest edilmemi beklemiş. Dairemde nöbetçi olanlar da derdest edilerek orada bir odaya hapsedilmişler. Kendisi dairede görevli kendilerinden olan bir üsteğmeni de (bilgisayar mühendisi) yanlarına alıp bu hainlik dolu bildirileri art arda yayınlamışlar. Bunu tabii olaydan sonra öğreniyorum.”  </p>
			<p class="_0">  </p>
			<p class="paragraf ParaOverride-6">Evet, başta Genelkurmay Karargâhı’nın önü olmak üzere Türkiye sokakları cehenneme dönmüş ve komutanlar rehin alındıktan sonra karargâhı ele geçiren darbeciler ihanet bildirisini Genelkurmay Başkanlığı’nın resmi internet sitesinde yayınlamışlardı. Saatler 00.45’i gösteriyordu. Bildiri, TRT’de okutulan bildirinin aynısıydı. Ancak bu hamle yetmedi. Halk akın akın sokaklara iniyor, TSK mensupları da darbecilerle yeri geldiğinde göğüs göğüse çarpışıyordu. Bunun üzerine ilerleyen dakikalar ve saatlerde 3 ayrı korsan bildiri daha yayınladılar.  </p>
			<p class="paragraf ParaOverride-6">Yayınladıkları ikinci korsan bildirinin saati 01.20’ydi ve şu ifadeler yazıyordu:  </p>
			<p class="_0">  </p>
			<p class="arayazi" xml:lang="en-GB">“Türk Silahlı Kuvvetleri ülke sathında kontrolü ve güvenliği sağlamaktadır. Tüm ülkede sokağa çıkma yasağı ilan edilmiştir. Vatandaşlarımızın güvenliği ve can sağlığı için evlerinde kalmaları, sokağa çıkmamaları ve milletin hizmetinde olan Türk askeri ile işbirliği içinde olmaları yüksek öneme haizdir.  </p>
			<p class="arayazi" xml:lang="en-GB">Tüm vatandaşlarımıza saygıyla duyurulur.”  </p>
			<p class="_0">  </p>
			<p class="paragraf ParaOverride-6">Bildirideki ifadeden de anlaşılacağı üzere korktukları gerçekleşmiş, halk sokaklarda darbecileri durdurmaya başlamıştı. Ölümüne mücadele ediyorlardı. Bu yüzden amaçları halkın evlerine geri dönmesini sağlamak ve önlerindeki bu engeli aşmaktı. Ancak istedikleri olmadı. Kimse onlara inanmıyordu.  </p>
			<p class="paragraf ParaOverride-6">Bu süreçte şu gelişmeler yaşanmıştı:  </p>
			<p class="paragraf ParaOverride-6"><span class="CharOverride-3">02.00:</span> Diyanet İşleri Başkanı Mehmet Görmez minarelerden sala okunması çağrısında bulunmuş  </p>
			<p class="paragraf ParaOverride-6"><span class="CharOverride-3">02.30:</span> MİT Basın Danışmanı Nuh Yılmaz, “darbenin püskürtüldüğünü” açıklamış  </p>
			<p class="paragraf ParaOverride-6"><span class="CharOverride-3">02.55:</span> TRT’yi basan darbeciler, siyasiler, halk ve polisin ortak hareketiyle püskürtülmüş ve teslim alınmıştı.  </p>
			<p class="paragraf ParaOverride-6">Darbeciler adım adım kaybediyordu. Varlıklarını göstermek için üçüncü bir korsan bildiri yayınladılar. Bu bildirinin saati de 03.10’du:  </p>
			<p class="_0">  </p>
			<p class="arayazi" xml:lang="en-GB">“Türk Silahlı Kuvvetleri; anayasal düzenin, demokrasinin, insan hak ve özgürlüklerinin tekrar temin ve tesisi; ülkede hukukun üstünlüğünün yeniden hâkim kılınması; bozulan asayiş düzeninin tekrar sağlanması maksadıyla ülke yönetimine bütünüyle el koymuştur.  </p>
			<p class="arayazi" xml:lang="en-GB">Tüm uluslararası anlaşmalarımız ve taahhütlerimiz geçerliliğini korumaktadır. Tüm dünya ülkeleri ile iyi ilişkilerimizin devam edeceğini temenni ederiz.  </p>
			<p class="arayazi" xml:lang="en-GB">Genelkurmay Başkanlığı.”  </p>
		</div>
	</body>
</html>