<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a><span style="font-weight:bold;">Komik bir kriz</span></h1>

  <p>TÜRKİYE ile Yunanistan arasında ansızın patlak veren krizlerin iki özelliği vardır: Mesele çok vahim sonuçlara gebe görünür ve oldukça komiktir.</p>

  <p>Kardak Adası krizi, adanın üzerinde otlatılan birkaç keçi ile öneminin yanına komediyi katmayı başarmıştır. Ama son füze meselesinin bunu da aşacağı anlaşılmaktadır.</p>

  <p>Söz konusu füzelerin teknik özellikleri pek iyi bilinmiyor. Hakkında söylenenlerin, tehlikenin büyük olduğu kanısını uyandırmak amacıyla, epey abartılı olduğu anlaşılıyor. Temelde bir hava savunma sistemi olduğu kanısını uyandıran bu füzelerin, istendiğinde Anadolu’nun içlerindeki hedefleri de vuracak biçimde değiştirilebileceği iddiası çelişkili görünüyor.</p>

  <p>Şu sıralarda ortaya çıkacak uluslararası bir sorunun iç politikadaki gerginliği azaltacağı, olayları örtmek için yapılacak operasyonların gözden kaçırılabileceği hesaplanıyor.</p>

  <p>Bir ülkenin savunma amaçlı silah almasına kimsenin karışması mümkün değildir. Hiçbir ülke “Ben sana saldırmak niyetindeyim, savunmanı güçlendirmen zayiatımı artırır ve buna müsaade edemem” diyemez.</p>

  <p>Bir saldırı hazırlığı ile karşılaşıldığında ya önleyici müdahalede bulunulur ya da karşı tedbir alınır. Yaygara koparılmaz.</p>

  <p>Ama “Bizi yönetenlerin bir bildiği ve hesabı vardır elbette” demeye hazırlanırken, olayı Küba krizi ile mukayese etmeleri bütün iyimserliğimi alıp götürdü.</p>

  <p>ABD, kriz esnasında Küba’yı karşı taraf olarak görmedi. Küba’ya getirilen silahlar nükleerdi ve kitle imha silahlarıydı. ABD bunu bir Küba tehdidi olarak değil, bir Sovyet tehdidi olarak değerlendirdi ve buna kimsenin itirazı olmadı.</p>

  <p>Kıbrıs’a getirilen silahlar ne büyüklük ne de nitelik olarak bunlarla kıyaslanabilir. Böyle olsa bile, o kriz ile paralellik kurmak için hasım olarak Rusya’yı seçmek zorundasınız. Yani bu nedenle savaşmak niyetindeyseniz hasmınız Rusya’dır. Çünkü ABD’nin oynadığı satrancın karşı tarafında SSCB oturmaktaydı.</p>

  <p>Kıbrıs’a silah satan Rusya’nın bunun siyasî sonuçlarını hesaplamadan hareket ettiği düşünülemez. Varılmak istenen hedefin, Türkiye’ye yönelik tehditleri arttırarak onu belli bir çözüme razı etmek olduğunu ve bunun Kıbrıs’la sınırlı olmadığını, Güneydoğu sorununu da kapsadığını düşünmek gerekiyor. Tehdidin küçük bölümünün silahla, büyük bölümünün bunların etkisini alabildiğine abartarak sağlanacağı anlaşılıyor.</p>

  <p>Bütün bunların arkasında, Çiller’in bilgisizliğinden yararlananların bulunduğu açık. Ama koskoca bir devleti, bütün ülkelerin horlamasından üzüntü duyuyorum. ABD’nin desteklemediği, Rusya’nın silahları sağladığı için zaten karşı safta bulunduğu, Avrupa’nın karşı çıktığı bir konuma gelmek yanlış politikalarla mümkün değildir. Bunu başarmak için komik olmak lazımdır.</p>

  <p>Bütün bunları düşünürken Başbakan Erbakan’ın müthiş demeci ile karşılaşıyorum: “Dünyanın en büyük ve güçlü ordusu Türk Ordusu’dur” diyor. Karmaşık duygular içinde “İnşaallah öyledir” diyorum.</p>

  <p>Peki ama durum buysa, birkaç bataryalık işporta mali füze için bunca gürültü neden?</p>

  <p><span style="font-style:italic;">[Ocak 1997]</span></p>
</body>
</html>
