<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark12"></a><span style="font-weight:bold;">Şimdi biniyorlar</span></h1>

  <p>YÖNETENLER, ya halkı sırtlarında taşırlar ya da kendilerini taşıtırlar. 1960’a kadar ülkenin sorumluluğunu yüklenen yöneticiler iktidar oldu. Atatürk’ün ya da halefi İnönü’nün davranışlarını, eylemlerini devlet adamı sorumluluğundan uzak saymak mümkün müdür?</p>

  <p>Birbirlerine tahammül bile edemeyen İnönü-Menderes İkilisinin belki de tek ortak yani, devlete duydukları engin saygı ve sorumluluk duygusuydu. Bu, onların yaptıklarının doğru olduğu anlamını kesinlikle taşımaz, ama böyle kişilere devletin gözü kapalı emanet edilebileceğini, onları gözetleyen ve denetleyen kimse olmasa, halkın tepkisinden korkmasalar bile ilkeleri dışına çıkmayacaklarını gösterir. İnönü’nün cıvık ve sıradan olmasını, Menderes’in devlete zarar verecek bir şeyi, bilerek yapacağını düşünebilir misiniz?</p>

  <p>Bunlar sevmeyenlerin de saygı duyduğu kişilerdir. Halk, yönetimlerinden hoşnut olmayabilir ama onlar için şüphe ve endişe taşımaz. Ülkenin kötü yönetildiği söylenebilir ama yine de ülke emin ellerdedir.</p>

  <p>Halk 1946’da Demokrat Parti ile tanıştığında, demokrasi hakkında herhangi bir fikri yoktu. Kendisini birey sayan bir yönetim, ne tarihinde vardı ne de böyle bir şeyi tasavvur edebiliyordu.</p>

  <p>Demokrat kelimesini anlamadı bile. Onun yerine “Demirkırat” gibi canlı bir varlığı ifade eden kelimeyi koydu ve bu kelimenin içini kendisi doldurdu. Türkiye, tarihinde ilk defa, dışardan alınmamış bir değişimi yaşadı. Halk demokrat olmak yerine “Demir-kırat” olmayı tercih etti. Bu dönüştürme, dilinin dönmemesinden kaynaklanmıyordu. Otomobili, treni ve daha binlercesini söyleyenler, iyi veya kötü, demokratı da söyleyebilirdi. Oysa halk, kendini ifade eden düzene yeni bir isim vermeyi tercih etti.</p>

  <p>Gerçekte at simgesi, halkın ona atfettiği değerlerin hiçbirini çağrıştırmıyordu. Daha sonra moda olan ortalıkta kır bir atın dolaştırılması, halkı hiç etkilemedi ve komik bir orta oyunundan öte anlam taşımadı. Halk at aramıyordu ki! Onun temsil ettiği değerleri vermediğin zaman, kır bir atın uyuz bir eşek kadar bile değeri yoktu.</p>

  <p>Demirkırat, halkı sırtında taşıyanları temsil ediyordu. Yönetmeyi bir imtiyaz değil, ağır bir görev sayanları anlatıyordu. İnsanların değer olduğunun, insanca yaşamak haklarının bulunduğunun simgesiydi. Bütün bunları unutup halkı ata tapan bir putperest yerine koymak, aymazlıktan da beterdi.</p>

  <p>Bugün halk, yöneticilerin halkı sırtında taşımadığının, aksine onun sırtına binen bir yük olduğunun farkında. Siyasîlerin sözlerinin kendisini ilgilendiren bir yanının olmadığını, kimsenin halkın sorunları ile gerçekten ilgilenmediğini, yaptıklarının birer gösteriş ve onu kandırmaya yönelik şovlar olduğunu biliyor.</p>

  <p>Halkın yaşadığı açmazı görmek gerek. Halk, devlet adamlarının sorumluluk duygusunu, güvenilirliği askerlerde görüyor. Ama onların devlet kavramı içinde, kendisinin ikinci planda tutulduğunu ve onların gözünde görevin kutsal, hakkın anlamsız olduğunu biliyor.</p>

  <p>Ülkeyi yönetenlerin, sadece ayakta kalabilmek için, kendisine bir şeyler vermek zorunda olduğunun farkında. Dürüstlüklerini sorgulamıyor bile. Pazardan mal alırken nasıl hep aldatılmaktan korkuyor, ama mecbur olduğu için yine de bir şeyler satın alıyorsa, siyaseti de böyle bir alışveriş gibi görüyor.</p>

  <p>Şu anda gördüğümüz manzara budur. Halk devleti askere emanet edip, alışverişi siyasetçilerle yapıyor. Ama eğer devleti tehlikede görürse, siyasetçilerin hiç şansı olmaz ve bugün halkı arkalarında bulacaklarını sananlar hayal kırıklığına uğrarlar. Halk devleti yaşatmakta kararlıdır.</p>

  <p><span style="font-style:italic;">[Mayıs 1997]</span></p>
</body>
</html>
