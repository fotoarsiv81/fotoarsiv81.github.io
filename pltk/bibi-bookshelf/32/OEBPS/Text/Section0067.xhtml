<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark15"></a><span style="font-weight:bold;">Silah tutkusu</span></h1>

  <p>BİR olayın içindeki gerçeği yakalamak için bazen fanteziler yardımcı olabilir. Mesela bugün Irak’ı yönetenlerle ABD’nin seçkinlerinin yer değiştirdiğini düşünebilir ve durumun ne kadar farklı olabileceğini kurgulayabiliriz.</p>

  <p>Şu anda tarafları izlerken, bir yanda uzaylıları andıranları ve onun karşısında da ilkel bir topluluğun varlığını görüyoruz. Görüntülerin propaganda payı düşülse bile; birbirine benzemeyen, hiçbir terazinin denk düşüremeyeceği iki farklı yapıyla karşı karşıyayız. Acaba bu, hiçbir şekilde değiştirilemeyecek bir olgu mudur? ABD’nin mutlak görülen üstünlüğü karşısında yapılabilecek herhangi bir şey yok mudur? Eğer ABD’yi yöneten seçkinler Irak’ın başında olsalardı nasıl davranırlardı?</p>

  <p>Bu seçkinler birbirine zıt iki olgunun kaderlerini belirlediğini düşüneceklerdi. Birincisi Irak’ın çok büyük gelir sağlayacak doğal kaynaklara sahip olduğunu, dünya dengelerinde önemli bir konumda bulunduğunu görecek ama bunun, aynı zamanda ciddi bir risk unsuru olduğunu anlayacaklardı. Öyleyse izlenecek politika, riski alabildiğine azaltmak ve geliri en üst düzeye çıkarmak yönünde belirlenmeliydi.</p>

  <p>Böyle bir politika dünya üzerindeki güç dengelerini bozmamak, bölgede çatışan güçlerin herhangi birine engel olmamak veya kolaylık göstermemek temeline dayanırdı. Silahlanma ikinci planda tutulur, büyük güçlerle çatışma hesap dışına atılır, bunların çatışmasıyla ulaşılacak sonucun kabul edileceği ama çıkarların zedelenmesi halinde taraf olunacağı hissettirilirdi. Silahlanma, çevre ülkelere karşı savunmaya yönelik ve caydırıcı ama düşük maliyetli tutulurdu.</p>

  <p>Ülkede yaşayan insanları bir arada tutacak, bölgede etkinliği arttıracak bir millet tanımı yapılır ve bunları pekiştirecek ekonomik ve sosyal yapılar oluşturulurdu.</p>

  <p>Çevre ülkelerdeki Kürtler’in durumundan yararlanmak için Kürt önderlerle bir uzlaşma sağlanır, onlara yönetimde pay verilir ve Kuzey Irak bir çekim merkezi haline dönüştürülürdü.</p>

  <p>Türkiye’nin güneydoğusuyla ekonomik bağlar kurulur, resmî veya gayriresmi yollarla yapılan ticaret teşvik edilir, bu bölgenin insanlarına Kuzey Irak’ta eğitim verilirdi.</p>

  <p>Kaynakların önemli bir kısmı eğitime ayrılırken, dünyanın herhangi bir yerinden gelecek yetişmiş insanlara kapılar açılır ve “Benden olan değil, bana hizmet eden önemlidir” denirdi. Yönetilen ve buna alışkın olan halkın bu zaafını kullanmak yerine insanların yeni düşünceler yaratması ve ülke yönetimi için rekabet etmesi teşvik edilirdi.</p>

  <p>Başkalarının etkisiyle Türkiye düşmanlığı körüklenmez, Türkiye’ye dostluk ve yakınlık gösterilir, ekonomik ve siyasal güç, bir etkileme aracı olarak kullanılır, Türkiye içinde kendini ifade edemeyenlere kucak açılırdı. Böyle bir tavrın Türkiye’de taraftar bulabileceği hesaplanırdı. Bu politikanın Türkiye’den rahatsızlık duyan güçlerce de destekleneceği görülürdü. Benzer politikaların İran ve Suriye’de de karşılık görmesi beklenirdi.</p>

  <p>Oysa bugün Irak, zengin topraklar üzerinde açlık ve sefalet yüzünden ölen insanların ülkesidir. Bir ülkenin zengin ve güçlü olması sadece sahip olduklarının bir sonucu değildir. İş, daha çok bunların nasıl kullanıldığına bağlıdır.</p>

  <p>İşin en hazin tarafı, bu ülkelerin ellerine geçen her şeyi silaha yatırmalarına rağmen neredeyse ok ve mızrak kullanan insanların konumunda olmalarıdır. Askerî güçlerine bakıldığında bir sürü silah sahibi görülmelerine rağmen tek bir uçağı havalandıramamaktadırlar. Karşı tarafa gönderebildikleri üç-beş füzeyle bir trafik kazasıyla kıyaslanabilecek sonuçlar yaratabilmekteler.</p>

  <p>Savaş, uluslararası mücadelenin tek ve en önemli aracı değildir. ABD, silahla oynamayı iyi becerdiği için büyük olmamıştır. İçinde bulunduğu şartları akıllıca kullandığı için büyümüş ve bu kadar çok silah sahibi olabilmiştir.</p>
</body>
</html>
