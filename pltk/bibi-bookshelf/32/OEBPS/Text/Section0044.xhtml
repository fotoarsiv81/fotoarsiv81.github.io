<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark9"></a><span style="font-weight:bold;">Öldüren sürüklesin</span></h1>

  <p>CESEDİ, öldürene sürükletirler. “Bugünkü bunalımın sebebi DYP’dir ve eğer yapılacak bir şey varsa, bu görev öncelikle ona düşer. Silahlı Kuvvetler ve diğer siyasî partiler işin içine gereğinden fazla girer, sorumluluğu yüklenirlerse DYP’nin uğursuz oyununundan onlar da yara alabilirler.</p>

  <p>Bugün asıl sorun, DYP’nin kim ve ne olduğunun bilinmemesidir. Ortada ne doğru dürüst bir fikir ne de bunu destekleyecek bir parti örgütü vardır. Yukarıdan aşağı kurulmuş, daha doğrusu görevlendirilmiş birtakım kimselerden oluşan parti yapısı, üreten ve yol gösteren konumda değildir. Toplumla herhangi bir bağı kalmamıştır. Parti adeta tek bir kişiye indirgenmiş, sadece medya ve belirli bir sermaye kesiminin desteği ile varlığını sürdüren bir siyasî harekete dönüşmüştür.</p>

  <p>Bu, cevaplandırılmadığı takdirde hiçbir şeyin açıklanamayacağı, çok önemli ikinci bir soruyu gündeme getirir: DYP’yi tek başına temsil eden Çiller kimdir ve gücünü nereden almaktadır?</p>

  <p>Başlangıçta sadece bir şekil ve ihtirastan ibaret olan bu ham maddeden, bugün bütün bir ülkenin kaderini etkileyen figürü kim yarattı? Herhangi bir siyasî eğilimi bile olmayan, üzerinde oynamak için sadece kazanacak atın hangisi olacağını kestirmeye çalışan, bir şey yapmayı değil kazanmayı hedef olarak gören bu kişi, belirleyici rolü kendisinden mi almaktadır? Yoksa başlangıçta ihtiraslarının, şimdi de korkularının yönlendirdiği bu insan, aslında rüzgârın önünde savrulan bir yaprak gibi çaresiz midir?</p>

  <p>Bu soruların cevabını bilmiyorum, ama bilmekten daha fazla güvendiğim tahminlerim var. Kaldı ki olayın başlangıç noktası, ister Çiller’in kendisi, isterse onu bu işin içine sürenler olsun sonuç değişmez.</p>

  <p>Manzara açıktır: Siyasete girmemekte kararlı ve bu ihtimalden adeta dehşete düşen Ordu, RP’nin karşısına dikilmiştir. Başlangıçta siyasal İslâm’a yol veren, onun karşısındaki en sağlam güç olan orta sağı; Çiller’in elinde, yok etmekten öte, negatif bir çizgiye çekenler, RP’nin önünü kesmeyi birinci hedef sayan DYP’yi onunla ortak edenler, şimdi ülkenin tehlikede olduğunu ve bunu elbirliği ile düzeltmek gerektiğini söylüyorlar.</p>

  <p>Yağma yok beyler! Sabahtan akşama kadar koalisyonun uyum içinde olduğunu, ülkenin ancak bu hükümetle düzlüğe çıkabileceğini söyleyeceksiniz, sonra da el altından kendinizin çıkardığı yangını başkalarının söndürmesini isteyeceksiniz.</p>

  <p>Yapılacak şey bellidir: Eğer DYP halinden memnunsa, hepimiz memnunuz. Ordu’nun telaşa kapılmasına gerek yoktur ve RP, Erbakan’dan ibaret değildir. Eğer günün birinde ülkemiz gerçekten bir sıkıntının içine girerse, RP’lilere, Çiller ve ekibinden daha fazla güvenebilirsiniz. Büyük çoğunluğu ülkesinin geleceğini her şeyin üstünde tutan RP tabanını, sırtlarında taşımak zorunda oldukları Erbakan kamburu yüzünden karşıya almak haksızlıktır. Bir avuç siyaset oyuncusunun sahnelediği bu çirkin bunalım senaryosunun heyecanına kapılıp halkın herhangi bir kesimini iç düşman saymak aymazlıktır. Güneydoğu’da PKK’yı gösterip, bizi Kürtler’le karşı karşıya getirmeyi başaranlar, şimdi de</p>

  <p>İslâm’ı siyasete kurban etmekten çekinmeyen bir avuç muhterisin yüzünden, bizi halkın bir bölümünün karşısına dikmek istemektedir.</p>

  <p>Sakin olun. Her şey yolunda, RP’nin arkasındaki milyonlar iç düşman falan değil, bizim sevgili kardeşlerimizdir. Bırakın DYP’yi kendi çalıp oynasın. Biz hayatımızdan memnunuz.</p>

  <p><span style="font-style:italic;">[Mayıs 1997]</span></p>
</body>
</html>
