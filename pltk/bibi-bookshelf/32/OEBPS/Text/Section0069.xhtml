<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark3"></a><span style="font-weight:bold;">Kim yapıyor?</span></h1>

  <p>SON yıllarda birbiriyle uzlaşmaz görünen tarafların çatışmalarını izliyoruz. 1980 öncesindeki milliyetçi-solcu ayrışması yerini laiklerle İslâmcılar’ın arasındaki ihtilafa bırakıyor.</p>

  <p>Bir küreyle silindirin birbirine hiç benzemeyen şekilleri, bir başka açıdan bakıldığında özdeş izdüşümler verir. Her ikisi de matematik olarak anlamlı birer daireye dönüşür. Acaba laiklerle İslâmcılar’ı özdeş kılacak böyle bir bakış açısı bulunabilir mi?</p>

  <p>Öncelikle, bu iki akım büyümek hatta var olmak için birbirine muhtaçtır. Biri olmayınca diğeri anlamsızlaşır. Birbirlerinden beslenen ve büyüyen iki yaratık gibidirler. İslâmcılar’ın söylemleri sertleştikçe ve ödün vermez oldukça, laik kesimin eteklerinde yer alanlar merkeze doğru itilir ve kemikleşir. Laiklerin oluşturduğu cephe, sadece dindar olan insanları siyasal İslâm’ın içine doğru sürükler.</p>

  <p>İkisi birden gelişir ve serpilir. Taşan bir nehir gibi diğer düşünce akımlarını kaplar ve onları küçük bağlantısız adacıklara dönüştürür.</p>

  <p>Buraya kadar söylediklerimizin ilginç bir yani yoktur. Ama bu iki akımın ortak bir yanları, mesela ortak bir siyasî hedefleri varsa, her ikisi de özdeş olan bir izdüşüm bulunabiliyorsa, şöyle bir soruyu sormaya hakkımız olur: Acaba bu iki akımın zıtlaşması ortak bir odağın eseri midir ve beklenti bir ortak hedefe, ikisinden herhangi biriyle ulaşmak mıdır?</p>

  <p>Gerçekten de laik ve siyasal İslamcı kesimlerin görünen aykırılıkları yanında, benzeşen birçok tarafları vardır. Mesela Türkiye’nin dünya üzerindeki konumu her ikisinde de ABD karşıtı ve Avrupa merkezlidir. Dayandıkları taban iki taraf arasında kolaylıkla yer değiştirebilmektedir. Belirli bir çekirdek kadro dışında, dün Karaoğlan’ın arkasından gidenler bugün Erbakan’ın peşindedir. Karşı oldukları sermaye grupları ve devletçilik anlayışları arasında fark yoktur. Kuva-yı Milliye ruhuyla mücadele, ortak sloganlarıdır.</p>

  <p>Meseleye şöyle de bakılabilir: Bu akımlardan herhangi birinin iktidarı, dış güç odakları açısından farklı algılanır mi? Mesela laikleri şiddetle reddeden ama İslâmcılar’ın iktidarını isteyen veya tersi bir durumu tercih eden bir güç odağı var mıdır?</p>

  <p>Bu sorunun cevabı küçük ülkeleri mesela İran’ı referans göstererek verilmemelidir. ABD, Avrupa ya da Rusya açısından sorunun cevabı nedir?</p>

  <p>RP yönetiminin, sonuçları bilinmesine rağmen yangına körükle gider gibi İslâmî sloganları öne çıkarması, bir inadın veya kararlılığın ifadesi midir? Bunun bilinçli bir politikanın eseri olması ihtimali hiç mi yoktur?</p>

  <p>Şu anda Fethullah Gülen kanadına karşı açılan savaş, sadece irticaya mi yöneliktir yoksa bu kanadın RP ve laik kesimler karşıtı bir dış politikanın destekçisi olmasının bir sonucu mudur?</p>

  <p>Acaba gördüğümüz şeyler sadece gerçeğin ışık oyunlarıyla deforme edilmiş bir şekli midir?</p>

  <p>Reddedilse bile, Erbakan’ı İsviçre’den sol eğilimli generallerin getirdiği rivayeti, hangi düşünce modeli içinde böylesine</p>

  <p>yaygınlaşabilmiştir? Bu kadar aykırı görünen bir iddiayı birçok kişinin doğru sayabilmesi hangi mantığın ürünüdür?</p>

  <p>Bugünkü ideolojik çatışma en az 12 Eylül öncesindeki kadar yapaydır ve her yapay şeyde olduğu gibi bunu da yapanlar vardır. Ne laiklerin derdi, devletçilikle halkçılığını terhis ettikleri ve sadece laikliğini savundukları Atatürk ilkeleridir; ne de İslâmcı siyasal odağın sorunu halkın dinini korumaktır. Son derece gerçekçi ve anlamlı bir hedef söz konusudur ve bu hedef tarafların dile getirdiği kaygılarla ilintisizdir. Laiklik ve İslamcılık şalını kaldırdığınız zaman göreceğiniz şey, dünya üzerindeki nüfuz kavgasıdır ve taraflar hiç de yabancısı olmadığımız, her siyasî kavganın arkasında yer alan güç odaklarıdır.</p>
</body>
</html>
