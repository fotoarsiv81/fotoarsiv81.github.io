<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark9"></a><span style="font-weight:bold;">Kime karşı?</span></h1>

  <p>EGE’DE sular ısındıkça, çevre ülkelerden biri silahlandıkça ya &nbsp;da terör uç verince, içimizde hiç öldüremediğimiz bir kurt kımıldamaya başlar. Sorumuz hep aynıdır: “Gene ülkemize kasteden mi var?”</p>

  <p>Cevabını bildiğimiz bir sorudur bu. Hiç kimse varlığımıza katlanamamaktadır. Küçüklü büyüklü bir sürü ülke bizi tarih sahnesinden silmek için bitmeyen oyunlarından birini daha sahneye koymaktadır. Güvenebileceğimiz bir dostumuz da yoktur üstelik. İçimize kapanır, bu saldırıyı püskürtmek için silaha sarılırız.</p>

  <p>“Neden herkes bize karşıdır?” sorusunun siyasî ve anlamlı bir cevabı yoktur. Herkes çevresindeki insanlarla ihtilafını hangi nedenlere dayandırmışsa, ülkemize yönelik olumsuz tavırları da ona bağlar.</p>

  <p>Bize atfedilecek bir kusur yoktur. Bizden beklenen ve istenen şeyler kavga çıkarmak için uydurulmuş bahanelerdir. Ağzımızla kuş tutsak bunlara yaranamayız.</p>

  <p>Yunanistan, Batı medeniyetinin bir uzantısıdır. Doğu’nun en güçlü temsilcisi olan ülkemizi küçülten, ama tamamen yok etmeyi başaramayan güçler, bu misyonlarını tamamlamak için fırsat kollamaktadırlar. “Neden Birinci Dünya Savaşı’nda işimizi bitirmediler?” diye sormak abestir.</p>

  <p>Bu düşünce modeli içinde ne uluslararası siyasetin gerekleri konuşulabilir, ne de rasyonel bir tahlil yapılabilir. Sanki yeryüzündeki bir ülkede değil de, bir masal diyarında yaşar gibiyiz. Güçlü kötüler, küçük iyiye karşıdır ve gerçeküstü boyutlarda süren bu mücadelede iyi, ayakta kalmayı başarmaktadır.</p>

  <p>Alışageldiğimiz bu söylemi bir yana bırakır gerçek dünyaya dönersek, bunların hiçbirinin doğru olmadığını görürüz. Türkiye’nin çökertilmesi için, bölgede onun yerine konulabilecek bir gücün olması gerekir. Böyle bir güç şu anda yoktur. Yunanistan Türkiye’nin yerini alamaz. Çünkü ondan beklenen hiçbir rolü oynayamaz. O, aslan terbiyecisinin elindeki kırbaç gibidir. Kırbaçla aslan birbirinin rakibi değildir.</p>

  <p>Kaldı ki eğer gerçekten bu kadar çok düşmanımız olsaydı, böyle uzun boylu hesaba gerek kalmazdı ve hepsi birleşip bir gecede işimizi bitirirlerdi. Herkes düşmansa hesabımızı kim soracaktı?</p>

  <p>Ege’deki sorun iki tarafı keskin bir kılıç gibidir. Türkiye’yi belli bir yöne çekmek için kullanılabileceği gibi Yunanistan’a da yönelebilir ve bu sefer çanlar Yunanistan için çalmaktadır.</p>

  <p>Avrupa’yı Balkanlar’in kenarında tutmak isteyen ABD ve Rusya’nın, Yunanistan yoluyla anlamsız bir biçimde sınırı aşmış Avrupa’yı geriletmesi çok muhtemeldir. Başbakan Simitis’in yumuşama politikası Şahinler eliyle bir kenara itilmiştir ve Şahinlerin çoğunlukla karşı tarafa hizmet ettikleri tezi geçerlidir.</p>

  <p>Henüz ne olduğu pek anlaşılamayan, hakkındaki yazılara bakılırsa kara ve hava hedeflerine karşı kullanılabilen, uçanı ve kaçanı vuran, boş vakitlerinde kahve de pişiren S-300’ler, İran ve Suriye’nin silahlanma gayretleri, Yunanistan’ın hasmane tavrı karşısında Türkiye, çaresiz silahlanmakta ve ABD-İsrail ittifakına doğru hızla yol almaktadır.</p>

  <p>Bir arabanızın olması her istediğiniz yere gidebileceğiniz anlamına gelmez. Yolu olan yere gidilir ve şu anda önümüze açılmış dümdüz bir yol bizi beklemektedir. Böyle bir yolu öngörmemenin tedirginliği içindeyiz. Akıllı olan, gitmek zorunda kalacağı istikamete yönelmek için bedel ödemez. Türkiye, işin başından beri kendisinden beklenen rolü anlasa ve bunu en az ödünle ve en çok getiri ile çözümleyecek bir formül üretebilseydi, yıllardır terör nedeniyle bedel ödemez ve kendi halkının bu kadar eziyet çekmesine neden olmazdı.</p>

  <p>“Bizi kim ve neden yıkmak ister?” sorusuna duygusal olmayan bir cevap verilmeden politika üretmek zor görünüyor.</p>

  <p><a id="bookmark10"></a><span style="font-style:italic;">[Ekim 1997]</span></p>
</body>
</html>
