<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>duzen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_22">10<br class="chapter"/>Doğu'da Bozuk Düzen</h2>
				<p class="normal">Adalet Partisi iktidarı, insanlar arasında sosyal adaleti ihmal ettiği gibi bölgeler arasında da sosyal adaleti ihmal etmektedir.</p>
				<p class="normal">Bugüne kadar Doğu'yu kalkındırmak üzere belirli hiçbir şey yapılmamış olması, İkinci Beş Yıllık Plân'da da hiçbir somut tedbir gösterilememesi, bu ihmali açıkça ortaya koyuyor.</p>
				<p class="normal">Bu konuda öğünmek istedikleri Keban Barajı'nın yapımına Cumhuriyet Halk Partisi iktidardayken başlanmıştı.</p>
				<p class="normal">Doğu ve Güneydoğu ile ilgili bazı sulama projeleri, Cumhuriyet Halk Partisi iktidardayken ele alınmıştı.</p>
				<p class="normal">Süt endüstrisi, hayvan ürünleri endüstrisi ile ilgili çalışmalar ve yatırım hazırlıkları, Cumhuriyet Halk Partisi iktidarı tarafından hazırlanmış, hatta kısmen başlatılmıştı.</p>
				<p class="normal">Öte yandan, Milli Birlik Hükümeti ve Cumhuriyet Halk Partisi Hükümetleri zamanında Doğu'da başlatılan sağlık hizmetlerinin sosyalleştirilmesi çalışmaları, Adalet Partisi iktidarı zamanında ilerlemek şöyle dursun, gerilemiştir.</p>
				<p class="normal">Daha önce de belirttiğim gibi Doğu köylerindeki sağlık ocaklarının hemen hiçbirinde doktor, birçoğunda hastabakıcı veya sağlık memuru bile kalmamıştır.</p>
				<p class="normal1">Sömürü</p>
				<p class="normal">Üstelik Doğu köylüsünün sömürülmesi ve yoksulluğu gitgide artmaktadır. Çünkü bozuk düzen, Adalet Partisi iktidarında daha da bozulmaktadır.</p>
				<p class="normal">Yer yer içinde yaşadıkları köy evleri bile kendilerinin olmayan, topraksız Güneydoğu ve Doğu köylülerini toprak köleliğinden kurtaracak toprak reformunu yapmayacağını ise Adalet Partisi Hükümeti açıkça söylemektedir.</p>
				<p class="normal">Doğu köylüsünün nasıl sömürülmekte olduğunu, daha önce bazı örnekler vererek anlatmıştım. Hayvan kaçakçılığının devlete ve bölge halkına nasıl zarar verdiğini de anlatmıştım.</p>
				<p class="normal1">Kaçakçılık</p>
				<p class="normal">Bölgede, hayvan kaçakçılığını önlemek hususunda devlet, en yetkili mahalli idarecilerinin ağzından, aczini itiraf etmektedir. Fakat önlenemeyen kaçakçılığı önlemek bahanesiyle, mesela bir Çukurca halkına, müstemleke hayatı yaşatılmaktadır. Bazı yerlerde Türk vatandaşları kendi köylerine kasabalarına bir çeşit pasaportla girebilmektedir. Buralara günlük ihtiyaçların sevki sınırlandığı için en basit ihtiyaç maddelerini, o en yoksul halk, birkaç misli fiyatla alabilmektedir.</p>
				<p class="normal">Sebebi de güya kaçakçılığı önlemektir.</p>
				<p class="normal">Oysa asıl kaçakçılık, birtakım nüfuzlu kimselerin imtiyazı olarak, rahatça, neredeyse açıkça, yürütülmektedir.</p>
				<p class="normal1">"Kürtçülük"</p>
				<p class="normal">Doğu sorunlarına değinmişken, Doğu'da bir Kürtçülük akımı olduğu yolundaki iddia ve kaygılara da kısaca değinmek isterim. Doğu'da, şüphesiz, münferit bazı Kürtçüler vardır, olabilir... Ama halk arasında tutunmuş bir Kürtçülük hareketi yoktur.</p>
				<p class="normal">Bu bölge halkı, Türkiye'den kopmanın değil, daha çok Türkiye'den olmanın özlemi içindedir. Kürtçe konuşmanın değil, Türkçe öğrenebilmenin isteklisidir.</p>
				<p class="normal">Birkaç ay önce bir Doğu kasabasında, bir kahve toplantısında, bir Doğulu genç kalktı:</p>
				<p class="normal">"Bizim davamız, Kürtçülük, Türkçülük davası değil... Bizim davamız, sefalet davasıdır..."dedi.</p>
				<p class="normal">Bu sözü, o kahvedeki acılı halk, gözleri yaşararak alkışladı.</p>
				<p class="normal2">Türklüğe Asıl İhanet Edenler</p>
				<p class="normal">Türklüğe ihanet edenler, o bölgenin temiz halkı arasında, o bölgenin bu yurdu savunmak için her zaman canlarını ortaya koymuş aziz halkı arasında aranmamalıdır. Türklüğe ihanet edenler, Türklüğü bir kafatası hesabı haline getiren, o yolda yayınlarıyla, o bölge halkını yüreğinden yaralayan birkaç kafadan sakat insandır.</p>
				<p class="normal1">Doğu Nasıl Kalkınır?</p>
				<p class="normal">Doğu'yu kalkındırmaya başlamak, Doğu halkını sefaletten kurtuluş yoluna sokmak, aslında o kadar güç ve pahalı bir iş de değildir.</p>
				<p class="normal">Bu bölgeyi ekim ayında dolaşanlar, 1.500-3.500 metre yükseklikler arasında, ekinin hâlâ yeşil olduğunu, biçilmeden donmuş olduğunu görürler. Verim bire bir, bire ikidir... Bazı yerlerde bire hiçtir...</p>
				<p class="normal">Ona rağmen, otlak olarak kullanılsa, Türkiye'nin bütün et ihtiyacını karşılayabilecek, geniş ölçüde hayvan ihracını ve döviz kazancını gerçekleştirebilecek bu bölge halkı, ekmeksizlikten dolayı, otlaklardan, çayırlardan büyük bir kısmını buğday tarımına ayırmak zorunda kalmıştır.</p>
				<p class="normal">Oysa yurdun başka bölgeleri, Doğu'yu ekmeklik buğday bakımından beslese, Doğu, bütün Türkiye'yi etle besleyebilir.</p>
				<p class="normal">Kalan otlakların birçoğu da Allah'ın dağına bile sahip çıkan birtakım sömürücülerin elindedir. Köylülere bu otlaklar büyük bedeller karşılığında kiralanmaktadır.</p>
				<p class="normal">Otlaklar azaldığı veya zenginlere kaptırıldığı için sıcak aylar da çok kısa olduğu için ve yeterli yem sanayii de kurulmadığı için hayvanların çoğu cılızdır, birçoğu kıştan yaza sağ çıkmamaktadır.</p>
				<p class="normal">Onun için bir yandan otlaklar genişletilmeli ve köylünün hizmetine sunulmalı, bir yandan da Et ve Balık Kurumu'nun ağalara verdiği, ağaların da yüzde 100, yüzde 200 faizle yoksul köylülere devrettiği avans kaynaklarıyla, bu bölgede süratle bir yem endüstrisi kurulmalıdır.</p>
				<p class="normal">Hayvan ürünleri endüstrisi, gene devlet eliyle tamamlanmalıdır.</p>
				<p class="normal">Kaçakçılık önlenmeli, köylüler kendi hayvanlarını yurt dışına kendileri satabilecek şekilde, devlet önderliği ve yardımıyla örgütlenmelidir.</p>
				<p class="normal">Türkiye'nin en verimli toprakları arasında olan Kağızman-Iğdır bölgesi, bazı sosyal ve ekonomik düzen değişikliği tedbirleriyle, kullanılamayan bir kısım toprakları için alınacak teknik tedbirlerle, kolayca bütün Doğu'yu besleyebilecek, Türkiye'ye büyük döviz getirebilecek zengin bir tarım bölgesi haline gelebilir.</p>
				<p class="normal">Denecek ki "bütün bunlar için para lâzım..."</p>
				<p class="normal">Devlet bütçesinden, Yetki Kanunu ile her yıl yüzlerce milyon lirayı ayırıp özel teşebbüse vermek isteyen hükümet, besleme özel teşebbüs yaratma sevdasından vazgeçip Doğu halkını kurtarma amacını benimsese, beş yılda yüz milyonları, hatta milyarları aşan mali imkân ve kaynakları Doğu'yu kalkındırmak için kullansa birkaç yıl içinde bu bölge tanınmayacak kadar geliştirilebilir.</p>
				<p class="normal">O zaman da Doğu'da ne bölücülere ve sömürücülere, ne ağalara ve şeyhlere yaşama alanı kalır.</p>
				<p class="normal1">Şeyhler, Ağalar...</p>
				<p class="normal">Doğu'nun şeyhleri, ağaları... Bunlardan bir kısmı aslında Doğu'da, devletin bıraktığı boşluğu doldurmakta veya o boşluğu doldurur gibi görünüp o boşluktan yararlanmaktadırlar.</p>
				<p class="normal2">Yabancılar Kadar İlgi Gösterilse</p>
				<p class="normal">Türkiye'nin Doğusu'na bazı yabancı devletlerin kendi çıkarları açısından gösterdikleri ilgiyi Türk Devleti gösterse, birkaç yıl içinde Türkiye'nin Doğu sorunu diye bir şey kalmaz...</p>
				<p class="normal">Ama nasıl Demokrat Parti iktidarı, 1950'de iş başına gelir gelmez, "Türkiye'nin Doğusu-Batısı yoktur" demagojisiyle, bütçeye Doğu için konmuş fonları bütçeden çıkarttıysa, Adalet Partisi iktidarı da gene Cumhuriyet Halk Partisi iktidarının, Doğu için almaya başladığı tedbirleri, ya yavaşlatmış ya ihmal etmiştir ve bölge planlaması çalışmalarına son verdiği gibi İkinci Beş Yıllık Plân'a da Doğu ile ilgili elle tutulur hiçbir tedbir koymamıştır.</p>
		
		</body>
</html>