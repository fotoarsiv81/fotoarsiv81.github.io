<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>duzen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_24">1<br class="chapter"/>Devrim ve İhtilâl</h2>
				<p class="normal">Meclisteki bütçe görüşmelerinde bir hükümet sözcüsü, "Düzen değişikliği isteyenler ‘revolution' istiyorlar... Tekâmülcü değildirler" dedi. "Bu Anayasa ile reform yapılabilir ama, devrim yapılmaz" dedi.</p>
				<p class="normal">chp'nin tekamülcü değil, devrimci olduğu doğrudur.</p>
				<p class="normal">Ama Cumhuriyet Türkiyesi'nin dilinde, "devrim", "ihtilâl" değil, "inkılâp" karşılığı olarak kullanılır. Evrimin karşıtıdır.</p>
				<p class="normal">Türk Dil Kurumu sözlüğünde, "devrim" sözü şöyle tanımlanmaktadır:</p>
				<p class="normal">"Pek kısa bir zaman içinde meydana gelen temelli ve önemli değişiklik, inkılâp.... Zaman süresi bakımından evrim karşıtı..."</p>
				<p class="normal">chp'nin kurucuları, ancak bir kez ihtilâl yapmış sayılabilirler: 1919'da... O da ihtilâlden çok, bir ulusal kurtuluş savaşıdır.</p>
				<p class="normal">Ondan sonra chp devrimlerini, ihtilâlci yöntemlerle yapmaya asla teşebbüs etmemiştir. Tersine, gerici ihtilâl veya ayaklanma teşebbüslerine rağmen, bütün devrimleri hukuk devleti anlayışı içinde gerçekleştirmeye çalışmıştır. Hatta 1945'ten itibaren, devrimleri tam demokratik rejim içinde yürütme yoluna girmiştir.</p>
				<p class="normal">Biz, halkı ikna edebildiğimiz ölçüde, halkın isteği ile ve desteği ile devrim ve reformlar yapmak isteyen partiyiz. Bunun için ne kadar uzun süre muhalefette kalmak gerekirse, beklemeye razıyız. Bir tek şartımız vardır: Partilere, halkı ikna etme imkânını sağlayan demokrasi zedelenmeden, yozlaştırılmadan, meclis içinde ve dışında sopalı ve tabancalı saldırılarla soysuzlaştırılmadan devam etsin...</p>
				<p class="normal">Bu şartı koşmak da demokrasiye gerçekten bağlılığın gereğidir.</p>
				<p class="normal">Fakat halk, demokratik ortam içinde, tartışma ve anlatım özgürlüğü içinde kendi yararına devrimlerin ve reformların lüzumuna ikna edildikçe, ap'nin huzursuzluğu, gözle görülür şekilde artmaktadır.</p>
				<p class="normal">Başbakan, meclis kürsüsünde büyük insafsızlıkla, chp Genel Başkanı'nın ihtilâle yeşil ışık verdiği ithamında bulundu. Bu kadar haksız ve insafsız bir ithamda bulunanlar, elbette hak ettikleri cevabı alacaklardır.</p>
				<p class="normal">chp ihtilâlci yoldan, "revolution" yolundan devrim ve reformlar yapmayı kabul etseydi, belki de 22 Şubat ve 21 Mayıs hareketleri olmazdı. chp bunu kabul etseydi, bugün de Türkiye'de bambaşka havalar eserdi ve demokrasi çoktan göçüp giderdi. Fakat demokrasiye tehlike, yalnız demokratik yöntemlere sabırları yetmeyen tahammülsüz ilericilerden, devrimcilerden gelmez. Demokrasiye tehlike, halk yararına demokratik devrimleri her ne pahasına olursa olsun önlemek isteyenlerden, tutucu güçlerden de gelir.</p>
				<p class="normal">Belirli çevrelerin çıkarlarını her ne pahasına olursa olsun korumak isteyen tutucu güçler, demokrasiye ancak bir noktaya kadar tahammül gösterirler.</p>
				<p class="normal">O çevrelerin çıkarları, halkın gerçekleri görmesi karşısında tehlikeye düşünceye kadar... O noktadan itibaren onların da demokrasiye tahammülleri tükenir. Müsamahanın yerine zorbalık, hür tartışmanın yerine sopalar ve silahlar gelir.</p>
				<p class="normal">Nitekim bunun belirtileri birkaç yıldır görülmeye başlamıştır. Bu belirtilerin en belirlisi, bundan iki yıl kadar önce, Başbakan'ın açıkça halkı silahlanmaya hatta gerekirse ayaklanmaya teşvik edişidir. Daha sonra halk, en sorumlu ağızlardan sokaklarda, taşıtlarda, devrimcilere, reformculara hadlerini bildirmeye teşvik edilmiştir. Mecliste bazı zorbalar, 27 Mayıs devrimcilerine karşı saldırıya gelmişlerdir. Bu zorbalıkları yapanlardan bazısı, Sayın Başbakan'ın refakatinde, yurt dışı resmi gezilere götürülerek mükâfatlandırılmıştır. Nihayet, mecliste silah çekilerek daha açık ve kanlı bir saldırıya geçilmiştir.</p>
				<p class="normal">İktidarın Anayasa dışına çıkmakla suçladığı bir partiye karşı, hukuk devleti kuralları içinde, kanun yolundan harekete geçilecek yerde, tehdit ve zorbalık usûllerine başvurulmuştur. Meclisteki partizanların saldırıları, emniyet kuvvetlerinin gözleri önünde, hatta himayesi altında, başkent sokaklarında devam ettirilmiş, elleri sopalı militan partililer meşru toplantı yapan vatandaşlara saldırtılmıştır. Öte yandan, devrimci bir Anayasaya karşı vatandaşlar sürekli tahrik edilmekte, bir karşı devrim hareketine kışkırtılmaktadır. Cami kürsülerinde, vatandaşları birbirine düşürücü, milletimizi ikiye bölücü tahriklere, dinin siyasete açıkça alet edilmesi olaylarına göz yumulmakta, hatta destek olunmaktadır.</p>
				<p class="normal2">Gerici İhtilâl</p>
				<p class="normal">İhtilâl, ille ordu ile yapılmaz. Ellerine kudret geçenlerin, o kudreti meşru kılan Anayasa düzenine karşı bu şekilde harekete geçmeleri de bir çeşit ihtilâl teşebbüsüdür. Anayasa emri olan halk yararına bir toplum düzenini maddi veya manevi baskılarla, zorbalıklarla, hukuk dışı davranışlarla önlemeye kalkışmak da bir anlamda bir ihtilâl teşebbüsüdür. Bir karşı ihtilâl, bir gerici ihtilâl, en hafif deyimi ile bir karşı devrim teşebbüsüdür. Davranışlarının bu şekilde adı konduğu vakit, belki iktidarda bulunanlar telaşa kapılırlar. Böyle bir amaçları olmadığını, belki de samimi olarak ileri sürebilirler. Nitekim artık sık sık patlamaya başlayan mezhep kavgaları, Osmaniye olayı gibi irtica olayları, meclis ve sokak kavgaları, belli ki ap'nin başında bulunanları da telâş ve kaygıya düşürmeye başlamıştır. Oysa bütün bu kıpırdanışlar, iktidar başındakilerin sorumsuz tahrikleri ve davranışları sonucunda ortaya çıkan ve istense bile kolay kolay kontrol altına alınamayan hareketlerdir.</p>
				<p class="normal2">chp Her Türlü İhtilâlin Karşısındadır</p>
				<p class="normal">chp ihtilâlin her türlüsünün, kesin olarak karşısındadır. Gerici ihtilâlin de ilerici ihtilâlin de karşısındadır. chp halk için yapmak istediği her şeyi halkın rızası ile yapmak kararındadır. Şunu bütün içtenliğimle söylemek isterim ki demokrasinin bittiği yerde chp'nin de ömrü biter.</p>
				<p class="normal">Fakat demokrasi de yalanların, iftiraların, serbestçe söylenebilip bazı gerçekleri söylemenin önlenebildiği bir rejim değildir. Bu rejimde her şey halka serbestçe ve korkusuzca söylenir. Halka güvenenler, halkın sağduyusuna inananlar, siyaset alanında hiçbir düşüncenin söylenmesinden, hiçbir gerçeğin açığa vurulmasından korkmazlar. Halk her söyleneni dinler ve kendi sağduyusu ile bir yargıya varır.</p>
				<p class="normal">chp, o yargı ne olursa ona razıdır. İktidar da razı ise hoşlanmadığı düşüncelerin karşısına tahrikle, tehditle, sopayla çıkmaktan vazgeçmelidir.</p>
				<p class="normal2">Büyük İnsafsızlık</p>
				<p class="normal">Başbakan, bütçe görüşmeleri sırasındaki kanlı olaydan sonra yaptığı konuşmada, gene geçmişle ilgili bir iddiayı tekrarladı. Kendi iktidarları zamanında parti binalarının taşlanmadığını söyledi. Oysa kendi iktidarları zamanında, bırakınız parti binalarını, meclisin içinde baskınlar ve silahlı saldırılar olmaktadır. Alanlarda meşru siyasal toplantılara, emniyet kuvvetlerinin himayesinde saldırılmaktadır. Başbakanın ikide bir sözünü ettiği parti binalarının taşlanmasına gelince... Bir ihtilâlden yeni çıkılmış olduğu, silahlı darbe teşebbüslerinin birbirini kovaladığı o günlerin şartlarını hatırlamadan böyle bir ithamda bulunmak, büyük insafsızlıktır. O günler, Anayasanın meşruluğunu belirttiği bir ihtilâlle devrilmiş bir eski cumhurbaşkanını eski yerine oturtma azminin; yani açıkça bir karşı ihtilâl teşebbüsünün sokaklarda ve gazetelerde haykırıldığı günlerdi. ap'nin tahrik ve iştirakiyle hazırlanan bir büyük konvoy halinde bu teşebbüsün başkent sokaklarına döküldüğü günlerdi. Nitekim bu tahrikler, o günlerde ap'nin Genel İdare Kurulu'nda da huzursuzluklar yaratmış, Sayın Demirel'in de dahil bulunduğu, on iki parti ileri geleni bu kuruldan istifa etmişlerdi. O şartlar altında hükümet, ana muhalefet partisinin binasına yapılan saldırıları önlemek için elinden geleni yapmıştır.</p>
				<p class="normal">Bu gibi saldırılar üzerine, zamanın Başbakanı Sayın İnönü'nün, meclis kürsüsünde söylediği sözler şunlardı:</p>
				<p class="normal">"Demokratik rejimde hükümetin şerefi ve ilk vazifesi, muhalefette bulunan partinin her türlü emniyetini temin etmektir. Bu beyanımdan sonra mecliste muhalefette bulunan arkadaşlarımın, bu hadisede ap'nin uğradığı tecavüzlerden şahsen ve hükümet adına duyduğumuz derin teessürü samimiyetle anlayacaklarını ümit ederim... Demokratik rejimin emniyet içinde işlemesi için geniş müsamaha ve sükûnet vazifesi muhalefetten evvel iktidara teveccüh eder... İktidar bizdedir. Bütün vatandaşların emniyetini korumak bize teveccüh etmektedir. Vazifemizi ifa etmek mecburiyetindeyiz. Bu vazife duygusu sarsılmaz bir surette yüreklerimizde yaşamaktadır."</p>
				<p class="normal">Başbakan Sayın Demirel, kendi zamanında, kendi bakanlarından birinin tahriki ile ve mecliste kendi grup üyelerinden bazısının, sokakta kendi partisinden eli sopalı militanların hareketleriyle yapılan tecavüzleri bu açıklıkla takbih etmiş midir?..</p>
				<p class="normal2">Zorba ve Suçlu</p>
				<p class="normal">Başbakan bunu yapmadıkça, kendi partililerinin sorumlusu olduğu zorbalıkları bu açıklık ve içtenlikle takbih etmedikçe, hele zorbalıkların mağdurlarını suçlu gibi göstermeye devam ettikçe, belki aslında kendisinin de tasvip etmediği ölçülere varan olayların sorumlusu olmaktan, belki kendisinin de istemediği gelişmelerin hazırlayıcısı durumuna düşmekten kendini kurtaramayacaktır.</p>
				<p class="normal2">İtiraflar</p>
				<p class="normal">AP grubunun bir başkan vekili, kendi grubunda yaptığı ve gazetelerin yazdığı bir konuşmasında, ap saflarında "hiçbir suretle demokratik oyunun kaideleri ile kendini bağlı hissetmeyen bir mutaassıp çevre bulunduğunu" söylemiştir. "Yalnız partide değil, fakat zararlı davranışlarla bütün memlekette bölücülüğü tahrik eden kimselere kesin ihtarda bulunma zamanının geldiğini" söylemiştir.</p>
				<p class="normal">Bu sözlerin söylenişinden bu yana uzun süre geçmiştir. ap'nin baş sorumlusu olan Başbakan o günden bu yana ne bu sözlerin doğruluğunu reddetmiş, ne de herhangi bir ihtarda bulunmaya veya tedbir alma yoluna gitmiştir.</p>
				<p class="normal1">Gerçek Lider</p>
				<p class="normal">Belki olaylar, Sayın Başbakan'ın niyetini, maksadını aşmaktadır. Ama gerçek lider, hiç değilse kendi partisindeki davranışların kendi maksat ve niyetlerini aşmasını önleyebilen liderdir. Hele öyle davranışlara taviz vermeyi, öyle davranışların ardında sürüklenmeyi asla kabul etmeyen kimsedir. Liderin Türkçesi önderdir. Önde gitmedikten, hele zararlı kişilerin ve niyetlerin ardında sürüklendikten sonra önderlik nerede kalır?..</p>
				<p class="normal">Sayın Demirel, belki istediği zaman kontrol altına alabileceğini sandığı –ama bunda çok yanıldığı– karşı devrimcilere, her alandaki ve her anlamdaki karşı devrimcilere en ileri tavizleri vermektedir. Kâh kendisinin veya yakın arkadaşlarının teşvik ve tahrik ettiği, kâh ister istemez arkalarından sürüklendiği bu karşı devrimciler arasında, bu gerici ihtilâl heveslileri arasında, Atatürk devrimlerine karşı olanlar vardır, lâik devlete karşı olanlar vardır, 27 Mayıs devrimine karşı olanlar vardır, sosyal adalete karşı olanlar vardır, Anayasa'ya karşı olanlar vardır.</p>
				<p class="normal">Zaman olmuştur ki bütün bunları korumanın sorumluluğunu tek başına bir Yargıtay Başkanı yüklenmiştir. O zaman, bütün o karşı kuvvetler devrim tarihimizde bir yıldız gibi bir umut ışığı gibi parlayan o insana da karşı olmuşlardır. Hiçbir hukuk devletinde en yüksek yargı organlarının başında bulunan kimselere reva görülemeyecek hücumları ona yöneltmişlerdir. İktidar bunlara da kayıtsız kalmıştır.</p>
				<p class="normal">Sayın Başbakan meclis kürsüsünde yaptığı bir konuşmada, adaletin mahkûm ettiği bir şairi büyük şair saymanın en büyük tahrik olduğunu söylemiştir. Bu en büyük tahriktir de gene Türk adaletinin daha hafif olmayan suçlarla mahkûm ettiği bazı siyaset adamlarını "gönüllerde taht kurmuş kimseler" olarak ilân etmek, en az o kadar büyük bir tahrik değil midir? Vatandaş, gönlünde istediği kimseye istediği yeri verir. Ama bir başbakan, kendisini bağlayan, kendi iktidarına meşruluk sağlayan Anayasanın suçlu ilân ettiği kimselerden böyle söz etmeye yetkili değildir.</p>
		
		</body>
</html>