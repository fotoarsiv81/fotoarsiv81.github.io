<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>duzen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_16">4<br class="chapter"/>Belgelerle Bozuk Düzen</h2>
				<p class="normal">Acaba Türkiye'de bir sömürü düzeninin varlığını resmi bilgiler ve belgeler de doğruluyor mu?..</p>
				<p class="normal1">Kredi Düzeni</p>
				<p class="normal">Örneğin, kredi düzenine bakacak olursak, resmi bilgiler ve belgeler, kredi düzeninin sıhhatli bir ekonomik ve sosyal gelişmeyi ve toplum yararına bir teşebbüs özgürlüğünü engelleyici nitelikte olduğunu ortaya koymaktadır.</p>
				<p class="normal">1967'nin Eylül ayına kadar özel sektöre verilen krediler, yaklaşık olarak 22 milyar liradır.</p>
				<p class="normal">Bunun ancak 4.5 milyarı çiftçilere, 540 milyonu esnaf ve sanatkârlara, 1 milyar 13 milyonu sanayicilere, 14 milyar 500 milyon liraya yakın bir kısmı da tüccara verilmiştir.</p>
				<p class="normal">Demek ki bugünkü düzende kredilerden aslan payını, Türk ekonomisine hiçbir şey katmayan, halkımızın kalkınmasına yardım etmeyen, hatta ekonomimizin gelişmesini engelleyen ve halkımızı gitgide yoksullaştıran tefeciler ve büyük aracılar almaktadır. Hatta 4.5 milyar liralık tarım kredisinin de büyük kısmı onlara gitmektedir. Ticari kredilerden bir ölçüde sanayicilerin de yararlandığı ileri sürülebilse bile, ticari kredi koşullarının sınai gelişmeye elverişli olmadığı, bazı sanayicilerin ancak çaresiz kaldıkları için bir ölçüde bu kredilere başvurdukları açıktır.</p>
				<p class="normal">Çiftçiler, Türkiye nüfusunun dörtte üçüne yakın oldukları halde ve tarım kesimi toplam milli hâsılanın yarısına yakın bir kısmını ürettiği halde, çiftçilerimiz toplam kredilerin dörtte birinden daha azını alabilmektedirler.</p>
				<p class="normal2">Tarımsal Kredi Dağılımı</p>
				<p class="normal">Üstelik bu 4.5 milyar liranın çiftçiler arasında dağılımı büsbütün adaletsizdir. Çünkü Ziraat Bankası kredilerinden tarımsal işletmelerin ancak üçte biri yararlanabilmektedir. Bu üçte birin de yarısı, yılda 300 bin liranın altında kredi alabilmektedir.</p>
				<p class="normal">Yüksek çiftçi kredilerinin ortalaması ise adam başına yılda 600 bin liranın üstündedir. Hatta bu arada, Ziraat Bankası'ndan milyonlarca lira kredi alan kimseler bulunmaktadır. Üstelik bunlardan bazılarının ziraat ile ve çiftçilik ile hiçbir ilişkileri de yoktur...</p>
				<p class="normal">Bunlar, Devlet Plânlama Teşkilâtı'nın geçen yıl hazırlanmış bir raporunda açıklanan resmi rakamlardır.</p>
				<p class="normal">Böylesine adaletsiz ve dengesiz bir kredi düzeninde, yoksul köylü, hiç kredi alamayan veya yeterince kredi alamayan köylü ne yapmaktadır?.. Devletten aldığı kredilerle tefecilik yapan mutlu kişilere başvurmaktadır.</p>
				<p class="normal">Bunun da bir örneğini gene Devlet Plânlama Teşkilâtı'nın bir raporunda okuyoruz. Bu raporun belirttiğine göre, Hatay'ın Altınözü ilçesinde bir kredi araştırması yapılmış ve şu durum ortaya çıkmıştır: Altınözü'nün 19 köyünde, köylüler bir yıl içinde Ziraat Bankası'ndan ancak 696.758 lira alabilmişlerdir, fakat tefecilerden yüzde 50, yüzde 100 faiz ödeyerek aldıkları kredi, 889 bin lirayı bulmaktadır.</p>
				<p class="normal">Acaba Ziraat Bankası'nın toplam kredilerinin arttırılacağına dair son zamanlarda yayılan haberler, bu adaletsizliği ve dengesizliği düzeltebilecek midir? Köylüyü tefecinin elinden kurtarabilecek midir?</p>
				<p class="normal">Bugünkü düzende buna da imkân görmüyoruz.</p>
				<p class="normal2">Toprak Dengesizliği, Kredi Dengesizliğini Doğuruyor</p>
				<p class="normal">Çünkü gene Devlet Plânlama Teşkilâtı'nın bir raporunda açıklandığına göre Türkiye'de, (cümleyi rapordan aynen alıyorum) "Tarımsal kredinin dengesiz dağılımını yaratan, toprak varlığının işletmelere dengesiz dağılmış olması keyfiyetidir."</p>
				<p class="normal">Gene Devlet Plânlama Teşkilâtı'nın tespit ettiğine göre Türkiye'de işlenen toprakların yüzde 70'i tapusuzdur. Ancak yüzde 30'u tapuludur. Tarımsal işletmelerin de ancak üçte biri, yani yaklaşık olarak yüzde 30'u, kredi alabildiğine göre iki rakam birbirini tutmaktadır.</p>
				<p class="normal2">Kredi Dengesizliği de Toprak Dengesizliğini Arttırıyor</p>
				<p class="normal">Dengesiz toprak dağılımı, tarımsal kredi dağılımında dengesizlik yarattığı gibi kredi yetersizliği ve kredi dağılımının da dengesizliği de toprak dağılımındaki dengesizliği ve adaletsizliği arttırıcı bir etken olmaktadır.</p>
				<p class="normal">Çünkü çaresizlik içinde tefeciye ve aracıya karşı, altından kalkamayacağı kadar ağır borç yükü altına giren ve toprağını ipotek ettiren birçok köylüler, zamanla topraklarını, borçlu oldukları kimselere, tefeci ve aracılara, büyük toprak sahiplerine devretmek zorunda kalmaktadırlar.</p>
				<p class="normal1">Toprak Düzeni</p>
				<p class="normal">Devlet Plânlama Teşkilâtı'nın bir raporunda okuduğumuza göre, bugünkü düzende köylü, "gelir yönünden de öte sömürülmekte"dir. "Köylünün sömürülmesi, toprağından olmaya kadar" varmaktadır.</p>
				<p class="normal">Topraktaki veraset sistemimizin toprakları ufalayıcı etkisi de buna eklenince, küçük topraklar gitgide küçülüp cüceleşmekte ve büyük toprak sahipleri bunları yutarak gitgide devleşmektedir. Yani zaman içinde toprak adaletsizliği, azalacak yerde artmaktadır.</p>
				<p class="normal2">Toprağın Dağılışı</p>
				<p class="normal">Türkiye'de, toprak dağılımı adaletsizliği ne ölçüdedir?.. Bunu öğrenmek için de Devlet Plânlama Teşkilâtı raporlarına bakalım. Bu raporlarda görüyoruz ki Türkiye'de, çiftçi nüfusun yüzde 40'ı, ekilen toprakların yüzde 82'sini; çiftçi nüfusunun yüzde 60'ı ise ekilen toprakların ancak yüzde 18'ini işleyebilmektedir.</p>
				<p class="normal">Bu toprak düzeninde, yer yer, az sayıda insanın elinde fazlasıyla geniş topraklar, çok sayıda insanın elinde de geçimlerini sağlayamayacak kadar küçük topraklar vardır. Öte yanda, hiç topraksız, ırgat, yarıcı veya kiracı olarak çalışan büyük köylü topluluklarına rastlanmaktadır.</p>
				<p class="normal2">Verimsiz İşletmecilik</p>
				<p class="normal">Bu tasarruf şekillerinin üçü de hem sosyal adalete hem verimli tarımsal işletmeciliğe aykırıdır.</p>
				<p class="normal">Topraksız köylünün işlediği toprak verimli olamamaktadır... Çünkü işlediği toprak kendisinin değildir... Çocuğuna, torunlarına kalmayacaktır. Onun için o toprağa gereği gibi bakmamaktadır, yatırım yapmamaktadır, istese de yatırım yapacak gücü bulamamaktadır.</p>
				<p class="normal">Küçük topraklarda da memleketimizde kooperatifler yoluyla işletmecilik ve pazarlama henüz gelişmediği için verimli bir çalışma olamamaktadır. Çünkü işletme maliyeti yükselmektedir. Küçük toprak sahibi köylü yeterince kredi de bulamadığından toprağını daha verimli kılıcı tedbirleri alamamaktadır.</p>
				<p class="normal">Büyük özel işletmelerin verimsizliği ise genellikle bu toprakların sahiplerinin bizzat çiftçilik yapmamalarından veya topraklarının tümünü kendi başlarına işlemeleri imkânsız olduğundan ileri gelmektedir.</p>
				<p class="normal">Öyle ki Devlet Plânlama Teşkilâtı raporlarında açıklandığına göre, devlet çiftliklerindekiyle aynı miktar ürünü elde edebilmek için orta boy aile işletmelerinde devletin yaptığından 1.5-2 misli, büyük özel çiftliklerde ise 3 ila 10 misli fazla yatırım yapılması gerekmektedir.</p>
				<p class="normal2">Sıhhatsiz Göç</p>
				<p class="normal">Küçük toprakların ufalanması ve gitgide cüceleşip dev çiftliklere yem olması karşısında, yıldan yıla pek çok köylü topraksız kalmaktadır. Topraksız kalan köylüler de ya başkasının toprağında ırgat olmakta ya da kentlere göç etmektedirler.</p>
				<p class="normal">Bu, sıhhatsiz bir göçtür. Çünkü kentlerde yaşama alanları açılmasının sonucu olan, sınaileşmenin çekimi sonucu olan bir göç değildir bu... Köyde yaşama imkânının tükenmesi sonucu, yani toprağın itmesi sonucu bir göçtür.</p>
				<p class="normal">Topraksız kalan veya yeterli toprağı kalmayan köylülerden pek çoğu, hepsine iş alanı açmaya yetecek hızda bir sınaileşme olmadığı halde, kentlere göç etmeye mecbur kalmaktadırlar. Çünkü büyük toprak sahipleri, fazla insan gücü kullanarak onların dertleriyle uğraşmaktansa, makine kullanmayı tercih etmektedirler.</p>
				<p class="normal2">Makineleşmede Adaletsizlik</p>
				<p class="normal">Tarımda bir ölçüde makineleşmek elbette iyi bir şeydir. Ama makineden azami yararlığı sağlayıcı bir düzen kurmak şartıyla... Bu düzen kurulmadıkça, makineleşme de fayda vermemektedir.</p>
				<p class="normal">Türkiye'de tarım makinelerinin dağılımına baktığımız vakit, orada da büyük bir dengesizlik ve adaletsizlik görüyoruz.</p>
				<p class="normal">Devlet İstatistik Enstitüsü'nün bundan birkaç yıl önce yapılmış bir traktör sayımında tespit ettiğine göre, bu sayım yapıldığı sırada Türkiye'de 42.136 traktör varmış. Bunların 40.857'si şahıs malı imiş; 1.255'i devlet malı imiş; 6'sı orta malı, 5'i ortak malı imiş; 12'sinin mülkiyet şekli bilinmiyormuş ve 42.136 traktörden ancak 1 tanesi kooperatif malı imiş.</p>
				<p class="normal">Traktörden ve başka tarımsal makinelerden en iyi, en verimli yararlanma şekli kooperatifçilik olduğu halde bir tek kooperatif malı traktör... Traktörün ve başka tarımsal makinelerin en verimsiz olduğu topraklarda büyük özel işletmeler olduğu halde, bunlardan 40.857 traktör...</p>
				<p class="normal">Resmi belgelerde verilen bu bilgiler ve rakamlar doğruysa, bu durum, milli servet ve döviz israfı değil de nedir?..</p>
				<p class="normal2">ap'nin Direnişi</p>
				<p class="normal">Bütün bu gerçekler ortada durduğu halde, hem de Adalet Partisi iktidarı zamanında, bu iktidarın başı olan Sayın Başbakan Demirel'e bağlı Devlet Plânlama Teşkilâtı tarafından ortaya konduğu halde ve tarımdaki gelir ve verim düşüklüğünün, köylüler arasındaki sefaletin başlıca nedeninin toprak dağılımındaki dengesizlik ve adaletsizlik olduğu gene Devlet Plânlama Teşkilâtı raporlarında belirtildiği halde, bunun da çaresi, esasen Anayasa emri bulunan toprak reformu olduğu halde, Adalet Partisi iktidarı, hâlâ toprak reformu yapmamak, tarımla ilgili bir düzen değişikliği yapmamak için direnmektedir.</p>
				<p class="normal">Sadece tarım reformu yapacağını söylemekte ve bunun için de bir tasarı hazırlamış bulunmaktadır. Oysa bu tasarı, ancak tarım işletmeciliğiyle ilgili bazı teknik tedbirleri kapsıyor. Dünyanın hiçbir yerinde böyle teknik tedbirlere "reform" adı verildiği duyulmamıştır.</p>
				<p class="normal2">Verim Düşüklüğü</p>
				<p class="normal">Kaldı ki tarımda gerekli düzen değişikliğini sağlayıcı bir toprak reformu yapılmadıkça, verim arttırıcı teknik tedbirler de geniş ölçüde faydasız kalmaktadır. Nitekim 1954-63 arasında verimi arttırıcı çeşitli teknik tedbirler alınmış olduğu halde, sağlanabilen verim artışı son derece düşük kalmıştır.</p>
				<p class="normal">Ne kadar düşük kaldığını da gene Devlet Plânlama Teşkilâtı'nın verdiği rakamlara dayanarak göstermek isterim.</p>
				<p class="normal">1954-63 arasında, tarımsal üretimde bir ölçüde artış sağlanabilmiş olmakla beraber, bu üretim artışının büyük kısmı, tarıma açılan toprakların genişlemesinden ileri gelmektedir. Oysa bilindiği gibi Türkiye, artık tarıma açılabilir topraklarının sınırına varmış, hatta ormanlardan kesmek, otlaklardan kısmak pahasına, bu sınırı da aşmıştır. Artık yaygın tarımdan yoğun tarıma geçilmez, verimi arttırıcı hem teknik hem de hukuki ve sosyal tedbirler alınmazsa, hızla artan nüfusuyla, Türkiye'yi gitgide şiddetlenecek bir beslenme sorunu beklemektedir.</p>
				<p class="normal">1954-63 arasında, buğdayda üretim yüzde 55 artmıştır. Fakat bunun yüzde 51'i yaygın tarım sonucudur, ancak yüzde 4'ü verim artışındandır.</p>
				<p class="normal">Çavdarda üretim yüzde 30 artmıştır. Fakat bunun yüzde 28'i yayılmaktan, ancak yüzde 2'si verim artışındandır.</p>
				<p class="normal">Arpada, üretim yüzde 41 artmıştır. Bunun da yüzde 33'ü yayılmaktan, yüzde 8'i verim artışındandır.</p>
				<p class="normal">Çağımızda, değişik ürünlere göre on yılda sağlanabilen verim artışının yüzde 2 ila yüzde 8 arasında kalması, tarımımız için yüz kızartıcı bir durumdur. Bu oranda verim artışları başka ülkelerde, hatta komşu ülkelerde, on yılda değil genellikle bir yılda sağlanmaktadır.</p>
				<p class="normal">Verim arttırıcı teknik tedbirlerin yanı sıra, o arada, daha bilgili tarımın, daha iyi tohumluğun, daha iyi gübrelemenin, daha iyi sulamanın, daha çok makineleşmenin yanı sıra, toprak düzenini değiştirici, sosyal bakımdan daha âdil, ekonomik bakımdan daha dengeli ve yeterli hale getirici bir reform da yapılmazsa, bu yüz kızartıcı durumdan kurtulmak mümkün olamayacaktır.</p>
				<p class="normal">Âdil bir toprak dağılımıyla beraber yürümeyen teknik tedbirler, bizim, geçmiş yıllardaki tecrübelere dayanan tahminimizin aksine, verimi önemli ölçüde arttırma sonucunu verirse, bu da Türkiye'de, özellikle köylüler yönünden sosyal adaletsizliği büsbütün arttıracak, tarım alanında servetler arası uçurumları büsbütün derinleştirecek ve kentlere akın eden işsizler ordusunu günden güne genişletecektir.</p>
				<p class="normal1">Toprak Adaletsizliğinin Siyasal Sakıncası</p>
				<p class="normal">Bugünkü adaletsiz toprak düzeni, yalnız sosyal ve ekonomik bakımlardan değil, siyasal bakımdan da sakıncalıdır. Çünkü böylesine adaletsiz bir toprak düzeninde, demokrasi de yeterli duruma gelemez.</p>
				<p class="normal">Belirli kişilerin veya zümrelerin elinde büyük ekonomik güç toplanırsa ve bu ekonomik güç, yoksul halk topluluklarını ezici bir ölçüye varırsa; günlük geçimleri bakımından, yaşayabilmeleri bakımından, onları o güçlü kişilere veya zümrelere bağımlı kılıcı bir nitelik edinirse; o halk toplulukları, bir ülkede demokrasinin gerçekten var olduğunu iddia edebilmek için gerekli oy eşitliğinden ve irade serbestliğinden yoksun kalırlar.</p>
				<p class="normal">Bir kişinin, bir ailenin elinde 10 bin, 20 bin, 30 bin, 40 bin, 50 bin, hatta 75 bin dönüm toprağın bulunduğu, bir kişinin veya bir ailenin, içindeki Türk vatandaşlarıyla birlikte köylere sahip olduğu bölgelerde, o toprakları işleyen, o köylerde yaşayan insanlardan pek çoğu, topraklarının sahipleri hangi partiye oy vermelerini isterlerse o partiye oy vermeye kendilerini mecbur hissetmektedirler. Onların isteklerine boyun eğmezlerse, topraksızlıkları bir yana, yaşama imkânlarının da ellerinden gidebileceğini bilmektedirler.</p>
				<p class="normal">Nitekim bu açı gerçeği, bilimsel bir ifadenin örtüsü altında, Devlet Plânlama Teşkilâtı'nın geçen yıl basılan bir raporu da açıklamaktadır. Raporda şöyle denmektedir:</p>
				<p class="normal">"Topraksız ya da yetersiz toprağa sahip olanların kendi hesaplarına üretimde bulunabilmeleri çok defa büyük fedakârlıklar pahasına gerçekleştirilebilmektedir. Bu durumda, mevcut olacak üretim organizasyonu, kamu menfaati ile fert menfaatini ve kişisel hürriyetleri birleştirici niteliğe ulaştırılamamaktadır."</p>
				<p class="normal1">Ekonomik Özgürlük Siyasal Özgürlüğün Gereğidir</p>
				<p class="normal">Bu bilimsel ifadeyle belirtilmek istenen şudur:</p>
				<p class="normal">Ekonomik bakımdan özgür olmayan kişi, siyasal bakımdan da özgür değildir.</p>
				<p class="normal">Sayın Başbakan, özel teşebbüsten, "hür teşebbüs" diye söz eder... Konuşmalarında kişi hürriyetine en büyük değeri verir gibi görünür ve partisini Türkiye'de kişi hürlüğünün şampiyonu gibi göstermek ister... Geçen gün, Ziraat Odaları Birliği Beşinci Genel Kurul toplantısında yaptığı konuşmada da köylünün hürriyetine değer vermek gerektiğini söylüyordu. Oysa işte, doğrudan doğruya kendisine bağlı, başbakanlığa bağlı en yetkili bir resmi müessesenin açığa vurduğu gerçek odur ki bu toprak düzeni değişmedikçe, yani Adalet Partisi'nin reddettiği toprak reformu yapılmadıkça, pek çok Türk vatandaşı, demokrasinin temel şartı olan kişi özgürlüğünden, hürlüğünden de yoksun kalmaya mahkûmdur.</p>
				<p class="normal2">Sandıktan Çıkmak</p>
				<p class="normal">Sayın Başbakan, bir ara meclis kürsüsünde, "sandıktan çıkmış" olmakla öğünmüştü... Sandıktan çıkmak güzel şeydir... Demokraside, gerçekten, ancak sandıktan çıkarak iktidara gelinmelidir... Ama bununla övünmeye hak kazanabilmek için her vatandaşın, sandığa oyunu atarken, Sayın Demirel kadar, benim kadar, Millet Meclisi üyelerinden herhangi biri kadar hür olmaları gereklidir.</p>
				<p class="normal">Oysa pek çok vatandaşın hiç de öyle olmadığını, sandıktan çıkmakla övünebilen ve bu düzenin değişmesini önlemek isteyen iktidarın resmi raporları söylemektedir.</p>
				<p class="normal1">Toprak Reformunun Engellenişi</p>
				<p class="normal">Böylesine açık bir sömürü düzeninin değişmemesini isteyenler, halkı sömürenlerden aldıkları maddi güçle, şimdiye kadar halkı aldatabilmiş, halkın sömürülmesini devam ettirebilmiş olanlardır.</p>
				<p class="normal">Onlar, 1945'te ilk toprak reformu denemesi yapılırken, Cumhuriyet Halk Partisi içinde muhalefet bayrağını açmış ve bu partiden kopup örgütlenerek halkı aldatmış, halkın oylarıyla topraksız halkın toprağa kavuşmasını önlemiş olanlardır.</p>
				<p class="normal">Onlar, yirmi yıl sonra 1965 de, gene Cumhuriyet Halk Partisi'nin hazırladığı daha yeterli ikinci bir toprak reformu tasarısı meclise geldiğinde, Cumhuriyet Halk Partisi'ni iktidardan düşürmüş ve bir avuç toprağı olan köylülere giderek onları, "Cumhuriyet Halk Partisi iktidara gelirse sizin de topraklarınızı alacak, toprağınız da dininiz de elden gidecek, memlekete komünizm gelecek" yalanlarıyla aldatmış ve öylece topraksız köylülerin toprağa kavuşmasını bir kez daha önlemiş olanlardır.</p>
				<p class="normal">Gazetelerin yazdığına göre, geçen gün Tarım Bakanı, büyük çiftçilerin bir toplantısında konuşurken, toprak reformu isteyenlerden, "Satılmışlar" diye söz etmiş...</p>
				<p class="normal">Toprak reformu istemeyenlerin, Anayasa emrettiği halde toprak reformuna "hayır" diyenlerin, satılmış olabileceklerinden şüphe edilebilir. Çünkü onları satın alabilecek kadar güçlü ve zengin kişiler vardır... Ama toprak reformu isteyenleri kimler satın almış olabilir?.. Çocuğuna ilâç bile satın alabilecek güçten yoksun, topraksız köylüler mi?..</p>
				<p class="normal1">Elmalı Kaymakamının İstifası</p>
				<p class="normal">Tarım Bakanı'nın bu çirkin sözü gazetelerde çıktığı gün, gazeteler bir başka haber daha yayınlıyordu: Elmalı Kaymakamı'nın istifası haberini yayınlıyordu. Bu istifasında, Elmalı Kaymakamı Mehmet Tuncer aynen şöyle diyordu:</p>
				<p class="normal">"Elmalı ve Finike toprak ağaları Subaşılar'ın ve Baysarılar'ın ağır tazyik ve baskılarına mukavemet edemeyerek tamamen partizan bir tutum ve davranış içerisinde birkaç toprak ağasının şahsi ve keyfi istek ve arzularını yerine getirmek maksadıyla Sandıklı Kaymakamlığı'na naklen tayinim yapılmış bulunmaktadır. Ağaların vaki şikâyetleri üzerine Elmalı'ya tetkik ve tahkikata gelen mülkiye müfettişlerinin lehimde vermiş oldukları rapora rağmen, Antalya Vali Vekili Ömer Naci Bozkurt'un indi ve keyfi mütalâası üzerine kışın ortasında yapılan bu tayin, Kaymakamların Nakil ve Tayin Yönetmeliği'ne tamamen aykırı bulunmaktadır...</p>
				<p class="normal">"Son zamanlarda gerek Başbakanlık gerekse İçişleri Bakanlığından gelen ve idareciler ile bilûmum devlet memurlarının... Prensiplerime uygun hareket etmelerini isteyen tamimlerini sevinçle karşılamıştım. Zira tamimde riayet olunması istenen hususlar benim öteden beri tatbik etmeye çalıştığım şeylerdi. Fakat iktidar sahiplerinin özü ile sözünün birbirine uymadığını esefle müşahede etmiş bulunuyorum...</p>
				<p class="normal">"Antalya'ya tayin edildiğimin ilk günlerinde Elmalı'ya gelerek, ‘Bütün kaymakamlık işlerini bir tarafa bırakın, sizden yalnız ağaların toprak davasını halletmenizi istiyorum' diyen Antalya Vali Vekili Ömer Naci Bozkurt ve İçişleri Bakanı Sayın Faruk Sükan'dan soruyorum" diyor eski Elmalı Kaymakamı, "kış kıyamette naklimi gerektiren sebepler ve suçum nedir? Sayın Sükan ve Bozkurt herhangi bir suç bulamayacaklar ve (görülen lüzumdan) başka bir cevap veremeyeceklerdir."</p>
				<p class="normal">Devam ediyor eski Elmalı Kaymakamı:</p>
				<p class="normal">"Ben ise suçumu biliyorum. Elmalı'dan naklimi icap ettirecek başlıca iki önemli suç işlemiş bulunuyorum:</p>
				<p class="normal">1. Elmalı'da fukara halkın çocuklarının lise tahsili yapabilmesini temin maksadı ile bir lise binası inşaatına teşebbüs ederek bu uğurda olağanüstü bir gayret sarf etmiş olmam.</p>
				<p class="normal">2. Elmalı toprak ağaları aleyhine ve köylüler lehine Danıştay'ca verilen yürütmenin durdurulması kararının nazarı dikkate alınmaması ve uygulanmaması yolunda Antalya Vali Vekili Ömer Naci Bozkurt tarafından telefonla verilen kanunsuz müteaddit şifahi emirleri dinlememiş olmam...</p>
				<p class="normal">Bu şartlar altında görevime devama imkân göremediğimden istifa ediyorum..."</p>
				<p class="normal">Suçları, partizanlıkları ve Anayasanın "hiçbir kişiye, aileye, zümreye imtiyaz tanınamaz" demesine rağmen, birtakım nüfuzlu kişilere ve zümrelere kanunsuz imtiyazlar tanımak istedikleri, bir kaymakam tarafından böylesine yüzlerine vurulan siyaset ve idare adamları, gerçek bir demokraside bir gün bile yerlerinde duramazlar.</p>
				<p class="normal2">Ekonomik Tutsaklığın Zincirleri Kırılacaktır.</p>
				<p class="normal">Ama nasıl aldatıldıklarını öğrendikçe ve haklarının bilincine vardıkça, ekonomik tutsaklığın zincirlerini de kırmasını öğrenen halkımız, onları ve onlar gibileri bir gün, hem de yakında bir gün, iktidardan indirmesini bilecektir.</p>
				<p class="normal">Ve ancak o gün Türkiye'de demokrasi, halk yararına işleyen gerçek demokrasi haline gelebilecektir.</p>
				<p class="normal1">Elmalı Köylüleri</p>
				<p class="normal">Ben, köyleri jandarmalarla sarılmış, toprakları kendilerinden tel örgülerle ayrılmış, haklarını istiyorlar diye, ektikleri toprağı biçmek istiyorlar diye, yaşamak istiyorlar diye, kadınlı erkekli, haftalarca tutuklanmış, jandarmadan dayak yemiş, Elmalı köylülerini gördüm... Elmalı köylerindeki tüm erkeklerin, kadınların, çocukların bir gece vakti gaz lambaları ışığıyla aydınlanan yüzlerinde ve gözlerinde, kendi kurtuluş günlerinin ağarışını gördüm... Haklarının bilincine varmış insanların kararlılığını ve korkusuzluğunu gördüm.</p>
				<p class="normal1">Düzen, Halkın Oylarıyla Değişecektir</p>
				<p class="normal">Siz istediğiniz kadar, sosyal adalet getiren, topraksız köylüye toprak verilmelidir diyen, köylü emeğinin gereğince değerlendirilmesini isteyen Anayasayı uygulamaktan kaçınınız; istediğiniz kadar, mecliste o Anayasayı değiştirici suni çoğunluklar elde etmek için tertipler hazırlayınız; köylünün ve bütün ezilenlerin, sömürülenlerin hakkını savunanlara, cami kürsülerinden, bazı sahte din adamları ağzıyla istediğiniz kadar sövdürünüz; hakkını arayan köylüleri istediğiniz kadar dövdürünüz; halktan ve halktan yana yöneticileri istediğiniz yere sürdürünüz... Köylü artık gerçekleri görmekte, nasıl ezildiğini, sömürüldüğünü ve şimdiye kadar nasıl aldatıldığını anlamaktadır, haklarının bilincine ve haklarını almanın gücüne erişmektedir.</p>
				<p class="normal">Siz istediğiniz kadar "bu düzen değişmez" deyiniz, halk bu düzenin değişmesini istemektedir. O halk, "bu düzen değişmez" diyenleri değiştirecektir ve bu düzen halkın isteğiyle, halkın oylarıyla değişecektir.</p>
				<p class="normal">Halk çoğu zaman bu iktidarın partizanlığından şikâyetçidir. Oysa Elmalı'da bu iktidar, partizan bile değildi... Çoğu Adalet Partili olan Elmalı köylülerinin hakkını bir avuç çıkarcı almak istediğinde, bu iktidar, o bir avuç çıkarcıdan yana çıkmış, devletin kanatlarını onların üstüne germişti.</p>
				<p class="normal">Bu durumda artık pek çok Adalet Partili de kendi yollarıyla Adalet Partisi'nin yollarının ayrıldığını görmektedirler.</p>
				<p class="normal1">Emirdağlı Bayram</p>
				<p class="normal">İşte geçen gün Emirdağ'da bir Adalet Partiliden aldığım tel:</p>
				<p class="normal">"Toprak reformu hakkında meclis ve kongrelerde vaki beyanlarınız halk üzerinde müspet tesirler husule getirmiştir. Bundan aydınlanan kazamız köylerinden fakir bir vatandaşımız, yakınlarda Ankara'ya gitmiş, Köyişleri Bakanlığı'na müracaat ederek köylerindeki milyoner kişilerin hazine arazisini tek kuruş vergi ödemeksizin sürmekte olduklarını bildirmiş, bu araziden kendileri gibi müstahaklara da verilmesini talep etmiştir. Bu vatandaşımız köyüne döndüğünde, köy ortasında güpegündüz milyonerlerin evlâtları ve adamları tarafından 28 Ocak 1968 günü elli yedi yerinden çeşitli silahlarla vurulmak suretiyle hunharca öldürülmüştür."</p>
				<p class="normal">Devam ediyor Adalet Partili vatandaş:</p>
				<p class="normal">"Toprak reformuna ait kanunun meclisten çıkarılmasını, mümkünse bunun acilen sağlanmasını, değilse, bari kazamızda olduğu gibi fakirlerin zenginler tarafından öldürülmesini önlemek bakımından vazgeçilmesini, vatandaşların selâmeti bakımından arz ve rica ederim."</p>
				<p class="normal">Pek çok Adalet Partililer de dahil milyonlarca vatandaş bugün böyle konuşuyor ve Adalet Partisi'nin Tarım Bakanı, toprak reformu isteyenlere "satılmış"lar diyor.</p>
				<p class="normal">Sayın Maliye Bakanı benim bu konuda yanlış bilgi verdiğimi söyledi. Emirdağlı Bayram'ın, elli yedi değil, bir yerinden; toprak değil, kumar yüzünden vurularak öldürüldüğünü söyledi.</p>
				<p class="normal">Öyle olsa bile ne değişirdi?.. Emirdağlı Bayram elli yedi değil de bir yerinden vuruldu diye, toprak değil de kumar yüzünden vuruldu diye, Türkiye'de büyük toprak adaletsizliği bulunduğu, her yıl yüzlerce insanın toprak açlığı veya yetersizliği yüzünden öldürüldüğü veya mahkemelerin toprak davalarına ait dosyalarla dolup taştığı gerçeği değişir miydi?</p>
				<p class="normal">Fakat biz, Bakan'ın yalanlaması üzerine konuyu bir kez daha yerinde incelettik. Emirdağ'a ve Bayram'ın köyüne giden bir arkadaşımız ap'li belediye meclisi üyesinin, ap'li köy muhtarının, daha birçok yetkililerin ve tanıkların ifadelerini banda aldı ve kendilerine imzalattı. Bu ifadelere ve belgelere dayanarak Emirdağlı Bayram'ın gerçek hikâyesini bir broşür halinde bastırdık. Sayın milletvekillerinin dolaplarına dağıttık. Bu broşürü okumak zahmetine katlananlar, düzen bozukluğunun, toprak adaletsizliğinin nasıl facialar doğurduğunu daha iyi anlamak imkânını bulurlar.</p>
				<p class="normal1">Maddiyatçıların Maneviyatçılığı</p>
				<p class="normal">Burada bir maddecilik, maneviyatçılık edebiyatına da değinmek isterim. Sayın Başbakan, Ziraat Odaları Birliği'nin genel kurul toplantısında bu edebiyatı uzun uzadıya yapmıştır.</p>
				<p class="normal">Ne zaman köylünün, işçinin haklarından bahsetsek, karşımıza birtakım sözde maneviyatçılar çıkar. Oysa maddeye en büyük değeri verenler onlardır. İnsanları sömürerek servet yapma hakkı, onlarca maneviyatçılıktır. Toprak mülkiyetine dokunulmazlık tanınması, onlarca maneviyatçılıktır. Fakat biz, "Köylünün, işçinin alın teri sömürülmesin" dediğimizde, dini, imanı, milli örf ve âdetleri reddeden birer maddeci oluruz.</p>
				<p class="normal">Oysa bizim kendi milli örf ve âdetlerimizin gereği olan toprak düzeninde, özel toprak mülkiyeti diye bir şey yoktur. Bizim istediğimiz toprak reformu, İslâm toprak düzeninin de Osmanlı toprak düzeninin de sağında kalır.</p>
				<p class="normal2">"İstihsal Vasıtası" Olarak İnsan</p>
				<p class="normal">Sayın Başbakan, aynı toplantıdaki konuşmasında, "İnsanı sadece bir istihsal vasıtası halinde değil, insanı insan gibi düşünmek ve insanın insan gibi yaşamasını sağlayacak şartları yaratmak... Milletimiz, bu felsefeyi benimsemiştir" diyordu.</p>
				<p class="normal">Oysa aynı Başbakan'ın korumak istediği düzendir ki insanların çoğunu sadece bir istihsal vasıtası olarak düşünmektedir.</p>
				<p class="normal">Ege'de, devlet tekelinin eliyle kaderi doksan bir aracıya teslim edilen tütün yetiştirici köylü; Doğu'da, çaresizliğinden yararlanılarak emeği üçte bir fiyata kırılan ırgat; Orta Anadolu'da buğday parasını daha almadan yarısını tefeciye kaptıran küçük çiftçi... Bunlar ve daha bunlar gibi milyonlarca insan, bu düzenin birkaç kişiye istismar ettirdiği istihsal vasıtalarıdır.</p>
				<p class="normal">Gene Sayın Başbakan, 8 Ekim 1967 günü Kırıkkale'de yaptığı konuşmada, düzen değişikliğine itiraz ederken:</p>
				<p class="normal">"Çalışmayan insanı, çalışan insanın kazancı ile mi geçindireceğiz" diye soruyordu...</p>
				<p class="normal">Oysa aynı Başbakan'ın korumak istediği düzendir ki çalışmayan bir avuç insanı çalışan milyonlarca insanın kazancı ile geçindirmekte, gece gündüz çalıştığı halde çocuklarını doyuramayan milyonlarca insanın alın teriyle zengin etmektedir.</p>
				<p class="normal1">Toprak Reformu, Tarım Reformunu da Kapsar</p>
				<p class="normal">Toprak reformu, bu sömürü düzenini değiştirmenin, şüphesiz tek şartı değildir, ama temel şartlarından biridir.</p>
				<p class="normal">"Toprak reformu" deyince, chp'nin sadece toprak dağıtımını düşünmediği açıktır. chp'nin bunu böyle düşünmediğini şüphesiz ap yöneticileri de bilirler. Çünkü toprak reformu ile chp'nin ne kastettiği, 1965 Seçim Bildirgesi'nde açıklandığı gibi bir tasarı olarak da tbmm'ne sunulmuştur. Ama bilmezmiş gibi görünürler.</p>
				<p class="normal">chp'nin istediği toprak reformunun içinde, Adalet Partisi'nin, "tarım reformu" derken düşündüğü bütün teknik tedbirler de elbette vardır.</p>
				<p class="normal">Fakat o teknik tedbirlerin topluma yararlı olması, sosyal adalet içinde uygulanması ve gerek tarımsal, gerek genel anlamda ekonomik gelişmemize gerçek katkıda bulunması, ancak âdil bir toprak düzeninde uygulanırsa sağlanabilir.</p>
				<p class="normal">Bugünkü toprak düzeninde, birçok teknik tedbirlerin, daha iyi tarım yöntemlerinin, umulan sonucu vermediği ve veremeyeceği, biraz önce sözünü ettiğim resmi belgelerde de belirtilmektedir. Nitekim son on beş- yirmi yıldır bu gibi tedbirlerden birçoğuna geniş ölçüde başvurulduğu halde, verim artışının ne kadar cılız kalmış olduğu, bu resmi belgelerden aldığım rakamlardan da açıkça görülmektedir.</p>
				<p class="normal1">Toprak Reformunun Ekonomik Önemi</p>
				<p class="normal">Toprak reformu, bazılarının sandığı gibi sadece sosyal yönden veya siyasal yönden önemli değildir. Ekonomik yönden de önemlidir.</p>
				<p class="normal">Âdil bir toprak reformu uygulayan, bunu, âdil bir kredi ve vergi düzeniyle ve güçlü ve yaygın bir kooperatifçilikle birlikte yürüten memleketlerde, hem tarımsal üretim artmış, toprak verimi yükselmiş hem de ekonomik gelişme hızlanmıştır.</p>
				<p class="normal">Bugün, çok geniş toprağı olan kimseler, o kadar büyük toprağa kendi başlarına bakamadıkları için topraklarının büyük bir kısmını kiracıya, yarıcıya veya ırgata bırakmaktadırlar. Onlar da toprak kendilerinin olmadığından, toprakla gereği gibi ilgilenmemekte veya ilgilenme imkânını bulamamaktadırlar.</p>
				<p class="normal">Gene büyük toprak sahipleri, genellikle fazla emek vermeksizin, fazla yatırım yapmaksızın, başkalarının emeğiyle bol kazanç sağlayabildikleri için verim arttırıcı tedbirlere, yatırımlara, genellikle ihtiyaç duymamaktadırlar.</p>
				<p class="normal">Oysa kişiler elinde toplanan çok büyük toprakların bir kısmı kamulaştırılsa, on yıl taksitle bedelleri ödenerek kamulaştırılsa, büyük toprak sahibi, kendisine kalacak toprağı üzerinde, meselâ Orta Anadolu'da veya Güney Doğu Anadolu'nun kurak bölgelerinde, 2.500 dönüm toprak kendisine kalacağına göre, bu 2.500 dönüm toprak üstünde, eskiden, 10 bin, 20 bin dönüm toprağa sahipken elde edebildiği kazancı elde etmek isterse, daha iyi, daha bilimsel çiftçilik yapmak zorunluluğunu duyacak, yaygın tarımdan yoğun tarıma geçecektir.</p>
				<p class="normal">Şimdiye kadar ekip biçtiği topraklar kendisinin olmadığı için o topraklara bir ağaç bile dikmek ihtiyacını duymayan, çünkü dikeceği ağacın gölgesinde kendi çocuğunun, torununun oturabileceğinden emin bulunmayan topraksız köylü ise toprak reformu yapılıp da kendi toprağına kavuştuğu vakit, o toprağa artık kendi malı olarak bakacaktır. O toprağın kendi çocuklarına, torunlarına kalacağını bilecek, varını yoğunu o toprağa vererek o topraktan azami verimi almaya çalışacaktır.</p>
				<p class="normal">Bu köylüler, kooperatifler yoluyla ihtiyaçlarını ucuza temin edip maliyetlerini düşürebileceklerdir. Gerek kooperatifler gerek daha âdil ve daha etkin bir kredi politikası sayesinde, tefeciden kurtulup borç yükünü üstlerinden atabileceklerdir. Kooperatifler yoluyla tarımsal makineleri ortaklaşa kullanarak makineli tarıma geçebileceklerdir. Gene kooperatifler yoluyla ürünlerini topluca pazarlayabileceklerinden, şimdi aracılara gitmekte olan kâr kendilerine kalacak, öylelikle kazançları yükselecektir.</p>
				<p class="normal">Öte yandan, hem üretimin artması hem de maliyetin düşmesi ve aracıların ortadan kalkması ile bir yandan köylünün, çiftçinin kazancı artarken, bir yandan da çarşıda pazarda ürünlerin fiyatları ya düşecek ya da makûl seviyelerde kalacak, öylelikle, şehir ve kasabalardaki dar ve orta halli halk da daha iyi beslenebilecektir.</p>
				<p class="normal">Toprak reformu ile topraklarının bir kısmı kamulaştırılan eski büyük toprak sahipleri, kamulaştırma bedelinin bir kısmını plân amaçlarına uygun sınai kuruluşlara yatırmaya teşvik edileceklerdir. Bunun için özendirici tedbirler alınacaktır. Öylelikle, eski düzenin büyük toprak sahipleri, yeni düzenin büyük sanayicileri olabileceklerdir. Milliyetçi Çin'de özel sanayi, geniş ölçüde toprakları kamulaştırılan eski büyük toprak sahipleri tarafından kurulmuştur.</p>
				<p class="normal">Gene, âdil ve etkin bir kredi düzeniyle ve devletçe de desteklenecek yaygın ve çok yönlü bir kooperatifçilik hareketiyle birlikte yürütülecek bir toprak reformu, tefecilik ve aracılık yoluyla büyük servetler yapılması yollarını kapsayacağından, o kimseler de eğer kazanmaya devam etmek isterlerse, sermayelerini daha verimli alanlara, özellikle sanayie yatırmak zorunluluğunu duyacaklardır.</p>
				<p class="normal">Hele, tarımsal toprak düzeninden başka, kentlerdeki arsa düzeninde de gerekli değişiklik yapılırsa, sanayi dışı alanlarda aşırı kâr imkânları ortadan kalkacağı için Türkiye'yi gerçekten kalkındırabilecek ve Türk halkını refaha kavuşturacak verimli sanayi dallarına yatırım yapanlar çoğalacaktır.</p>
				<p class="normal1">Toprak Reformuna İtirazlar</p>
				<p class="normal">Bu konuyu bitirmeden önce, toprak reformuna yöneltilen belli başlı itirazlara kısaca değinmek isterim.</p>
				<p class="normal">Bu itirazların başında, toprak reformunun, özel toprak mülkiyetini ortadan kaldıracağı iddiası gelmektedir.</p>
				<p class="normal2">Toprak Reformuyla Mülkiyet Kalkmaz, Yaygınlaşır</p>
				<p class="normal">Bu iddianın gerçekle ilişiği yoktur. chp'nin istediği ve Anayasamızın emrettiği toprak reformu, toprakta özel mülkiyeti kaldırmayacak, yaygınlaştıracaktır. Şimdi, ekip biçtiği toprağın mülkiyetine sahip olmayan birçok köylüleri de toprak mülkiyetine kavuşturacaktır.</p>
				<p class="normal">Toprak reformunun özel mülkiyeti kaldıracağı yolundaki asılsız iddia, onun kadar asılsız bir başka iddianın da temeli olmaktadır: Toprak reformu, özel toprak mülkiyetini kaldıracağına göre, komünizmi getirecektir iddiası...</p>
				<p class="normal2">Toprak Reformu Komünizmi Önler</p>
				<p class="normal">Bu iddia da temelinden sakattır. Tersine, asıl bugünkü adaletsiz ve dengesiz toprak düzeni komünizme yol açabilir.</p>
				<p class="normal">Bugünkü düzenin komünizme nasıl yol açabileceğini bir örnekle göstermek isterim.</p>
				<p class="normal">20-30 bin dönüm toprak, yirmi-otuz köy sahibi bir ağanın köylerinden birine bir Komünizmle Mücadele Derneği üyesi gitse ve o ağanın yarı kölesi durumundaki ırgatlara dese ki:</p>
				<p class="normal">"Sakın ola komünizme kapılmayasınız... Çünkü komünizm gelirse, bütün toprakları devlet alır, kimse kendi toprağının sahibi olamaz. Hepiniz, devletin istihsal aracı olarak yarı köle durumunda çalışırsınız..."</p>
				<p class="normal">Komünizmle Mücadele Derneği üyesi böyle dese, köylülerin içinden ona şöyle cevap vermek geçmez mi:</p>
				<p class="normal">"Devlet bizim neyimizi alsın?.. Ekip biçtiğimiz toprak zaten bizim değil... Köyümüz, hatta köydeki evimiz bile bizim değil... Şimdi biz, devletin değil, bir adamın istihsal araçları durumundayız, ona köle gibi hizmet etmek zorundayız... Devlet alırsa, onun topraklarını alır. Biz de kula kul olacağımıza, hiç değilse devlete kul oluruz. Devlet de bize belki daha iyi bakar" demezler mi, veya böyle demeyi düşünmezler mi?</p>
				<p class="normal">Fakat o bölgede toprak reformu yapılsa... Bütün köy halkı, kendi topraklarının tapulu sahibi olsa... Ondan sonra o köye bir komünist ajanı gitse ve:</p>
				<p class="normal">"Ne diye hepiniz böyle bölük pörçük topraklarda çalışıp yoruluyorsunuz? Bütün topraklarınız devlet elinde toplansa da devlet size baksa, daha iyi olmaz mı?" diye konuşacak olsa, eminim ki bütün köylüler o propagandacıya haddini bildirirler.</p>
				<p class="normal">Toprak reformuna bir başka itiraz şudur:</p>
				<p class="normal">Reformun, toprakları küçük küçük parçalara böleceği, o yüzden de verimli tarım yapılamayacağı ileri sürülür.</p>
				<p class="normal2">Küçük Topraklarda Verimli İşletmecilik</p>
				<p class="normal">Oysa bizim istediğimiz toprak reformu ile birlikte çok yönlü kooperatifçilik de gelişecektir. Küçük toprak sahiplerinin topraklarını, ortaklaşa makinelerle sürebilmeleri sağlanacaktır. Öylelikle, küçük toprak parçalarında yoğun tarım ve teknik tarım yapılarak maliyet düşürülecek; pazarlama kolaylıkları sağlanarak bugünkünden çok daha iyi çiftçilik yapmak ve çok daha fazla kazanmak mümkün olacaktır.</p>
				<p class="normal">Kaldı ki küçük toprakların, yoğun tarımla daha verimli işletilmesi sorunu bugün de vardır ve bu hususta hiçbir şey yapılmamaktadır.</p>
				<p class="normal">Türkiye'de, "nüfus toplamı 10 milyonu bulan 2 milyon civarında az topraklı veya topraksız" çiftçi ailesi olduğunu söyleyen; bu ailelerin "bu durumdan kurtarılmasına, insan haysiyetine yaraşır bir hayat yaşamasına ve memleket ekonomisine katkıda bulunur hale getirilmesine şiddetle ihtiyaç" bulunduğunu söyleyen; ayrıca memleketimizde bu imkân da mevcuttur" diyen; fakat ihtiyaç ve imkânı belirttiği halde, başındaki birkaç büyük toprak sahibinin baskısıyla, toprak reformuna karşı bir tutum alan Türkiye Ziraat Odaları Birliği'nin açıkladığına göre: Türkiye'de bugün, 50 dönümden az toprağa sahip tarımsal işletmeler, bütün işletmelerin yüzde 70'ini bulmaktadır.</p>
				<p class="normal">Demek ki biz, büyük toprakları bölsek de bölmesek de küçük tarımsal işletmelerde daha verimli ve yoğun işletmecilik yöntemlerini geliştirmeye esasen mecburuz.</p>
				<p class="normal2">Dağıtılacak Toprak Vardır</p>
				<p class="normal">Toprak reformuna karşı ileri sürülen bir başka itiraz, topraksız köylülere yetecek kadar dağıtılacak toprak bulunmadığı, bölünüp dağıtılabilecek toprakların çok az olduğu gerekçesine dayandırılmaktadır. Bu iddiayı desteklemek için de kamulaştırıp dağıtılabilecek topraklara dair bazı küçük rakamlar verilmektedir.</p>
				<p class="normal">Fakat bu rakamlar aldatıcıdır.</p>
				<p class="normal2">Aile Mülkiyeti</p>
				<p class="normal">Çünkü toprak reformu sözü çıktığından beri, büyük toprak sahiplerinden çoğu, topraklarını, çocukları arasında, aile üyeleri arasında muvazaalı olarak dağıtmışlardır. Oysa bizim istediğimiz toprak reformu, zaten şikâyet konusu olan bugünkü toprak veraseti sistemini de değiştirecek ve toprakta aile mülkiyetini getirecektir. Öylelikle, hem büyük toprakların reform kapsamı dışına kaçmak için danışıklı olarak bölünmesi önlenecek, şimdiye kadar yapılmış bu gibi danışıklı bölünmeler etkisiz kılınacak; hem de küçük işletmelerin, aile reisi öldükten sonra çocuklar arasında bölünüp ufalanmasına ve cüce işletmeler haline gelmesine son verilecektir.</p>
				<p class="normal">Aile mülkiyeti esasının getirilmesi, toplumda aile birlik ve bütünlüğünün korunmasını da sağlayıcı bir etken olacaktır. Bunu, toprak reformu ile ülkemize komünizmin geleceği ve ailenin ortadan kalkacağı yolundaki iddianın nasıl kasıtlı bir yalan olduğunu göstermek için de belirtmek isterim.</p>
				<p class="normal2">Toprak İşleyenindir</p>
				<p class="normal">Dağıtılacak toprak miktarı hakkında verilen resmi rakamların aldatıcı oluşunun bir nedeni daha vardır:</p>
				<p class="normal">Bugün büyüklü küçüklü bazı topraklar, özellikle birçok büyük topraklar, sahipleri tarafından işlenmemektedir. Birçok toprakların hukuki sahipleri kentlerde oturmakta, başka işler yapmakta veya yarıcıya, kiracıya bıraktığı toprağının geliriyle, hiçbir iş yapmadan geçinmektedir.</p>
				<p class="normal">Toprak reformu ile bu gibi topraklar da kamulaştırılarak işleyenlere verilecektir.</p>
				<p class="normal">Bu, bütün demokratik toprak reformlarının başlıca ilkelerinden biridir. O kadar ki komünizmin en koyu düşmanı olan Milliyetçi Çin'de, Amerikan etkisiyle uygulanmış olan toprak reformu kanununun adı bile "Toprak İşleyenindir Kanunu"dur.</p>
				<p class="normal2">Toprak Mülkiyeti ve Başka Mülkiyetler</p>
				<p class="normal">Nihayet, toprak reformuna karşı ileri sürülen bir itiraz da şudur:</p>
				<p class="normal">"Apartmanları olan vatandaşın bir kısım apartmanlarını, fabrikaları olan vatandaşın bir kısım fabrikalarını kamulaştırmayıp da büyük toprak sahibi vatandaşın bir kısım toprağını kamulaştırmak, eşitsizliktir, adaletsizliktir" denmektedir.</p>
				<p class="normal">Oysa toprak mülkiyetiyle başka mülkiyetler arasında temelden ayrılık vardır.</p>
				<p class="normal">Bir insan, parası varsa, Türkiye toprakları üzerinde dilediği kadar apartman yaptırabilir. Dilediği kadar fabrika da kurdurabilir. Ama başka ülkelerin topraklarını işgal etmedikçe, Türkiye'nin topraklarına hiç kimse, ne kadar parası olursa olsun, bir karış daha toprak ekleyemez.</p>
				<p class="normal2">Dağıtılmayacak Topraklar</p>
				<p class="normal">Kaldı ki chp'nin önerdiği toprak reformunda, zeytinlik gibi turunçgil veya başka yemiş bahçeleri gibi tarımsal işletmelerin dağıtılması da düşünülmemektedir. Çünkü onların, tıpkı bir sınai işletme gibi verimi yıllar sonra alınabilen uzun vadeli yatırımlarla meydana getirildiği göz önünde tutulmaktadır.</p>
				<p class="normal">Kısacası, apartman sayısı arttırılabilir; fabrika sayısı arttırılabilir; ama toprak yüzeyi arttırılamaz. O halde, geçimi topraktan olanları, Tanrı'nın verdiği kadar toprakla geçindirmeye mecburuz.</p>
				<p class="normal">Nasıl ki bir savaş olduğunda, köylü, bu topraklar uğruna, herkesten önce can veriyorsa, bu topraklar da o köylüye can verecektir; o köylüyü yaşatacak, insanca yaşama olanağına kavuşturacaktır.</p>
				<p class="normal1">Toprak Demokrasisi</p>
				<p class="normal">Halkının çoğunun geçimi, yaşamı topraktan olan bir ülkede, toprak adaleti yoksa o ülkede adalet yok demektir.</p>
				<p class="normal">Gene, halkının çoğunun geçimi, yaşamı topraktan olan bir ülkede, toprağı işleyenlerden bir kısmı, işledikleri topraklar üzerinde yarı köle durumundaysalar, o ülkede toprak demokrasisi yok demektir ve o ülkenin demokrasisi, toprağa ayak basmamış, toprağa kök salmamış, yüzeyde kalmış bir demokrasi demektir.</p>
				<p class="normal">İnsanları, gerektiği zaman uğrunda öldükleri topraklarda insanca yaşar duruma getirebilmek için onları işledikleri toprağın gerçek sahibi yapabilmek için sömürülmekten ve yarı kölelikten kurtarabilmek, onları kendi topraklarında özgür kılabilmek için Anayasamızı raftan indirip kâğıt üstünden çıkarıp toprağa dikebilmek için ve demokrasimizi geniş ve sağlam temellere dayandırabilmek, toprakta da demokrasiyi gerçekleştirebilmek için âdil ve demokratik bir toprak reformu yapılması şarttır.</p>
				<p class="normal">Üstelik daha önce resmi belgelere dayanarak gösterdiğimiz gibi tarımda verimi arttırabilmek için de tarım kesiminin toplam gelirini arttırabilmek için de toprak reformu şarttır.</p>
				<p class="normal2">Bir Başka Örnek</p>
				<p class="normal">Bu resmi belgelerden bir başka örnek vermek isterim. Geçen yıl Turizm ve Tanıtma Bakanlığı ile İmar ve İskân Bakanlığı'nın ortak çalışması sonucu olarak Ege Bölgesi için bir resmi rapor yazıldı yayınlandı. Bu rapora yazdığı önsözde, İmar ve İskân Bakanı Sayın Haldun Menteşeoğlu, raporu hazırlayanları tebrik ediyor, bundan sonraki çalışmalara rehberlik edeceklerini söylüyordu. İşte Sayın Bakan'ın bu kadar övdüğü raporun bir yerinde bakınız Toprak Reformu için ne deniliyor:</p>
				<p class="normal">"Geniş ovaların muayyen şahısların mülkiyetinde bulunduğu göz önüne alınırsa, toprak reformunun Ege için lüzumu daha iyi anlaşılır."</p>
		
		</body>
</html>