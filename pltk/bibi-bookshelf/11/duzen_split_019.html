<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>duzen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_20">8<br class="chapter"/>Eğitim-Kalkınma ve Bozuk Düzen</h2>
				<p class="normal">Ekonomik ve sosyal gelişmemizi hızlandırabilmenin, plân hedeflerine erişebilmenin ve Anayasaya uygun bir düzen kurabilmenin temel şartlarından biri de eğitimde köklü reformlar yapılmasıdır.</p>
				<p class="normal">Bilgili ve iyi yetişmiş insan gücü, kalkınmanın hayati ve vazgeçilmez unsurudur. Herhalde sermayeden çok daha önemli bir unsurdur.</p>
				<p class="normal1">Bugünkü Eğitim Politikasının Sakıncaları</p>
				<p class="normal">Oysa Türkiye'de bugün izlenmekte olan eğitim politikası, daha doğrusu bugünkü eğitim politikasızlığı, ekonomik ve sosyal gelişmemizi önemli ölçüde engellemektedir. Bu yüzden, Anayasamızın emrettiği eğitim eşitliği, fırsat ve imkân eşitliği de sağlanamamaktadır.</p>
				<p class="normal">Gene Adalet Partisi iktidarının eğitim alanındaki tutumu yüzünden, Türk toplumunun sınıf duvarlarıyla bölünme tehlikesi de artmaktadır.</p>
				<p class="normal">1968 Bütçesi, eğitimle ilgili bu tehlikeleri önleyecek bir karakter taşımaktan çok uzaktır.</p>
				<p class="normal2">Öğrenci Piramidinde Dengesizlik</p>
				<p class="normal">Eğitim yapımıza baktığımız vakit, öğrenci piramidinde büyük bir dengesizlik olduğunu görürüz.</p>
				<p class="normal">1966-67 ders yılında bu piramit şöyle bir durum göstermektedir:</p>
				<p class="normal">İlköğrenimde 3.875.349 çocuk vardır. Ortaokul öğrencileri sayısı, büyük bir düşüşle 448.656'ya inmektedir. Lise ve dengi okullarda bu sayı, gene büyük bir düşüşle 175 bine inmektedir. Buna karşılık, yüksek öğrenim seviyesinde nisbi bir şişkinlik olmaktadır. 83.000 genç, yani lisede bulunanların yarıya yakını, üniversite veya yüksek okullara gitmektedir.</p>
				<p class="normal">Türkiye'de yüksek öğrenim yapan öğrencilerin tüm nüfusa oranı, 1965 istatistiklerine göre, on binde 26'dır. 1955'te, yani bizim ele aldığımız yıldan on yıl önce bu oranın, İsviçre'de on binde 23, Almanya'da on binde 24, Hollanda'da on binde 27 olduğu göz önünde tutulacak olursa, yüksek öğrenim yapan gençlerimizin sayısının, kendi imkânlarımıza göre hiç de azımsanamayacak bir miktara vardığı görülür.</p>
				<p class="normal">Bu kadar çok yüksek öğrenim yapan gence sahip olmak iyi bir şeydir. Ama bir şartla: Gençlerin yüksek öğrenim dalları arasındaki dağılımlarının memleket isterlerine, plânın insan gücü hedeflerine uygun olması şartıyla...</p>
				<p class="normal">Fakat durum bu bakımdan yeteri kadar sevindirici değildir. Çünkü ihtiyaçlarımız bakımından öncelik taşıyan fen ve teknik alanındaki ve sağlık alanındaki üniversite ve yüksek okul öğrencilerinin toplamı, sosyal bilimler, sanat ve edebiyat alanlarında öğrenim yapanların yarısından azdır.</p>
				<p class="normal1">Teknik Eğitim Yetersizliği</p>
				<p class="normal">Öte yandan, Türkiye'nin kalkınma bakımından en büyük ihtiyacı, orta seviyede, ortaokul veya lise seviyesinde eğitim görmüş teknik elemanla, daha basit meslek eğitimi görmüş vasıflı işçi ve ustabaşılardır.</p>
				<p class="normal">Fakat bu seviyelerde eğitim görmüş elemanlarımızın sayısı, ihtiyacın çok altındadır. Hele modern endüstrinin belkemiği olan vasıflı işçileri ve ustabaşıları yetiştirme çabaları çok yetersiz kalmaktadır.</p>
				<p class="normal">Bu seviyedeki teknik eğitimde en çok sanayicilerin büyük yararı bulunduğu için Cumhuriyet Halk Partisi iktidarı, sanayicilerin de katkısıyla iş başında vasıflı işçi ve ustabaşı öğretimini örgütleyip düzenleyecek bir kanun tasarısı hazırlamıştı. Fakat Adalet Partisi iktidarı, kendi çıkarları uğrunda da olsa hiçbir yüküm altına girmeye kolay kolay razı edilemeyen bazı işverenlerin etkisinde kalarak bu tasarının kanunlaşmasını önlemiş, daha doğrusu tasarıyı rafa kaldırmıştır. Oysa bu kanun çıkmadıkça veya yeterli nitelik ve sayıda vasıflı işçi ve ustabaşı yetiştirmek için başka etkili tedbirler alınmadıkça, sınaileşmemiz, insan gücü bakımından büyük yetersizlikler içinde bunalmaya devam edecektir.</p>
				<p class="normal1">Dinsel Eğitim</p>
				<p class="normal">Eğitim düzenimizde plân hedefleriyle büyük bir çekişme de şu noktada görülmektedir: 1967-68 ders yılındaki parasız yatılı öğrenci sayısına bakacak olursak, İmam Hatip Okulları'yla Mesleki ve Teknik Okullarda parasız okuyan öğrenci sayısı eşittir; 3.600'dür. Oysa mesleki ve teknik okullarda toplam öğrenci sayısının 62.875 olmasına karşılık, İmam Hatip Okulları'nda toplam öğrenci sayısı 29.090'dır. Mesleki ve teknik okulların öğrencilerin, ancak yüzde 5.7'si, İmam Hatip Okulları'nda ise toplam öğrencilerin yüzde 12'si parasız yatılı okumaktadır.</p>
				<p class="normal">Bu tabloya bakan bir tarafsız gözlemcinin, Türkiye'de ekonomik kalkınmanın hemen hemen tamamlandığı, gereken ölçüde sınaileşmenin sağlandığı ve artık ağırlığın dini alanda kalkınmaya verildiği kanısına varmaması imkânsızdır.</p>
				<p class="normal">Bu kanıyı doğrulayacak bir başka etken de şudur:</p>
				<p class="normal">1967-68 ders yılında 3 kız enstitüsü, 3 sanat enstitüsü ve 6 lise açılmasına karşılık, tam 18 yeni İmam Hatip Okulu açılmıştır.</p>
				<p class="normal">Böylelikle, Türkiye'de, son yıllarda açılan İmam Hatip Okulları'nın sayısı 58'e varmış olmakta ve Osmanlı çağından bu yana açılmış liselerin sayısı 216'dan ibaret olduğuna göre lise sayısının dörtte birini aşmış bulunmaktadır.</p>
				<p class="normal">Bu durum, insanda ister istemez, kalkınmamızın Allah'a kaldığı düşüncesini uyandırıyor.<sup class="calibre3"><a href="duzen_split_039.html#footnote-100-7" id="footnote-100-7-backlink" name="footnote-100-7-backlink">[7]</a></sup></p>
				<p class="normal">İmam Hatip Okulları'ndaki genel kültür derslerinin yetersizliğini, hatta meslek derslerinin zayıflığını ve bazı bakımlardan gerçeklerle tutarsızlığını göz önünde tutacak olursak, kalkınabilmek için çağdaş uygarlık düzeyine bir an önce erişebilmek için muhtaç olduğumuz insan gücünü sağlamak bakımından ve dünya görüşü değişikliğini gerçekleştirip yaygınlaştırmak bakımından, eğitimimizin ne kadar dengesiz ve yetersiz olduğunu görürüz.</p>
				<p class="normal1">Eğitimde Sosyal Adaletsizlik</p>
				<p class="normal">Eğitim düzenimizde sosyal adalet bakımından dengesizlik büsbütün belirlidir. Lise ve ortaokul seviyesinde öğrencilerin, ancak binde 63'ü parasız yatılı okuma imkânını bulabildiğine göre yoksul halk çoğunluğunun çocuklarından büyük kısmı, ilkokul seviyesinden daha yüksek bir eğitim imkânından yoksun demektir. Esasen, ilkokul öğrencileri sayısıyla ortaokul ve lise öğrencileri sayısı arasındaki büyük fark da yeni yetişen gençlerimizden büyük çoğunluğunun, ilköğrenimin üstüne çıkamadıklarını gösterir.</p>
				<p class="normal">İlkokuldan sonraki eleme, çocukların yeteneğine veya eğilimine göre değil, ailelerinin maddi durumuna göre olmaktadır. Her yıl, ilkokuldan ayrılıp hayata atılmak zorunda kalan milyonlarca çocuk arasında, hiç şüphesiz, fırsat bulsalar büyük bilim adamı, büyük yönetici, değerli birer teknik eleman veya politikacı olabilecek nitelikte, yetenekte, sayısız çocuk vardır. Bugünkü toplum düzeni ise ilkokulun 5. sınıfından itibaren, onların önüne aşılmaz bir duvar çekmektedir.</p>
				<p class="normal2">Toplumun Sınıf Duvarlarıyla Bölünüşü</p>
				<p class="normal">Bu duvar, eğitim alanı dışında, hayatta da toplumu kalın sınıf duvarlarıyla bölmektedir. Türk toplumunun en sıhhatli bir yönü olan sınıflar arası akışkanlık (seyyaliyet) geleneği, böylece yıldan yıla yok olup gitmektedir.</p>
				<p class="normal">Bugün Türkiye'de, orta öğrenim seviyesinde parasız yatılı okuyan öğrenci sayısının toplamı, 40 bini öğretmen okullarında olmak üzere, 51.700'den ibarettir. Yılda 100 milyon liralık bir ödenek artırımıyla, bu sayıyı üç-dört misli arttırmak mümkündür. Böylece, hem eğitimdeki sosyal adaletsizlik hem de –burslar plân hedeflerine daha uygun dağıtılmak şartıyla– orta seviyede yetişmiş insan gücümüzdeki eksiklik, büyük ölçüde azalmış olacaktır.</p>
				<p class="normal">Bu 100 milyon lira nereden bulunabilir?..</p>
				<p class="normal">Bütçe Komisyonunun, yetkisini kullanarak ve kaynakları şişirerek bütçe giderlerine bu yıl yaptığı ilave bunun çok üstündedir.</p>
				<p class="normal">Onu bırakınız, İstanbul köprüsüne her yıl ayrılacak para, herhalde bu miktarın kat kat üstünde olacaktır.</p>
				<p class="normal">Kalkınmamız için en acil ihtiyaç olan insan gücü mü, yoksa hiçbir gerçek ihtiyacı karşılamayan İstanbul köprüsü mü?..</p>
				<p class="normal">Bu iktidar, İstanbul köprüsünü seçiyor.</p>
				<p class="normal">Oysa bugünkü arsa düzeniyle, İstanbul köprüsünün iki yakadaki ayaklarının yere değeceği çevredeki toprak parçalarının, arsaların sahipleri, o devlet yatırımı sayesinde, kendileri hiçbir şey yapmaksızın ve hiçbir emek vermeksizin, belki 100 milyonun çok üstünde servet sahibi olacaklardır.</p>
				<p class="normal">Arsa bakımından bir düzen değişikliği yapılıp kamu yatırımlarıyla arsalarda meydana gelen değer artışının kamuya mal edilmesi bile, bütün eğitim ihtiyacımızı karşılayacak kadar, on binlerce köylü çocuğunu parasız okutabilecek kadar imkânı devlete sağlayabilir.</p>
				<p class="normal">Ama bu yola gitmeyi düşünebilmek için her şeyden önce, insana gereken değeri vermek gerekir.</p>
				<p class="normal2">İnsana Değer Vermeyen İktidar</p>
				<p class="normal">Adalet Partisi iktidarı ise insana değer vermekten çok uzaktır. Çok uzak olduğu içindir ki kalkınmayı, hiçbir sosyal adalet tedbiri almaksızın yürütmeye çalışmaktadır.</p>
				<p class="normal">İmam Hatip Okulları'yla Teknik Meslek Okulları arasındaki ve bu okullarda okuyan çocuklara devletin sağladığı imkânlar arasındaki dengesizlik, Adalet Partisi'nin maneviyata verdiği değerle izah edilmek istenebilir.</p>
				<p class="normal">Oysa maneviyata değer veriyor sayılabilmek için ilkin insana değer vermek gereklidir. İnsana değer vermenin kesin ölçüsü de sosyal adalete ve sosyal güvenliğe önem vermektir. Adalet Partisi'nin bu bakımdan ne kadar geride olduğu ise ortadadır.</p>
				<p class="normal1">Spor Toto Gelirlerinden Eğitimde Yararlanılmalı</p>
				<p class="normal">Eğitim konusu ile ilgili olarak Spor Toto gelirleriyle yapılan yatırımlara da kısaca değinmek isterim.</p>
				<p class="normal">Maneviyata, mukaddesata herhalde pek sığmayacak olan Spor Toto gelirleriyle, her yıl Türkiye'nin birçok yerlerinde sayısız spor alanları ve salonları yaptırılmaktadır. Asıl bu yatırımları manevi kalkınma alanında biraz daha iyi değerlendirmek gerekir. Büyük masraflarla yapılan bu yapılar, şimdiki durumlarıyla, gençlerin sadece beden eğitimine hizmet etmektedir. Oysa bu yapılar değişik amaçlara hizmet edebilecek şekilde yapılır ve içlerinde sanat ve kültür faaliyetinin de yürütülebileceği imkânlar bulunursa, gençlerin beden eğitimine olduğu kadar, ruh ve kafa eğitimine de hizmet etmiş olurlar.</p>
				<p class="normal1">Güzel Sanatlar İçin Özerk Kuruluş</p>
				<p class="normal">Eğitim, kültür ve sanat konularına değinirken, devletin çok yetersiz olan ve ancak birkaç büyük şehre inhisar eden güzel sanatlarla ilgili çalışmalarını daha yaygın ve yeterli duruma getirmek ve her türlü siyasal etki dışında tutmak için yurt ölçüsünde güzel sanatlar çalışmalarını yürütecek bir özerk kamu kuruluşunun da kurulmasına ihtiyaç olduğunu belirtmek isterim.</p>
				<p class="normal1">Öğretmen ve Huzur</p>
				<p class="normal">Eğitimle ilgili bölümün başında, kalkınmanın en önemli unsurunun insan gücü ve onun eğitimi olduğunu belirtmiştim.</p>
				<p class="normal">Eğitimin en önemli unsuru da öğretmendir.</p>
				<p class="normal">Öğretmenlerimizin türlü sorunları vardır. Bu sorunların en önemlilerinden biri de huzur sorunudur.</p>
				<p class="normal">İnsan yetiştirme görevini, görevlerin bu en yücesini yaparken, öğretmenin her şeyden önce huzura ihtiyacı vardır. Oysa bugün en çok yoksun olduğu şey, huzurdur.</p>
				<p class="normal">İnsanların uyanışından, bilinçlenişinden sanki içgüdüsel bir korku duyanlar, Türk çocuklarına, Türk gençlerine bir şeyler öğreten, gerçekleri anlatan her öğretmene düşman gibi bakmaktadırlar.</p>
				<p class="normal">Bugün iktidarın en ağır baskısı öğretmenler üzerindedir. Toplumun belki en huzursuz zümresi öğretmenlerdir.</p>
				<p class="normal">Ama iktidar öğretmene baskı yaptıkça, haksızlık yaptıkça, değerbilir Türk halkı, haksızlığa hiçbir vakit razı olmayan Türk halkı, öğretmenlerle daha çok beraber olmaktadır ve olacaktır.</p>
		
		</body>
</html>