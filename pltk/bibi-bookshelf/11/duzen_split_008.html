<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>duzen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_10">3<br class="chapter"/>Dengesiz Bütçe Politikası</h2>
				<p class="normal">Biraz önce özet olarak belirtmeye çalıştığımız eğilimlerin ve tehlikelerin söz konusu olduğu bir milli ekonomi ortamında, devlet bütçesinin, en azından, gerçek anlamıyla denk olması şarttır. Ayrıca, tüketim harcamalarını sınırlayıcı ve milli tasarruf hacmini arttırıcı nitelikte olması zorunludur. Gene bütçenin, yatırımcı bir hüviyetle gelirlerini sağlarken ve harcamalarını düzenlerken, sosyal adalet ilkelerine uygun olması gereklidir.</p>
				<p class="normal">Şimdi, 1968 Bütçe Tasarısı'nın rakamlarına değinerek bu zorunluluk ve ilkelere, bu isterlere uygun bir yapısı bulunup bulunmadığına kısaca bakmak isterim.</p>
				<p class="normal1">Gerçek Açık: 3 Milyar Liradır</p>
				<p class="normal">1968 Bütçesi denk bir bütçe değildir. Çok önemli açıklar taşıyan bir bütçedir. Sayın Maliye Bakanı kâğıt üzerinde nazari bir denklik sağladığı sanısındadır. Hiç değilse, Büyük Millet Meclisi'ne ve Türk Milleti'ne bu sanıyı verme çabasındadır.</p>
				<p class="normal">Bütçenin gerçek açığı ne bütçe gerekçesinde ifade edilen 900 milyon lira seviyesindedir, ne de 1968 Programı'nda açıklanan 1 milyar 265 milyon lira seviyesindedir. Bütçenin gerçek açık miktarı 3 milyar lira çevresindedir.</p>
				<p class="normal1">Açık Nasıl Kapanır?</p>
				<p class="normal">Hükümet bu açığı ya yeni vergiler ve zamlar getirerek kapatmaya uğraşacaktır, ya da yıl içinde geniş ölçüde ödenek iptal etme ve yatırım harcamalarını kısma yoluna gidecektir.</p>
				<p class="normal">Üçüncü bir yol ise açık finansmana gitmek ve Merkez Bankası kaynaklarına el atmaktır.</p>
				<p class="normal">Eğer hükümet, haziranda seçimler olduğu düşüncesiyle, açığı kapatmak için birtakım zaruri tedbirleri erteleyecek veya üçüncü yolu tercih edecek olursa, o takdirde de devlet maliyesini, memleket ekonomisini büsbütün tehlikeli uçurumlara sürüklemiş olacaktır.</p>
				<p class="normal">Bir dördüncü yol daha vardır: Bazı düzen değişikliği tedbirlerini süratle almak... Öylelikle, hem belki biraz uzun vadede de olsa ekonomimizi sağlam temellere kavuşturmak hem de alınması gerekli acil tedbirlerin yoksul halk toplulukları üzerindeki baskısını hafifletmek... Bu yolun, 1968 Bütçesi'ndeki aksaklıkları büyük ölçüde gidermesi elbette beklenemez; fakat hiç değilse, bundan sonraki bütçeleri ve ekonomik ve sosyal alanda memleketin yakın geleceğini, daha büyük aksaklıklardan ve tehlikelerden kurtarmış olur.</p>
				<p class="normal">Ama Adalet Partisi'nin temel felsefesi ve genel tutumu, şu sırada bu dördüncü yolu tutmasına el vermemektedir.</p>
				<p class="normal1">Açık Tahminlerinin Gerekçeleri</p>
				<p class="normal">Bu bütçe açığı tahminlerinin gerekçeleri ve dayanakları kısaca nelerdir?</p>
				<p class="normal">Önce bütçe tasarılarındaki ödenekleri ele alalım... Konsolide Bütçe ödenekleri toplamı, hükümet teklifinde 22 milyar 412 milyon lira idi. Bütçe Karma Komisyonu'nda kabul edilen 167.7 milyon liralık ek ödeneklerle, toplam 22 milyar 580 milyon lirayı bulmuştur.</p>
				<p class="normal">Bütçe tasarısındaki gelir tahminlerine gelince, Karma Komisyon'da bu tahminlere ilaveler yapılmadan önce hükümet teklifi olarak getirilen rakamlar şöyledir:</p>
				<table class="generictable"><tr class="calibre4"><td class="calibre5">1. Vergi Gelirleri</td>
						<td class="calibre5">17 milyar 151 milyon lira</td>
					</tr><tr class="calibre4"><td class="calibre5">2. Vergi Dışı Gelirler</td>
						<td class="calibre5">905 milyon lira</td>
					</tr><tr class="calibre4"><td class="calibre5">3. Özel Gelirler ve Fonlar</td>
						<td class="calibre5">2 milyar 493 milyon lira</td>
					</tr><tr class="calibre4"><td class="calibre5">4. Katma Bütçe Gelirleri</td>
						<td class="calibre5">962 milyon lira</td>
					</tr><tr class="calibre4"><td class="calibre5">Konsolide Bütçe Gelirleri</td>
						<td class="calibre5"> </td>
					</tr><tr class="calibre4"><td class="calibre5">Toplam</td>
						<td class="calibre5">21 milyar 511 milyon lira</td>
					</tr><tr class="calibre4"><td class="calibre5">Görünen Açık</td>
						<td class="calibre5">1 milyar 69 milyon lira</td>
					</tr></table><p class="normal1">Vergi Geliri Tahminlerindeki Aşırılığın Nedenleri</p>
				<p class="normal">Görüşümüz odur ki yeni ve önemli vergi tedbirleri alınmadığı takdirde, 1968 mali yılında bütçenin vergi gelirleri tahsilatı asgari 1 milyar 50 milyon lira eksiği ile gerçekleşecektir. Yani 16 milyar 100 milyon lira çevresinde kalacaktır. Hükümet tahminlerinin bu konuda gerçekçi bulmadığımız yönleri şunlardır:</p>
				<p class="normal">1. İthalâttan alınan İstihsal Vergisi, Gümrük Vergisi ve ithalât damga resmi tahminleri hep, 1968 ithalâtının 835 milyon dolara ulaşabileceği varsayımına dayatılmıştır. Oysa buna imkân yoktur. Çünkü iç ve dış etkenler, ithal kapasitemizi, evvelce de belirttiğimiz gibi 720 milyon dolar seviyesinde sınırlayacaktır. Bu sınırlamanın, sözü edilen üç vergi kaynağına olumsuz etkileri toplamı, 400-450 milyon lira olarak tahmin edilmektedir.</p>
				<p class="normal">2. Tekel hasılatı tahminleri ile Tekel Savunma Vergisi tahminlerinde sağlam gerekçelere dayanmayan iyimser rakamlar yer almaktadır. Tekel idaresinin geçmiş yıllardaki tutumu göz önünde bulundurulursa, bu iki gelir kaleminde de en az 150 milyon lira indirim yapılması yerinde olacaktır.</p>
				<p class="normal">3. Yetki Kanunu sayesinde yeni yetkiler ile donatılan Devlet Plânlama Teşkilâtı'nın cömert bir tutumla uygulamaya başladığı vergi indirimlerinin, yatırım indirimlerinin ve Gümrük Vergisi bağışlamalarının 1968 içinde sebep olacağı gelir kaybı, Maliye Bakanlığı uzmanlarınca hesaba katılmamış gözükmektedir. Gerçekçi olmak için kaba bir tahmin ile bu yüzden kaybedilecek vergi gelirlerinin de 150-200 milyon lira çevresinde olacağı kabul edilmelidir.</p>
				<p class="normal">4. Veraset Vergisi, Nakliyat Vergisi ve Akaryakıt İstihsal Vergisi'nin sağlayacağı gelirler de geçen yıllar olduğu gibi şişirilmiştir. Bu üç kalemden de en az 100 milyon lira indirim yapılması gerekir.</p>
				<p class="normal">5. Gelir Vergisi, Kurumlar Vergisi ve başka çeşitli vergi kalemlerinde 1968 gelir tahminleri, iktisadi konjonktür iyi değerlendirilmeden yapılmıştır. 1967 hasılatının hızlı artışı, 1966 iyi mahsul yılının etkisiyle sağlanabilmiştir. Oysa 1968 mali yılında bu vergilerin büyük bir kısmı 1967 yılının izlerini taşıyacaktır. Daha önce de belirttiğimiz gibi 1967'de üretim artışları ve gelişme hızı, 1966'dakinin çok gerisinde kalmıştır. Bu durumda, öteki vergi gelirlerinde de 10-150 milyon lira, tahminlerin gerisinde kalınması beklenmelidir.<sup class="calibre3"><a href="duzen_split_035.html#footnote-100-3" id="footnote-100-3-backlink" name="footnote-100-3-backlink">[3]</a></sup></p>
				<p class="normal1">Karşılık Paralar ve Proje Kredileri Gelir Tahminlerindeki Aşırılık</p>
				<p class="normal">1968 Bütçe Tasarıları'nda verilen gelir tahminleri arasında en çok şişirilen kalemlerden biri de "karşılık paralar ve proje kredileri hasılatı"dır. Gelir Bütçesi gerekçesinin B/3 Cetveli'nde bu gelir çeşidi için 1 milyar 585 milyon liralık bir tahmin konmuştur. Ayrıca Katma Bütçe gelirleri arasında (Karayolları için 36 milyon, Devlet Su İşleri için 206 milyon olmak üzere) 242 milyon liralık proje kredisi hesaplanmıştır. Böylece 1968 mali yılı içinde toplam olarak 1 milyar 827 milyon liralık "karşılık para ve proje kredisi hasılatı" kullanılacağı tahmin edilmiştir. Bu tahminler de gerçekçi değildir. Çünkü:</p>
				<p class="normal">1. Devlet Plânlama Teşkilâtı'nın 1968 Programı'nda bu konuda verdiği tahmin rakamı olan 1 milyar 585 milyon lira katma bütçeli dairelerin kullanacağı proje kredilerini de kapsamaktadır.</p>
				<p class="normal">2. Devlet Plânlama Teşkilâtı'nın bu tahminleri, 1968 ithalâtının 835 milyon dolar ve dış açık miktarının 229 milyon dolar, –2 milyar 100 milyon lira– olacağı varsayımına dayanmaktadır. Oysa gerçekleşmeler bu seviyenin çok altında kalacaktır. Bunu da daha önce açıklamıştık.</p>
				<p class="normal">3. Son bir nokta da bizzat Maliye Bakanlığının hazırladığı Aylık Ekonomik Göstergeler bülteninde ve bütçe gerekçesinde 1967 ve daha önceki yıllar için yapılan tahminlerin ne kadar eksik gerçekleştiğine dair verilen ilginç bilgilerdir. Mesela, 1967 Bütçesi'nde, "karşılık paralar ve proje kredileri hasılatı," Genel Bütçe'ye 1 milyar 445 milyon, Katma Bütçe'ye 399 milyon liralık imkân sağlayacaktır diye tahmin konmuştu; fakat şimdi, bizzat Maliye Bakanlığı, gerçekleşmenin 1 milyar 300 milyon lira olacağını, 1968 Bütçesi'nde kabul ediyor. Oysa geçen yıl Cumhuriyet Halk Partisi adına bütçe eleştirisi yapan Genel Başkanımız Sayın İsmet İnönü, 1967 Bütçesi'nde "karşılık paralar" tahmininin 600 milyon lira eksik gerçekleşeceğini söylediği zaman, buna, başta Sayın Maliye Bakanı olmak üzere, birçok kimseler itiraz etmişlerdi. Şimdi, Maliye Bakanlığı da gerçekleşmenin hemen hemen bu ölçüde eksik olduğunu itiraf ettiğine göre kimin daha gerçekçi olduğu anlaşılmış bulunmalıdır.</p>
				<p class="normal">4. 1968 mali yılında "karşılık paralar ve proje kredileri hasılatı"nın gerçekleşmesinin 1967'dekinden fazla olması için hiçbir makûl sebep göremiyoruz. Sayın Maliye Bakanı, bu konuda gelecek yıl da mahcup duruma düşmek istemezse, Gelir Bütçesi Tasarısı'nda yer alan tahminleri şimdiden düzeltmesini salık veririz.</p>
				<p class="normal">Böylece 550 milyon liralık bir gelir eksikliğini daha tespit etmiş oluyoruz.</p>
				<p class="normal1">Başka Gelir Tahminlerindeki Aşırılık</p>
				<p class="normal">Gelir tahminleri konusunda son bir nokta olarak "vergi dışı normal gelirler" grubunda 100 milyon liralık ve Katma Bütçe gelirlerinde 100 milyon liralık bir şişirme olduğuna da dikkati çekmek isterim. Her iki gelir grubunda da Maliye Bakanlığınca beklenen 1967 gerçekleşmesi 700 milyon lira çevresinde olduğuna ve bu gelir kategorilerinde yıldan yıla muntazam ve önemli artışlar şimdiye kadar görülmediğine göre 1968 mali yılı içinde bunlardan birinin 906 milyon, diğerinin 962 milyon liraya çıkacağını söylemek pek de inandırıcı olmayacaktır.</p>
				<p class="normal">Toplayacak ve özetleyecek olursak, buraya kadar tespit edebildiğimiz gelir tahminleri şişkinliğini veya hatasını, 1 milyar liralık gelir-gider farkına, yani bütçenin "görünen açığı"na eklediğimiz zaman, toplam açığın 3 milyar liraya çok yaklaştığını görüyoruz.</p>
				<p class="normal">Bu açığın bir kısmının otomatik tasarruflarla karşılanacağı düşünülebilir. Fakat İktisadi Devlet Teşekkülleri kaynaklarında gizlenen –biraz sonra ele alacağımız– finansman açıkları ve tahmin şişirmeleri 800 milyon lira olarak buraya eklenirse bütçenin ve tüm kamu kesimlerinin gerçek finansman açığı yine 3 milyar liraya çıkacaktır.</p>
				<p class="normal">1968 bütçesi bu önemli dengesizliği taşıdığı sürece, Türk ekonomisinin iç ve dış dengesini büsbütün bozacaktır. Enflasyonist fiyat artışlarına yol açacaktır. Hayat pahalılığını her gün biraz daha şiddetlendirecektir. Türk parasının dış değerini daha çok yitirmesine sebep olacaktır.</p>
				<p class="normal1">Ekonomiye Yük Olan Bütçe</p>
				<p class="normal">Elimizdeki bütçe tasarısının önemle üzerinde durulması gereken bir başka yönü, daha önce de belirttiğim gibi kısır devlet harcamalarına ağırlık veren ve pahalı devlet yönetimini milli ekonominin sırtına yükleyen bir bütçe olmasıdır.</p>
				<p class="normal">22 milyar 580 milyon liralık Devlet Bütçesi'nin yarısından fazlasının (yüzde 50.4'ünü) cari harcamalarda kullanmak isteyen Adalet Partisi iktidarının, halka daha iyi hizmet götürme ya da daha geniş halk topluluklarına refah sağlama çabası içinde olduğu da sanılmasın.</p>
				<p class="normal">Cari giderlerdeki artış, kırtasiyeciliğin büyümesinin, belirli bir kamu hizmetinin daha pahalıya görülmesinin veya bazı hizmetlerde gereksiz genişletmelerin sonucudur. Bunlara, partizanlığın ve siyasal nüfuz kullanarak devlet kapısından çıkar sağlamanın gittikçe daha yaygın hale gelmesinden doğan mali kayıpları da eklemek gerekir.</p>
				<p class="normal1">Vergide Adaletsizlik</p>
				<p class="normal">1968 Bütçe Tasarısı'nın bir başka özelliği şudur: Hem gelirler bütçesi, hem gider bütçeleri, her ikisi de kendi içyapıları bakımından;</p>
				<p class="normal">1. Gelişme ilkelerine,</p>
				<p class="normal">2. Sosyal adalet ilkelerine aykırıdır.</p>
				<p class="normal">Gelirler Bütçesi üzerinde yapılacak kısa bir inceleme gösterecektir ki vergi gelirlerinin çok büyük bir kısmı, düşük gelir gruplarından tahsil edilecektir.</p>
				<p class="normal">İşçi, memur, müstahdem, Gelir Vergisi ödeyerek, orta halli veya yoksul geniş halk toplulukları çeşitli dolaylı vergiler ödeyerek, devletin masraflarına, mali kudretlerinin ötesinde katkıda bulunacaklardır. Oysa ithalâtçı, ihracatçı, tüccar, büyük toprak sahibi, tefeci ve aracı, yine gereği gibi vergilendirilmeyecek, bunlar yine çok kazanıp az verecek ya da hiç vermeyeceklerdir.</p>
				<p class="normal">Bu sosyal adaletsizliğin en ileri ölçüsüdür. 1968 Bütçesi de Plân ve Program belgeleri gibi bu durumu, bu adaletsizliği düzeltici hiçbir tedbir getirmemektedir.</p>
				<p class="normal1">Giderlerde Adaletsizlik</p>
				<p class="normal">Gider bütçelerinin yarattığı sosyal adaletsizlikler ise biraz daha farklı niteliktedir fakat sonuç aynıdır.</p>
				<p class="normal">Plân ilkelerine göre, kamu hizmetlerinin fertler ve bölgeler arasındaki dağılımının, mevcut farkları azaltıcı, sosyal adaleti sağlayıcı yönde olması gerekir. Oysa 1968 Bütçesi'nin getirdiği hizmet dağılımı dengesizdir, sosyal adalete aykırıdır; gelir grupları arasındaki ve bölgeler arasındaki ekonomik ve sosyal gelişme farklarını azaltıcı değil, arttırıcıdır.</p>
				<p class="normal">Gider bütçelerinin gelişme ilkelerine, sosyal adalete ve plâna aykırı düşen bir başka yönü de ekonomik ve sosyal değişmeyi hızlandırabilecek mili eğitim, sağlık, tarımsal yayım harcamalarına gereken önemi vermemiş olmasıdır. İkinci Beş Yıllık Plân'da, sosyal altyapıyı kuracak ve güçlendirecek "eğitim ve sağlık carileri" için yüzde 13'er oranında yıllık artış hızı öngörülmüştü. Milli Savunma carilerinin ise sadece yılda yüzde 4 oranında artması istenmişti.</p>
				<p class="normal">Plân, toplam kamu cari giderlerinin yılda yüzde 8.5 artmasını öngörmüştü. 1968 Bütçesi bir yandan bu toplam cari giderleri yüzde 8,5 yerine yüzde 10.1 gibi plân hedefinin çok üstünde arttırırken, bir yandan da "gelişme carileri"ni plân hedeflerinin gerisinde bırakmıştır.</p>
				<p class="normal">Milli Eğitim Bakanlığı carileri sadece yüzde 9 oranında arttırılırken, Milli Savunma carilerinin yüzde 11'in de üstünde arttırılmış olması, bu ters tutumun belirgin örneklerinden biridir.</p>
				<p class="normal">Eğitim ve yetişkin insan gücü sorunlarının çözüm beklediği ve ekonomik kalkınmamızın, toplumsal gelişmemizin, büyük ölçüde, eğitimde sağlanacak başarılara bağlı olduğu ülkemizde, böyle ters bir tutumun Türk Ulusu'na çok pahalıya mal olacağı muhakkaktır.</p>
		
		</body>
</html>