<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>duzen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_9">2<br class="chapter"/>Ekonomik Koşullar ve 1968 Bütçesi</h2>
				<p class="normal">1968 Bütçe Tasarısı'nı ve getirdiği politikayı, siyasal belgeler ve temel ekonomik belgeler ile karşılaştırarak yaptığımız değerlendirmeyi şimdilik burada keserek biraz da bütçeyi, 1967 yılı sonunun ekonomik koşulları açısından değerlendirmeye çalışalım.</p>
				<p class="normal">Bunu yaparken, önce 1967 yılındaki gelişmeleri, sonra da 1968 için beklenen eğilimleri ele almak ve 1968 Bütçesi'nin bu açıdan gerçekçi olup olmadığını, Türkiye'nin temel sorunlarının çözümüne yardımcı olup olamayacağını –yani bir kalkınma aracı olarak etkinliğini– eleştirmek uygun olur.</p>
				<p class="normal1">1967'deki Gelişmeler ve Gerçek Durum</p>
				<p class="normal">1967 yılının ekonomik gelişmeleri, resmi belgelerde ve Başbakan'la bazı bakanların demeçlerinde, gerçekçi sayılamayacak bir şekilde değerlendirilmektedir.</p>
				<p class="normal">Asıl tehlikeli olan, bu aşırı iyimser değerlendirmeye, yalnız halkı inandırmaya çalışmaları değil, kendilerinin de inanmalarıdır.</p>
				<p class="normal">Sayın Başbakan'ın basın toplantısında söylediklerine, Sayın Maliye Bakanı'nın bütçeyi sunuş konuşmasına ve bütçe gerekçesindeki tablolara bakılırsa, Türkiye'de her iş yolunda gitmektedir; Plân hedefleri gerçekleştirilmektedir: Sınai üretim hızla yükselmektedir; ihracat gelişmektedir; hatta döviz rezervlerimiz artmaktadır.</p>
				<p class="normal">Bir de resmi istatistik ve belgelere dayanarak gerçek durum nedir, onu tespit etmeye çalışalım:</p>
				<p class="normal">1. 1967'de kalkınma hızı, plân hedeflerinin gerisinde kalmıştır. 1966'daki seviyenin çok altındadır ve iddia edilen yüzde 6.6 gelişme hızının gerçekleşmiş olduğu da çok şüphelidir.</p>
				<p class="normal">2. 1967'de üretim artış temposu yavaşlamış, fakat fiyat artışları hızlanmıştır.</p>
				<p class="normal">3. Tasarrufları arttırma çabaları büyük ölçüde başarısızlığa uğramış ve yatırımlar plân hedeflerinin çok gerisinde kalmıştır.</p>
				<p class="normal">4. Dış ekonomik ilişkilerimizde beklenmedik güçlükler ortaya çıkmıştır. İşçi dövizleri geliri azalmış, turizm geliri açığı artmış, üç kalem dışında bütün ihraç mallarımızda gerileme olmuş, umulan dış yardımlar da sağlanamadığı için altın ve döviz rezervlerimiz erimiştir. Bu rezervlerin yükseldiğini gösteren rakamlar verilirken, ne kadar transferin ne kadar gecikmiş olduğu saklanmaktadır. Ayrıca ithalât kapasitemiz, ekonomik gelişmemizi olumsuz biçimde etkileyecek kadar daralmıştır.</p>
				<p class="normal">5. Para ve kredi politikası başarısız bir şekilde yürütüldüğü için 1967 yılında uzun bir süre piyasada likidite bunalımı, yani para sıkıntısı olmuş ve protesto edilen senetler miktarında bir önceki yıla göre yüzde 50'yi bulan artışlar olmuştur. Bu yüzden satışların ve sınai üretimin artış hızı beklenenin çok altında kalmıştır.</p>
				<p class="normal">6. Gelir dağılımı daha bozulmuş ve bölgeler arası gelişme farklılığını arttırıcı bir tutum izlenmiştir.</p>
				<p class="normal">7. Türk ekonomisinde ve toplumunda üretim gücünün düşük kalmasına yol açan yapısal dengesizlikler ve düzen bozuklukları devam ettirilmiş, hatta daha arttırılmıştır.</p>
				<p class="normal2">Gelişme Hızları ve Üretim Artışları</p>
				<p class="normal">1967 yılının gerçek tablosunu bu şekilde çizdikten sonra şimdi, 1967'de sağlanan gelişme hızları ve üretim artışları üzerinde duralım:</p>
				<p class="normal">Devlet İstatistik Enstitüsü'nün, "1967 geçici milli gelir tahminleri" olarak verilen bilgiler yanlıştır, yanıltıcıdır ve çelişmelerle doludur. 1967'de gerçekleşen gelişme hızının yüzde 6.6 olması, yine Devlet İstatistik Enstitüsü'nün yayınladığı başka göstergelere göre imkânsızdır.</p>
				<p class="normal">1967'nin gerçek gelişme hızı, ancak yüzde 5, hatta belki onun da altında olabilir. Bu yargıya şu nedenlerle varıyoruz:</p>
				<p class="normal">1. Sınai kesimin gelişme hızı 1967'de daha da artmıştır, deniyor. 1966'da yüzde 10.6 iken 1967'de yüzde 12.5'e –yani plân hedefinin de üstüne– çıktığı ileri sürülüyor. Bu, gerçekçi bir tahmin değildir. Çünkü bütün başka göstergeler 1967'de sınai üretimin artış hızının yavaşladığını ve 1966'dakinin çok altında bir seviyede kaldığını açıkça göstermektedir.</p>
				<p class="normal">Doğrudan doğruya bütçe gerekçesinde ve 1968 programında yer alan sınai üretim tabloları –ve özellikle 1967 sonu itibariyle bilgiler veren başka kaynaklar– ortaya koymaktadır ki birçok sanayi dallarında üretim, 1967'de ya mutlak seviye olarak gerilemiştir veya üretim bir miktar artmış, fakat artış hızı 1966'daki artış hızının gerisinde kalmıştır. Bu genel eğilimin dışında kalan pek az sanayi dalı vardır.</p>
				<p class="normal">Ayrıca sınai ürünlerin satışlarını gösteren tablolar, 1967'de satışların birçok dallarda azaldığını veya çok küçük artışlar kaydettiğini göstermektedir.</p>
				<p class="normal">Sınai ham madde ithalâtının 1967 yılında, 1966'daki seviyenin bile altında kalmış olması, bu konudaki kanımızı kuvvetlendirmektedir.</p>
				<p class="normal">Sanayiide kullanılan elektrik enerjisinin 1966'da bir önceki yıla göre yüzde 12.5 artış göstermesine rağmen, 1967'de daha düşük, yüzde 12 oranında bir artış kaydetmesi de kanımızı destekleyen bir gerçektir.</p>
				<p class="normal">Bu açık göstergeler ve resmi belgeler karşısında, 1967'de endüst-ri kesimindeki gelişme hızının artmaya devam ettiğini söylemek, herhalde inandırıcı olamaz.</p>
				<p class="normal">Başka üretim kesimlerinde de gelişme hızı ile ilgili bazı güvenilir göstergeler, iyimserliğe kapılmanın mümkün olmadığını göstermektedir.</p>
				<p class="normal">Tarım sektöründe 1967 üretiminin, 1966 seviyesini bile aşması çok şüphelidir. Tarımda ve sanayide üretim artış hızının azaldığı, ayrıca dış ticaret hacminin, yapı faaliyetlerinin ve toplam yatırımların mutlak seviye olarak gerilediği bir yılda yapı, ticaret, ulaştırma ve başka hizmetler kesimlerinde yüksek gelişme hızları beklemek de bilimsel verilerle bağdaşamaz.</p>
				<p class="normal">Milli gelir tahminlerini şişirme çabası içinde böyle çelişik durumlara ve milleti veya kendi kendini aldatma durumuna düşülmesi, plânlı kalkınmada başarının temel koşullarından olan gerçekliğe aykırıdır.</p>
				<p class="normal">Devlet İstatistik Enstitüsü sorumluları, bu hesaplar üzerine yeniden eğilip tahminlerini düzeltmeli ve gerekiyorsa tahmin yöntemlerini daha yeterli hale getirmelidirler.</p>
				<p class="normal">Herhalde bir zorunluluk gitgide ağırlığını duyurmaktadır: Devlet İstatistik Enstitüsü gibi her türlü siyasal düşüncenin dışında kalması, objektif ve bilimsel ölçüler içinde çalışması gereken, böyle yapmaması son derece tehlikeli ve plânın gerçekliğini ortadan kaldırabilecek olan bir kurum, mutlaka idari ve mali özerkliğe kavuşturulmalıdır.</p>
				<p class="normal2">Hayat Pahalılığı</p>
				<p class="normal">Hemen her alanda üretim artış temposu yavaşlarken, hatta bazılarında gerilemeler olurken, 1967 yılında fiyat artışları hızlanmış, hayat pahalılığı çok yüksek düzeylere ulaşmıştır.</p>
				<p class="normal">Toptan eşya fiyatlarındaki şu artış temposu, bu gerçeği göstermeye yetse gerektir:</p>
				<table class="generictable"><tr class="calibre4"><td class="calibre5">Fiyat Artışları</td>
						<td class="calibre5">1966/65</td>
						<td class="calibre5">1967/66</td>
					</tr><tr class="calibre4"><td class="calibre5">Genel Endekste.........................</td>
						<td class="calibre5">13 Puan (%4.4)</td>
						<td class="calibre5">16 Puan (%5.2)</td>
					</tr><tr class="calibre4"><td class="calibre5">Gıda Maddeleri ve Yemlerde....</td>
						<td class="calibre5">17 Puan (%5.8)</td>
						<td class="calibre5">13 Puan (%4.2)</td>
					</tr><tr class="calibre4"><td class="calibre5">Sanayi Ham Maddeleri'nde......</td>
						<td class="calibre5"> 6 Puan (%2)</td>
						<td class="calibre5">21 Puan (%7)</td>
					</tr></table><p class="normal">Toptan eşya fiyatları genel endeksi yılsonları, yani Aralık ayları itibariyle mukayese edildiği zaman, fiyat artışları daha açık görülmekte ve 1967 rakamı yüzde 6.2'ye yükselmektedir.</p>
				<p class="normal">Ankara ve İstanbul geçinme endekslerinin ortaya koyduğu hayat pahalılığı artışı daha yüksek oranlardadır:</p>
				<table class="generictable"><tr class="calibre4"><td class="calibre5">Fiyat Artışları </td>
						<td class="calibre5">1966/65</td>
						<td class="calibre5">1967/66</td>
					</tr><tr class="calibre4"><td class="calibre5">Ankara Geçinme Endeksi...............</td>
						<td class="calibre5">15 Puan (%5.3)</td>
						<td class="calibre5">15 puan (%6.4)</td>
					</tr><tr class="calibre4"><td class="calibre5">İstanbul Geçinme Endeksi...............</td>
						<td class="calibre5">24 Puan (%8.7)</td>
						<td class="calibre5">42 Puan (%14)</td>
					</tr></table><p class="normal">Hayat pahalılığının bir yılda yüzde 14 oranında arttığı bir şehirde yaşayan dar gelirli vatandaşlar, acaba Sayın Başbakan'ın vaktiyle söylediği, "Pahalılık sıhhat alametidir" sözünü hatırlayıp avunabilecekler midir?</p>
				<p class="normal">Altın fiyatlarındaki artışlar da bunlara paraleldir. 1967'deki artışlar, 1966'dakinden daha şiddetlidir. Türk lirasının dış değerinde de 1967 yılında düşüşler olmuştur.</p>
				<p class="normal2">Enflâsyon</p>
				<p class="normal">Bütün bu göstergeler, 1967 yılında, plânın "istikrar içinde kalkınma" ilkesine uyulmadığını, enflasyonist baskıların önlenemediğini ve paramızın iç ve dış değerinin korunamadığını açıkça ortaya koymaktadır.</p>
				<p class="normal">Ekonominin genel dengesi, 1967'de "istikrar ilkeleri"ne uygun olarak sağlanamamıştır. Bunu 1968 Programı da bir anlamda itiraf etmektedir. Programın Resmi Gazete'de yayınlanan metninde 23 numaralı Kaynaklar Harcamalar (1966-67) başlığını taşıyan tablosuna göre:</p>
				<p class="normal">Toplam reel kaynaklar 1967'de sadece yüzde 6 artmıştır – ki bunun da yüzde 5 olarak düzeltilmesi gerekir. Toplam harcamalar, yani talep hacmi ise yüzde 11.2 artmıştır. Aradaki fark yüzde 5.2'dir – veya bizim hesabımıza göre yüzde 6.2'dir.</p>
				<p class="normal">İki değer arasındaki fark, Türk ekonomisinde toplam mal ve hizmet arzı ile toplam talep arasındaki dengenin (1967 başlarındaki fiyat seviyesinde) kurulamadığını göstermekte, aşırı talep önlenemediği için fiyat istikrarının sağlanamadığını ortaya koymaktadır. Fiyatlar genel seviyesinin bir yıl içinde yüzde 6.2 artmasına, hayat pahalılığının bazı büyük şehirlerimizde yüzde 14'e varan şiddetli artışlar göstermesine yol açan bu durum, enflâsyonun ta kendisidir.</p>
				<p class="normal">1968 Programı'nın ayni tabloda verdiği bilgiler, bu enflâsyonist baskının hangi kaynaklardan geldiğini de göstermektedir.</p>
				<p class="normal">Bu talep şişkinliği, hızlı kalkınmadan ya da hızlı yatırımdan doğmamıştır. Hükümet sözcülerinin iddialarının aksine, 1967 yılı, yatırımlar bakımından çok durgun bir yıl olmuştur. Asıl talep artışı, özel tüketim harcamalarının (yüzde 12.5 gibi), plânın harcama tavanlarının çok üstünde artmış olmasından ileri gelmiştir.</p>
				<p class="normal">Toplam tüketim harcamalarının bir yılda yüzde 13 arttığı bir ülkede, milli ekonominin iç dengesi de bozulur, dış dengesi de... Böyle bir durumda yatırımların plân hedeflerinden çok geride kalması ve tüketim malları fiyatlarının (hayat pahalılığı endekslerinin) başka fiyatlardan çok daha hızlı artması beklenmeliydi.</p>
				<p class="normal">İstanbul geçinme endeksinin "toptan fiyatlardan" daha hızlı artışı da bu görüşü desteklemektedir.</p>
				<p class="normal2">Yatırım Seviyesindeki Gerileme:</p>
				<p class="normal">Çeşitli göstergeler, 1967'de toplam yatırım seviyesinin -reel yatırımlar olarak- 1966 seviyesini bile bulmuş olmayacağını göstermektedir.</p>
				<p class="normal">Özellikle yatırım malları ithalâtı ve yatırım mallarının yurt içi satışlarıyla ilgili istatistikler 1967'de önemli gerilemeler olduğunu belli etmektedir.</p>
				<p class="normal">1967 Ocak-Kasım döneminde, yatırım malları ithalâtı, geçen yılın aynı dönemine kıyasla, yüzde 4.8 oranında, 14 milyon 700 bin dolarlık bir azalma göstermiştir.</p>
				<p class="normal">Ayrıca toplam yatırımlar içinde büyük bir payı olan yapı faaliyetleri 1967 yılında yavaşlamış ve bazı dallarda önemli gerilemeler kaydetmiştir. Belediyelerce verilen ruhsatlara göre 1967'nin Ocak-Kasım döneminde yapı faaliyetleri, bir önceki yılın aynı dönemine göre sayı olarak yüzde 4.2 gerilemiş, yüzölçümü olarak da ancak yüzde 2.5 oranında artmıştır. Kıymet olarak artış oranı yüzde 8.9 olmakla beraber, bu bizi aldatmamalıdır. Çünkü aynı dönemde metrekare maliyeti yüzde 6.2 oranında pahalılaşmıştır. Kıymet artışı, bu durumda, gerçek yatırım artışı değildir.</p>
				<p class="normal">Kaldı ki çeşitli yapılar içinde, ticari ve sınai yapılarla kültürel yapılar, sağlık yapıları ve sosyal yapılar gibi ülkenin üretim kapasitesi açısından en önemli yapı türlerinde –cari fiyatlarla ve artmış maliyetlerle ölçülen değerlerde bile– önemli gerilemeler olduğu, bütçe tasarısındaki tabloda açıkça görülmektedir.</p>
				<p class="normal">Ayrıca kamu kesiminin en önemli yatırımcı kuruluşları olan İktisadi Devlet Teşekkülleri'nin yatırımları, sadece program hedeflerinin değil, 1966 seviyelerinin de gerilerinde kalmıştır. Bu gerilemenin sabit fiyatlarla yüzde 9.4 gibi önemli bir oranda olduğunu 1968 Programı'nın 21 numaralı tablosunda görmekteyiz. Cari fiyatlarla bile gerileme yüzde 3.5'i bulmaktadır. Bunlar da tahmini rakamlardır. Gerçek gerileme belki daha da çok olacaktır. Oysa 1967 Programı, İktisadi Devlet Teşekkülleri yatırımlarını sabit fiyatlarla yüzde 11.5 artmasını öngörüyordu.</p>
				<p class="normal">Devlet Plânlama Teşkilâtı'nın iyimser bir tahminle yaptığı hesaplar, başka yatırımlarda da program hedeflerinin gerisinde kalındığını açıkça ortaya koymaktadır.</p>
				<p class="normal">Aşağıdaki rakamlar, 1967 ve 1968 Programları'ndan alınmış sabit fiyatlarla yatırım artış hızlarıdır:</p>
				<table class="generictable"><tr class="calibre4"><td class="calibre5">Yatırım Türleri</td>
						<td class="calibre5">1967 Program Hedefi</td>
						<td class="calibre5">Gerçekleşme Tahmini</td>
					</tr><tr class="calibre4"><td class="calibre5">1. Kamu Yatırımları</td>
						<td class="calibre5">%8.0</td>
						<td class="calibre5">%4.2</td>
					</tr><tr class="calibre4"><td class="calibre5">Genel ve Katma Bütçe</td>
						<td class="calibre5">%5.8</td>
						<td class="calibre5">%9.6</td>
					</tr><tr class="calibre4"><td class="calibre5">İktisadi Devlet Teşekkülleri</td>
						<td class="calibre5">%11.5</td>
						<td class="calibre5">(Eksi) %-9.4</td>
					</tr><tr class="calibre4"><td class="calibre5">2. Özel Sektör Yatırımları</td>
						<td class="calibre5">%21.7</td>
						<td class="calibre5">%9.5</td>
					</tr><tr class="calibre4"><td class="calibre5">3. Toplam Sabit Sermaye Yatırımları</td>
						<td class="calibre5">%13.4</td>
						<td class="calibre5">%6.6</td>
					</tr><tr class="calibre4"><td class="calibre5">Toplam Yatırımlar</td>
						<td class="calibre5">%12.1</td>
						<td class="calibre5">%1.8</td>
					</tr></table><p class="normal">Kamu yatırımlarının ve toplam sabit sermaye yatırımlarını artış hızının, hedefin ancak yarısında kaldığı; toplam yatırımlarda ise yüzde 12.1 artış yerine, bunun ancak yedi de biri oranında bir artış sağlanabildiği bu rakamlarla ortaya çıkmaktadır.</p>
				<p class="normal">Kaldı ki Devlet Plânlama Teşkilâtı'nın bu tahminleri de muhtemelen fazla iyimserdir. 1967 yılında toplam yatırımların, 1966 seviyesinden bile geride kalmış olması mümkündür.</p>
				<p class="normal2">Tükenen Miras</p>
				<p class="normal">Başbakan Sayın Demirel'in, yaz ayları boyunca, bütün yurdu dolaşarak yoğun bir temel atma ve söylev verme faaliyeti göstermiş olduğunu hatırlayan yurttaşlarımız için yatırımların gerçekte azaldığını gösteren bu resmi bilgiler şaşırtıcı olabilir. Ama bu bilgiler, bizzat Sayın Başbakan'a bağlı Devlet Plânlama Teşkilâtı'nca açıklandığına göre muhalefetin bir kötü gösterme gayretine yorulmaması gerekir.</p>
				<p class="normal">1967 yılındaki bu yatırım hızı düşüşünün, büyük dolaylı vergi artırımlarıyla ve zamlarla yoksul halk topluluklarından toplanan paralara rağmen yer almış olması çok düşündürücüdür. Kaynak yaratma, yatırımları hızlandırma gerekçesiyle yoksul vatandaştan, zam olarak dolaylı vergi olarak alınan paralar, belli ki büyük ölçüde cari harcamalara, lüks harcamalara ve pahalı devlet idaresine gitmiştir.</p>
				<p class="normal">Geçen yaz yapılan temel atma ve kurdele kesme törenleri, aslında tükenmek üzere olan bir mirasla yapılan son çalımlardı.</p>
				<p class="normal">Cumhuriyet Halk Partisi, ihtilâl sonrası şartlar içinde, durgun bir ekonomiyi, 1960 öncesinin borç yükü altındaki ekonomisini devralmış; bütün güçlüklere rağmen ve devlet teşkilâtının plânlama alanındaki tecrübesizliğine rağmen, üç yıl içinde ekonomimizin çürük temellerini büyük ölçüde sağlamlaştırmış; durgun bir ekonomiden canlı bir ekonomiye geçilmesini sağlamış; maliyemize istikrar, paramıza güç kazandırmış; Türk ekonomisini yatırım gücünü önemli ölçüde arttırmıştır.</p>
				<p class="normal">O sayededir ki Sayın Demirel, hepsi kendi iktidarından önce başlanmış veya projesi yapılmış, kaynağı ayrılmış, hiç değilse ön hazırlıkları tamamlanmış, yatırımların temellerini atmak; bazılarının açılışını yapmak; aylar önce açılmış olanların tekrar açılışını yapmak imkânını bulmuştur.</p>
				<p class="normal">O arada, Karadeniz bakır tesisleri gibi daha bugüne kadar ne projesi ne ihalesi yapılmış olan, hukuki statüsü bile henüz belli olmayan tesislerin de büyük törenlerle temelini attığı görülmüştür.</p>
				<p class="normal">Ama bu miras artık tükenmektedir.</p>
				<p class="normal">Sayın Başbakan, bütçeden sonra muhtemelen sekiz-on günlük bir temel atma veya kurdele kesme törenlik vesile daha bulabilecektir... Ondan sonra Seçim Kanunu'nun "tören yasakları" hükmü, kendisinin imdadına yetişecektir.</p>
				<p class="normal2">Dış Ekonomik İlişkiler:</p>
				<p class="normal">Dış ekonomik ilişkilerimizde 1967 yılında kaydedilen olumsuz gelişmelerse çok kaygı vericidir.</p>
				<p class="normal">Örneğin, turizm bilânçosu açığımızın 1967'de 2 milyon dolara inmesi programda öngörülmüştü. Oysa bu açık 12 milyona yükselmiştir.</p>
				<p class="normal">İşçi dövizi gelirlerinin 130 milyon dolara çıkması bekleniyordu. Oysa, ancak 93 milyon dolar olarak gerçekleşmiştir. Bu rakam, 1966'nın 22 milyon dolar, program hedefinin ise 37 milyon dolar gerisindedir.</p>
				<p class="normal">Özel yabancı sermaye yatırımları olarak 38 milyon dolar beklenirken sadece 10 milyon dolar gelmiştir. Buna karşılık yabancı şirketlerin kâr transferleri 24 milyon dolara çıkmıştır. Böylece bugünkü düzende, yabancı sermayenin Türk ekonomisine ve dış ödemeler dengesine yük olabileceği, faydadan çok zarar verebileceği, artık açıkça görülmeye başlamıştır.</p>
				<p class="normal">Dış finansman kaynakları olarak 265 milyon dolar elde edileceği hesaplanmışken, ancak 210 milyon dolar sağlanabilmiştir.</p>
				<p class="normal">Dış borç taksiti olarak program tahmini olan 98 milyon dolar yerine 113 milyon dolar ödemek gerekmiştir. Borç faizleri olarak da 32 milyon dolar yerine 40 milyon dolar ödenmiştir. Böylece faizleriyle birlikte borç taksitleri için toplam olarak 130 milyon dolar ödenmesi beklenirken, 153 milyon dolar ödenmiştir.</p>
				<p class="normal">İhracatımızda, fındık, tütün ve pamuk gibi üç geleneksel ihraç ürünümüz dışında, hemen hemen bütün kalemlerde, 1967 yılında 1966 seviyesinin gerisinde kalınmış; ihracatımızın yapısını değiştirme hedefine hiçbir yönden yaklaşılamamıştır.</p>
				<p class="normal">Geleneksel ürünlerimizin artan ihracı sayesinde -görünüş olarak- gerçi program hedefleri aşılmıştır. Fakat toplam ihracatın 510 milyon dolar yerine 522 milyon dolara çıkması, tek başına, başka döviz gelirlerimizdeki daralmaları karşılayamamıştır.</p>
				<p class="normal">Sonuç olarak Türkiye'nin 1967 yılındaki ithalât kapasitesi büyük bir düşüş göstermiştir. 1967 Programı 800 milyon dolarlık ithalâtı öngördüğü halde, gerçekleşme 116 milyon dolarlık bir azalma ile 684 milyon dolar çevresinde ve bir önceki yılın da gerisinde kalmıştır.</p>
				<p class="normal2">Dış Yardımların Katkısı</p>
				<p class="normal">Dış ödemeler konusunda 1967'nin değerlendirilmesini bitirmeden önce şimdi, elde edilen dış yardımların nerelerde kullanıldığını ve Türk kalkınmasına ne oranda katkıda bulunabildiğini rakamlarla göstermek isterim.</p>
				<p class="normal">1967 rakamları geçici gerçekleşmelerdir. Kesin rakamlar alınınca durum bir-iki milyon dolar farklı olabilir. Fakat sonuç esas itibariyle değişmez. 1968 için vereceğim rakamlar ise tahmin niteliğindedir. Ancak, 1968 Programı'nın ve bütçesinin dayandığı hayali tahminler gibi değildir.</p>
				<p class="normal">Rakamlar tartışma kabul etmez bir şekilde gösteriyor ki bir yılda elde ettiğimiz toplam dış kredi kaynaklarının dörtte üçe yakınını eski borçların faizi ve taksitlerine; kalanının büyük bir kısmını da dış gezilere ve yabancı sermaye kârlarının transferlerine tahsis ediyoruz. Kalkınmamızı olumlu yönde etkileyecek makine ve teçhizat ithali için ayrılabilen miktar ise onda bir oranında, marjinal bir değer taşımaktadır. Daha doğrusu, değersiz ve önemsiz bir rakam olarak kalmaktadır.</p>
				<p class="normal">Dış Yardımlar ve Kullanımı</p>
				<table class="generictable"><tr class="calibre4"><td class="calibre5">(Milyon Dolar)</td>
						<td class="calibre5">1967 Gerçekleşme</td>
						<td class="calibre5">1968 Tahmin</td>
					</tr><tr class="calibre4"><td class="calibre5">1. Toplam dış krediler:</td>
						<td class="calibre5"><u class="calibre6">+ 210</u></td>
						<td class="calibre5"><u class="calibre6">+ 220</u></td>
					</tr><tr class="calibre4"><td class="calibre5">   I. Dış borç taksidine</td>
						<td class="calibre5">- 113</td>
						<td class="calibre5">- 105</td>
					</tr><tr class="calibre4"><td class="calibre5">   II. Faiz ödemelerine</td>
						<td class="calibre5"><u class="calibre6">- 40</u></td>
						<td class="calibre5"><u class="calibre6">- 47</u></td>
					</tr><tr class="calibre4"><td class="calibre5">      Toplam dış borç yükümü</td>
						<td class="calibre5">- 153</td>
						<td class="calibre5">- 152</td>
					</tr><tr class="calibre4"><td class="calibre5" colspan="3"> </td>
					</tr><tr class="calibre4"><td class="calibre5">   III. Turizm giderleri (net)</td>
						<td class="calibre5">- 12</td>
						<td class="calibre5">- 10</td>
					</tr><tr class="calibre4"><td class="calibre5">   IV. Yabancı sermaye kâr transferlerine</td>
						<td class="calibre5"><u class="calibre6">- 24</u></td>
						<td class="calibre5"><u class="calibre6">- 30</u></td>
					</tr><tr class="calibre4"><td class="calibre5">   Toplam</td>
						<td class="calibre5">- 189</td>
						<td class="calibre5">- 192</td>
					</tr><tr class="calibre4"><td class="calibre5">   V. İthal kapasitemizin arttırılması için kalan</td>
						<td class="calibre5">- 21</td>
						<td class="calibre5">- 28</td>
					</tr><tr class="calibre4"><td class="calibre5">2. Toplam dış kredi kullanımı</td>
						<td class="calibre5">- 210</td>
						<td class="calibre5">- 220</td>
					</tr></table><p class="normal">Bu tablo ve bu gerçekler, Türkiye gibi gelişme halindeki bir ülkenin, dış borçlanmalarda ne kadar dikkatli olması gerektiğini ve dış kaynaklara bağlılıktan kendini bir an önce kurtarması zorunluluğunu açıkça ortaya koymaktadır.</p>
				<p class="normal">Oysa Adalet Partisi iktidarının bu gerekliliğe ve bu zorunluluğa uyduğu iddia edilemez. Tersine, geçen yıldan beri Adalet Partisi iktidarı, asla kalkınma kredisi niteliği taşımayan, kısa vadeli ve yüksek faizli pahalı dış kredileri de kabul etmeye başlamıştır.</p>
				<p class="normal">Böyle bir tutum izlemeye devam edilirse, bir süre sonra dış yardımlardan elimize, kalkınmayı destekleme amacıyla kullanılabilecek 20 milyon dolarlık kısım dahi kalmayacaktır.</p>
				<p class="normal">Türk ekonomisini dış kaynaklara bağlılıktan kurtarmak ve dış ekonomik ilişkilerimizde sıhhatli bir gelişmeyi sağlayabilmek için her şeyden önce Türk ekonomisinde önemli yapısal değişikliklerin gerçekleştirilmesi ve bunun için de temel reformlarla birlikte, milli ekonomide bir düzen değişikliğinin, yapılması kaçınılmaz zarurettir.</p>
				<p class="normal1">1968'de Beklenenler</p>
				<p class="normal">1967 yılının gerçekleşme rakamlarına dayanarak yaptığım genel ekonomik değerlendirmeden sonra şimdi de 1968 yılında ne gibi gelişmeler beklenebileceğine, 1968'e hangi ekonomik eğilimlerin hâkim olabileceğine, hangi dar boğazların varlığını duyuracağına değinmek isterim.</p>
				<p class="normal">Bu değerlendirmenin sonucunda, Türk ekonomisi için 1968'de nasıl bir bütçe politikasının gerekli olduğu ve elimizdeki bütçe tasarılarının hangi bakımlardan yetersiz ve tutarsız kaldığı kendiliğinden ortaya çıkacaktır.</p>
				<p class="normal">Önce şunu belirtmek gerekir ki bütün göstergeler, 1967'deki olumsuz gelişmelerin 1968'de de devam edeceğini ve bazılarının daha da şiddetlenerek devam etme eğilimin bulunduğunu ortaya koymaktadır.</p>
				<p class="normal">1968'de neler beklenebileceği ve neler beklenemeyeceği şöyle belirtilebilir:</p>
				<p class="normal">1. Kalkınma hızı plân hedefinin gerisinde kalacaktır. Dış kaynaklarda da umulan artışlar sağlanamayacaktır. Bu durumda toplam mal ve hizmet arzının, yani toplam kaynakların, 1968 Programı'nda öngörülen seviyelere ulaşması beklenmemelidir.</p>
				<p class="normal">2. 1968 yılında sınai üretim artmaya devam etse bile, artış hızı düşecektir. Özellikle, ithal edilecek ham madde ile çalışan sınai dallarında, ithal güçlüklerinin artması yüzünden, üretimi genişletmek son derecede güçleşecektir.</p>
				<p class="normal">3. 1968'de ithal kapasitemiz, program hedefi olan 835 milyon doların çok gerisinde kalacaktır. Yaklaşık olarak 720 milyon dolar çevresinde kalması kuvvetle muhtemeldir. Tabii, yıl içinde köklü tedbirler alınmaz ise...</p>
				<p class="normal">4. Toplam mal arzındaki artışların sınırlı kalmasına karşılık, 1968'de çeşitli kaynaklardan yaratılacak "talep" hacmi, özellikle bütçe açıklarının yaratacağı aşırı kamu harcamaları yüzünden, tehlikeli sayılabilecek ölçüde genişleyecektir. Böylece, 1967'de olduğu gibi 1968'de de reel üretimin artış hızı düşerken, "enflasyonist" fiyat artışları hızlanacaktır.</p>
				<p class="normal">5. 1968'de döviz kıtlığının yanı sıra, tasarruf yetersizliği de ekonomik gelişmemizi sınırlayan önemli bir etken olarak ortaya çıkacaktır.</p>
				<p class="normal">Yurt içi tasarrufları arttırmak için gereken tedbirler vaktinde ve cesaretle alınmadığı –özellikle kamu cari harcamalarında kısıntı yapılmadığı– takdirde, 1968 yılının 2 milyar 300 milyon liraya varması muhtemel tasarruf açığı, yalnız enflasyonist baskıları şiddetlendirmekle kalmayacak, aynı zamanda gerçekleştirilebilen yatırım seviyesini de çok düşürecektir,</p>
				<p class="normal">6. Eğitim politikasının, ileride açıklayacağımız gibi plân hedeflerine aykırılığı dolayısıyla insan gücü açıkları artacaktır.</p>
				<p class="normal">7. İktidar partisi, kendi temel felsefesinde değişiklik yapıp da bazı köklü tedbirler almazsa; yani bir düzen değişikliği yoluna girmezse, mevcut düzen bozuklukları ve dengesizlikler, gelir dağılımındaki adaletsizlikler, bölgeler arasındaki aşırı gelişme farklılıkları, 1968'de de artarak devam edecektir.</p>
				<p class="normal">İşte, beklenen bu gelişmeler karşısında, 1968 Programı'nın da onun en önemli uygulama aracı olan 1968 Bütçesi'nin de aynı iktidar tarafından hazırlanmış İkinci Beş Yıllık Kalkınma Plânı'nın temel ilkelerine ve hedeflerine uygun olduğu iddia edilemeyecektir.</p>
				<p class="normal">Özellikle 1968 Bütçesi'nin israfçı karakteri, pahalı devlet yönetiminde rekor kırıcı niteliği, ülkemizi, plân hedeflerine yaklaştırmak şöyle dursun, o hedeflerden uzaklaştıracaktır.</p>
				<p class="normal">Oysa Türkiye'nin doğal kaynakları da Türk halkının üstün nitelikleri de ekonomik alanda, bugünkü iktidarın tutumuyla sağlanabilecek olandan çok daha iyi sonuçlar alınmasını mümkün kılabilir. Yeter ki Türk halkı gerçekten başarılı bir yönetime kavuşabilsin ve gereken "düzen değişiklikleri" yapılabilsin.</p>
		
		</body>
</html>