<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>duzen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_27">2<br class="chapter"/>Bugünkü Düzen, Bozuk Bir Düzendir</h2>
				<p class="normal">SORU: Düzen değişikliğinden ne kastettiğiniz şimdi daha iyi anlaşılıyor.</p>
				<p class="normal">Yalnız bir sorum var: Türkiye'deki geleneksel sosyal ve ekonomik düzeni neden değiştirmek istiyorsunuz? 1961 Anayasası'nın sosyal ve ekonomik hükümlerinin gerçekleştirilmesini neden bu kadar ısrarla savunuyorsunuz?</p>
				<p class="normal">CEVAP: Türkiye'deki geleneksel sosyal ve ekonomik düzeni değiştirmek, onun yerine 1961 Anayasası'nda öngörüleni kurmak istiyoruz, çünkü bu geleneksel düzen bozuk bir düzendir.</p>
				<p class="normal">SORU: Neden?</p>
				<p class="normal">CEVAP: Bozuk bir düzendir, çünkü halkın çoğunluğundan yana değil, bir avuç büyük aracıdan, faizciden yana işlemektedir.</p>
				<p class="normal">Halk çoğunluğunun emeği bu düzende kendisini değil, bir avuç aracıyı, tefeciyi daha çok zenginleştirmekte; bütün çalışmalarına rağmen, bu çoğunluğun hayat düzeyi ya geriye gitmekte, ya yerinde saymakta ya da olması gerektiğinden çok daha az hızla ilerlemektedir.</p>
				<p class="normal">SORU: Aracı, tefeci derken kimleri kastediyorsunuz?</p>
				<p class="normal">CEVAP: Aracı derken kastettiğimiz, üreticinin malını ucuz fiyatla kapatıp bunu çok yüksek fiyatlarla iç ve dış piyasaya süren kimselerdir.</p>
				<p class="normal">Tefeci diye de, devletten ucuz ve uzun vadeli kredi bulamayan üreticiye çok kısa süreli ve çok yüksek faizli borç para veren varlıklı kişilere diyoruz. Bazı bölgelerde bunlara faizci de denir.</p>
				<p class="normal2">Başkasının emeği ile zenginleşenler</p>
				<p class="normal">SORU: Bu aracı ve tefecilerin bugünkü düzendeki yerlerini bize örneklerle anlatır mısınız?</p>
				<p class="normal">CEVAP: Elbette.</p>
				<p class="normal">Örneğin Trakya'da. Aracıların hayvan yetiştiren köylünün parasızlığından, kredisizliğinden ve örgütsüzlüğünden, bazı kimselerin, mevsiminden önce, köylünün hayvanlarından elde edeceği sütü çok düşük fiyata kapattıklarını görüyoruz. Zamanı geldiğinde bu sütten yaptıkları peynir ve sütü avans parayla önceden ucuza kapatmış oldukları için kendilerine o kadar ucuza gelir ki, bundan büyük kârlar ederler. Süt üreticisi ise fakirlikten kurtulamaz.</p>
				<p class="normal">Örneğin İstanbul'da, yeterli kredi alamadıkları için soğuk depo kuramayan, Et ve Balık Kurumu'nun depolarını da kendilerine kapalı bulan balıkçılar, balıklarını depo sahibi birkaç kişiye götürmek zorundadırlar. Bu depo sahipleri, kendilerine muhtaç olan balıkçıların getirdikleri balıklara istedikleri düşük fiyatı biçerler, sonra da bunları yüksek fiyatla piyasaya sürerler. Balıkçının hayatını tehlikeye atarak tuttuğu balıklar depo sahiplerini zengin eder, balıkçı fakirlikten kurtulamaz.</p>
				<p class="normal">Örneğin Kocaeli'nde, bütün hayatını bahçesine bağlamış olan elma yetiştiricisini, devletten yeterli krediyi sağlayamadığından, elmalarını kendisini çaresiz durumda yakalayan birkaç aracıya yok pahasına satar; aracı yüz binlere lira kazanırken, kendisi gelecek mevsime nasıl hazırlanacağını kötü kötü düşünür.</p>
				<p class="normal">Bu durum Edirne'de, Çanakkale'de ya da Güney'de, Erdemli'de ya da Orta Anadolu'da, Niğde'de yemiş ve sebze yetiştiricileri için de böyledir.</p>
				<p class="normal">Gaziantep'in, Maraş'ın üzüm yetiştiren köylüleri de, Tekel, zamanında piyasaya girip destek alışları yapmadığından aracının elinden kurtulamamaktadır. 1961-64 arasında 130-140 kuruştan Tekel'e satılan üzüm, şimdi aracılara 70-90 kuruştan satılmaktadır.</p>
				<p class="normal2">Tütünün zengin ettikleri</p>
				<p class="normal">SORU: Tütün ekicilerinin durumu herhalde biraz daha iyidir.</p>
				<p class="normal">CEVAP: Ne gezer?</p>
				<p class="normal">Tütün ekicilerinin bazıları, Adalet Partisi iktidarının izlediği yanlış ve yetersiz destek fiyat politikasından büyük zararlara uğrar ve üç yıldır, içtikleri sigara birkaç defa pahalılandığı halde tütünlerine bundan 3-4 yıl önce aldıklarını ancak yarısı kadar para alabilirken, bazıları da bu politikadan yararlanıp tütünlerini ucuza kapatan aracıların eline düşmekten kurtulamamaktadırlar.</p>
				<p class="normal">Tabii, ürünlerini daha önceden kredisizlik yüzünden tefecinin birine kaptırmamışlarsa.</p>
				<p class="normal">Kuşkusuzca söylenebilir ki, bugün tütün, yetiştiriciyi değil, tütün alım-satım yapan aracıyı zengin etmektedir.</p>
				<p class="normal">SORU: Bunu neye dayanarak söylüyorsunuz?</p>
				<p class="normal">CEVAP: Bizzat aracıların kendi yaptıkları hesaplara. Bu hesaplara göre bugün Türkiye'de 454 bin tütün yetiştiricisi aile, buna karşılık 91 büyük tütün tüccarı vardır.</p>
				<p class="normal">Bu tüccarlardan her biri yetiştiriciden ucuz fiyatla satın aldıkları tütünlerden yılda 2.5 milyon liranın üzerinde kâr sağlarken, 454 bin tütün yetiştiriciden tütünlerini tüccara satanların her biri, kişi başına değil, işçilik, ilaçlama masraflar çıktıktan sonra aile başına ancak yılda 223 lira net kâr elde edebilmektedir.</p>
				<p class="normal2">Tefeciliğe birkaç örnek</p>
				<p class="normal">SORU: Bu gerçekten büyük bir adaletsizlik. Şimdi aracıların bozuk düzendeki yerini ve rolünü daha iyi anlıyorum. Peki, bize biraz da tefecilikle ilgili örnekler verir misiniz?</p>
				<p class="normal">CEVAP: Size bu konuda, biri Orta Anadolu'dan, öteki Karadeniz'den, üçüncüsü de Doğu Anadolu'dan olmak üzere, üç örnek vereyim.</p>
				<p class="normal">Konya Ovası'nda, kış ortasında parasız kalan, devletten gerekli krediyi sağlayamayan köylü, buğdayını yok pahasına tefeciye kaptırır. O köylü ki, suni gübreyi, yapılan sözde fiyat indirimine rağmen, aracıdan, hükümetçe tespit edilen fiyatın yüzde 30-40 yükseğine almaktadır...</p>
				<p class="normal">Karadeniz'de, devletin kendisine çok düşük faizle verdiği ihracat kredisini, ihracatçı, kredi sıkıntısı içinde kıvranan fındık yetiştiricisine yüzde 100-200 faizle verir.</p>
				<p class="normal">Doğu Anadolu'da, kış ortasında parasız kalan köylü henüz doğmamış kuzularını 50 liradan tefeciye satar. Doğduktan sonra bu kuzuları altı ay otlatır, besler, piyasada 150 lira edecek hale gelince götürür tefeciye teslim eder. Tefeci de, köylünün yoksulluğundan yararlanarak üçte bir fiyatına aldığı bu hayvanları, büyük kârlarla sınır dışına kaçırır.</p>
				<p class="normal2">Aracı ve tefeci devletçe besleniyor</p>
				<p class="normal">SORU: Aklımı kurcalayan bir nokta var.</p>
				<p class="normal">Deminden beri bir kredi yokluğundan söz ediyorsunuz. Süt üreticisi kredi bulamıyor; balıkçı kredi bulamıyor; sebze, meyve, çeltik, tütün, buğday ve fındık yetiştiricisi kredi bulamıyor; hayvancılık yapan köylü kredi bulamıyor.</p>
				<p class="normal">Peki, bugünkü iktidar hiç kimseye kredi vermiyor mu?</p>
				<p class="normal">CEVAP: Hiç vermez olur mu? Adalet Partisi yoksuldan krediyi esirgerken, aracıya ve tefeciye her türlü kolaylığı göstermektedir. Bankaların 1967 Eylül ayına kadar özel sektöre açtığı krediler, yaklaşık olarak 22 milyar liraydı.</p>
				<p class="normal">Bunun 15 milyar lirası tüccara verilmiş. Bunun içinde aslan payını alan aracılar ve tefecilerdir. Türkiye nüfusunun dörtte üçüne yakın oldukları halde, çiftçiler ancak kredilerin dörtte birinden daha azını alabilmişler. Yani, aşağı yukarı, 4.5 milyar lira kadarını…</p>
				<p class="normal">SORU: Tarım sektörünün milli gelire katkısının yüzde 40 dolaylarında olduğu düşünülürse, bu hiç de fazla bir para sayılmaz. Peki, bari bu 4.5 milyar lira iyi dağıtılabilmiş midir?</p>
				<p class="normal">CEVAP: Köylü nüfusun büyüklüğüne ve milli gelire katkısına oranla bu 4.5 milyar liranın yetersizliği bir yana, dağıtımı da çok adaletsizdir.</p>
				<p class="normal">Çünkü, devletin açtığı tarım kredilerinden ancak çiftçilerin üçte biri yararlanmaktadır.</p>
				<p class="normal">Bu üçte birin içinde en büyük payı alanlar da, zaten varlıklı olan büyük toprak sahipleridir. Bunlara verilen kredilerin ortalaması adam başına yılda 600 bin liranın üzerindedir.</p>
				<p class="normal">Bu mutlu üçte birin içine girebilen yoksul köylünün yarısı ise, yılda 300 liranın altında kredi alabilmektedir. İşte bu yüzdendir ki köylü, aracının, tefecinin eline düşüyor.</p>
		
		</body>
</html>