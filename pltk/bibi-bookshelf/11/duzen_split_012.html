<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>duzen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_13">1<br class="chapter"/>Anayasa'nın İstediği Düzen Değişikliği</h2>
				<p class="normal">Buraya kadar belirttiğimiz kararsızlıklar, tutarsızlıklar ve çelişkiler, aslında Adalet Partisi'nin temel felsefesinin ve dünya görüşünün eskiliğinden, tutuculuğundan, çağdaş dünya gerçeklerine ve Türkiye'nin gerçeklerine uygunsuzluğundan ileri gelmektedir.</p>
				<p class="normal">Türkiye'de kurulu ekonomik ve sosyal düzen, bozuk ve adaletsizdir ve Türkiye'nin hızlı kalkınmasına da sosyal adalet içinde gelişmesine de elverişli değildir.</p>
				<p class="normal">Birinci Beş Yıllık Plân uygulaması sırasında ve yedi-sekiz yıldır yaşadığımız gerçek özgürlük ortamı içinde su yüzüne çıkan bazı gerçekler, bu düzen bozukluğunu bütün açıklığı ile ortaya koymuştur. Bazı yönetsel düzeltme tedbirleriyle bu düzen bozukluğunun giderilemeyeceği artık açıkça anlaşılmıştır.</p>
				<p class="normal">Ona rağmen, Adalet Partisi iktidarının, düzen değişikliğini önlemedeki ısrar ve inadı, Türkiye'nin ekonomik ve sosyal gelişmesini, süratle bir çıkmaza doğru sürüklemektedir.</p>
				<p class="normal">Zaman zaman, hava şartları veya olağanüstü bazı imkânlar, kalkınma hızımızda kısa süreler için parlak sonuçlar sağlıyor gibi görülebilir. Fakat istikrarlı bir gelişme için hava şartlarına veya başka türlü şanslara bel bağlanamayacağı Adalet Partisi'nin hazırlattığı İkinci Beş Yıllık Plân'da da belirtilmektedir.</p>
				<p class="normal">Nitekim Adalet Partisi iktidarı sırasında gelişme hızı bir yıl plân hedefini aşarak yüzde 10'un üstüne varmış, fakat hemen ertesi yıl yüzde 5'in altına düşerek plân hedefinin çok gerisinde kalmıştır.</p>
				<p class="normal1">Herkes Anlıyor, Fakat...</p>
				<p class="normal">Biz, "Düzen değişmelidir" dediğimiz vakit, Adalet Partisi iktidarının ileri gelen yöneticileri tepki gösteriyorlar. Başlangıçta bu tepkileri, Cumhuriyet Halk Partisi'nin düzen değişikliği isteğini, tıpkı, "ortanın solu" için veya toprak reformu için yaptıkları gibi bir demagojik istismar konusu yapmak ve halkı aldatarak bizim düzen değişikliği isteğimize karşı tahrik etmek amacını güdüyordu. Fakat son zamanlarda, düzen değişikliğinden kastımızın ne olduğunu halk anladıkça ve düzen değişikliği için halktan da baskı gelmeye başladıkça, iktidar sorumluları, tepkilerini belli bir huzursuzluk ve sinirlilik içinde göstermektedirler.</p>
				<p class="normal">İkide birde bize, "Düzen değişikliği ile ne demek istiyorsunuz, açık söyleyin" diyorlar... "Anayasayı mı, demokratik rejimi mi değiştirmek istiyorsunuz" diye soruyorlar.</p>
				<p class="normal">Düzen değişikliğinden kastımızın ne olduğunu, sık sık, bütün açıklığı ile anlatıyoruz. Fakat anlamıyor, daha doğrusu anlamaz görünüyorlar. Üniversitelerin konferans salonlarında anlatıyoruz, üniversiteli gençler anlıyorlar. Yerin altındaki maden işçilerine anlatıyoruz, onlar anlıyorlar. Tarlalarını süren köylüler anlıyorlar, dağdaki çobanlar anlıyorlar. Fakat Başbakan anlamıyor, Bakanlar anlamıyor, Adalet Partisi'nin yöneticileri anlamıyorlar.</p>
				<p class="normal1">Anayası Kim Değiştirmek İstiyor?</p>
				<p class="normal">Hele, "Açık söyleyin, bu Anayasa'yı mı istemiyorsunuz, bu Anayasayı mı değiştirmek istiyorsunuz?" diye meydan okumaları çok garip kaçıyor. Çünkü herkes biliyor ki bu Anayasa'yı istemeyen, ellerine fırsat geçer geçmez bu Anayasa'yı değiştireceklerini açıkça söyleyen, kendileridir.</p>
				<p class="normal">Cumhuriyet Halk Partisi, 1961 Anayasası'nı, Türk toplumunun en büyük kazançlarından biri sayan bir partidir. Adalet Partisi, köy kent dolaşıp halkı bu Anayasa'ya kırmızı oy vermeye kışkırtırken Cumhuriyet Halk Partisi, Anayasanın halk tarafından benimsenmesi için çalışmış ve bunda başarı sağlamış olan partidir.</p>
				<p class="normal1">chp Anayasa'yı Gerçekleştirmek İsteyen Partidir</p>
				<p class="normal">Cumhuriyet Halk Partisi, Anayasa'yı değiştirmek değil, Anayasa'yı gerçekleştirmek istemektedir. Anayasanın henüz kâğıt üstünde kalan bazı ileri hükümlerini, halkçı hükümlerini, kâğıt üzerinden toplum yaşantısına geçirmek, yaşar hale getirmek istemektedir.</p>
				<p class="normal">Anayasa'nın, yeni siyasal düzenle ve hukuk düzeniyle ilgili hükümlerini Cumhuriyet Halk Partisi, 1961-65 arasındaki üç yıl üç aylık iktidarı sırasında gerçekleştirmiştir. Toplum yaşantımıza geçirmiştir. Sosyal ve ekonomik düzenle ilgili hükümlerinden de bazısını, örneğin çalışma düzeni ile ilgili hükümlerini gerçekleştirmiştir.</p>
				<p class="normal">Fakat daha fazlasını yapmaya imkân bulamadan iktidardan ayrılmıştır.</p>
				<p class="normal">Düzen değişikliği isteğimizin, Anayasa'yı değiştirmek isteğiyle ilişiği olmadığı gibi demokrasiden vazgeçmek gibi bir hevesle de ilişiği yoktur. Tersine, demokrasiyi sağlamlaştırmak için demokrasiyi daha sağlam ekonomik ve sosyal temellere kavuşturmak için de bir düzen değişikliğine ihtiyaç vardır.</p>
				<p class="normal">İstediğimiz, Anayasa'nın dışında değil, Anayasa'nın gereği olan bir düzen değişikliğidir.</p>
				<p class="normal">Bunu hâlâ anlamamakta inat edenlere bir kez daha, niçin ve nasıl bir düzen değişikliği istediğimizi birkaç örnekle anlatmak isterim.</p>
				<p class="normal1">Anayasa'nın Henüz Gerçekleşmemiş Hükümleri</p>
				<p class="normal">Bu birkaç örnek, Anayasa'mızın bazı hayati hükümlerinin henüz gerçekleşmemiş olduğunu ve bu hükümlerin gerçekleşmesine bugünkü iktidarın nasıl engel olduğunu göstermeye yetecektir sanırım.</p>
				<p class="normal1">Anayasa ve Toprak Reformu</p>
				<p class="normal">Anayasamızın 37'inci Maddesi şöyle der:</p>
				<p class="normal">"Devlet, toprağın verimli olarak işletilmesini gerçekleştirmek ve topraksız olan veya yeter toprağı bulunmayan çiftçiye toprak sağlamak amaçlarıyla gereken tedbirleri alır. Kanun, bu amaçlarla, değişik tarım bölgelerine ve çeşitlerine göre toprağın genişliğini gösterebilir. Devlet, çiftçinin işletme araçlarına sahip olmasını kolaylaştırır."</p>
				<p class="normal">Bu Anayasa hükmündeki, "kanun... değişik tarım bölgelerine, çeşitlerine göre toprağın genişliğini gösterebilir" sözünün anlamı açıktır: Bölgelerin ve ürünlerin özelliklerine göre bir kişinin veya ailenin elinde en çok ne kadar toprak bulunabileceği kanunca tespit edilmek ve bunun üstünde kalan toprakların kamulaştırılarak topraksız veya az topraklı çiftçilere verilmek gerekir.</p>
				<p class="normal">Nitekim bir sonraki maddede, 38'inci Madde de "çiftçinin topraklandırılması" amacıyla toprak kamulaştırılması yapılabileceği daha açık olarak belirtilmekte ve bunun bazı koşulları da tespit edilmektedir; örneğin kamulaştırılan topraklar için ödeme süresinin on yılı aşamayacağı, kamulaştırılan toprak bedelinden, "o toprağı doğrudan doğruya işleten çiftçinin hakkaniyetli ölçüler içinde geçinebilmesi için zaruri olan..." kısmının peşin ödeneceği, Anayasa'da yazılıdır.</p>
				<p class="normal">Anayasa'nın bu kadar açık olarak toprak reformunu emretmiş olmasına, bunun için gerekli kamulaştırmanın yolunu yordamını da belirlemiş olmasına rağmen, Adalet Partisi iktidarı, toprak reformu yapmayacağını, kimsenin toprağından bir karışını alıp topraksız köylüye vermeyeceğini açıkça söylemektedir. Nitekim hazırlanan sözde tarım reformu tasarısında da kimsenin toprağının kamulaştırılmasının öngörülmediği, ilgili Bakan tarafından açıklanmıştır.</p>
				<p class="normal">Bu durumda, Anayasa'ya karşı gelen, Anayasanın emrettiği düzeni reddeden, herhalde Cumhuriyet Halk Partisi değildir; Adalet Partisi'dir.</p>
				<p class="normal1">Anayasa ve Özel Teşebbüs</p>
				<p class="normal">Bir başka örnek... Anayasa'nın 40'ıncı maddesinde şöyle denmektedir:</p>
				<p class="normal">"Devlet; özel teşebbüslerin, milli iktisadın gereklerine ve sosyal amaçlara uygun yürümesini, güvenlik ve kararlılık içinde çalışmasını sağlayacak tedbirleri alır."</p>
				<p class="normal">41'inci maddesinde de Anayasa, "yatırımları toplum yararının gerektirdiği önceliklere yöneltme"nin, devlete verilmiş bir ödev olduğunu yazmaktadır.</p>
				<p class="normal">Fakat Adalet Partisi iktidarı, Anayasanın bu açık hükümlerine rağmen özel teşebbüsleri, milli iktisadın gereklerine ve sosyal amaçlara uygun yürütmek için ve özel sektör yatırımlarını toplum yararının gerektirdiği önceliklere yöneltmek için hiçbir etkili tedbir almamaktadır.</p>
				<p class="normal">Sayın Başbakan, bu konuda özel sektöre ancak öğütler vermekle yetinmekte, fakat herhangi bir müeyyideli direktif vermeye yanaşmamaktadır.</p>
				<p class="normal">Denilebilir ki özel teşebbüsü belirli yatırım hedeflerine, belirli alanlara yöneltmek için bazı özendirici tedbirler alınmıştır ve alınmaktadır. Bu, doğrudur. Ama böyle özendirici tedbirlerin, şimdiye kadar hemen hiçbir özendirici etkisi görülmemiştir.</p>
				<p class="normal">Biraz ileride bazı somut örneklerini vereceğim gibi kurulu ekonomik düzende, milli iktisadın gereklerine ve sosyal amaçlara aykırı faaliyetlerde bulunan özel teşebbüsün, o kadar büyük ve kolay kârlar sağlaması mümkündür ki ve bu gibi faaliyetleri için özel teşebbüs o kadar kolaylıkla o kadar bol kredi bulabilmektedir ki bu avantajlar yanında, vergi bağışıklığı gibi birtakım tedbirlerin özendiricilik kazanması imkânsızdır.</p>
				<p class="normal1">Anayasa ve İnsanca Yaşama Hakkı</p>
				<p class="normal">Gene Anayasa, 41'inci maddesinde, iktisadi hayatın, "herkes için insanlık haysiyetine yaraşır bir yaşayış seviyesi sağlanması amacına göre" düzenlenmesini emretmektedir. 52'inci maddesinde de Devlet "tarım ürünleri ve tarımla uğraşanların emeğini değerlendirmek için gerekli tedbirleri alır" demektedir.</p>
				<p class="normal">Oysa Adalet Partisi iktidarının, geniş halk toplulukları için, "insanlık haysiyetine yaraşır bir yaşayış seviyesi"ni değil, "asgari yaşayış seviyesi"ni amaç edindiği, Sayın Başbakan tarafından plân görüşmeleri sırasında, senatoda belirtilmiştir. Kaldı ki uygulama da bu yöndedir, hatta asgari yaşayış seviyesini sağlamak için bile asgari ölçüde çaba gösterilmemektedir.</p>
				<p class="normal">Geçim endekslerindeki yükselişler, işçi ücretlerindeki artışları ya aşmakta, ya da etkisiz bırakmaktadır. Köylünün yaşayış seviyesi ise yükselecek yerde alçalmaktadır.</p>
				<p class="normal">Adalet Partisi iktidara geldiğinden beri, devlet açık Anayasa hükmüne rağmen, tarım ürünlerini ve tarımla uğraşanların emeğini değerlendirmek için gerekli tedbirleri almak şöyle dursun, tarım ürünlerini ve tarımla uğraşanların emeğini değerden düşürücü tedbirler almış ve almaktadır. Adalet Partisi'nin sahip çıktığı, korumak istediği, hatta büsbütün kötüleştirdiği düzende de başka türlü olması imkânsızdır.</p>
				<p class="normal">Nitekim tütün yetiştirici köylünün emeği, bundan üç-dört yıl önceye göre, üçte bir veya yarı yarıya düşük değerlendirilmektedir. Çünkü devlet, bir avuç yerli ve yabancı tüccarın yararına, tütün yetiştirici köylünün kazancını bu oranda düşürmüştür.</p>
				<p class="normal">Birçok yemiş ve sebzeleri, köylü, birkaç yıl önceye göre daha düşük fiyatlarla satmaktadır.</p>
				<p class="normal">Birçok tarımsal ürünlerin değeri son yıllarda yükselmemiştir, hatta bazılarınınki düşmüştür. Buna karşılık, bütün tarımsal ürünlerin maliyetleri büyük ölçüde yükselmiştir. Yani köylü, gitgide yoksullaşmaktadır.</p>
				<p class="normal1">Anayasa ve Sosyal Güvenlik</p>
				<p class="normal">48'inci maddesinde Anayasa, herkesin "sosyal güvenlik hakkına sahip" olduğunu ve bunu sağlamak için gerekli sosyal sigortaları ve sosyal yardım teşkilâtını kurmanın devlete düşen bir ödev olduğunu yazar. Cumhuriyet Halk Partisi, bu yolda ileri adımlar atmıştır. İşçilerin sosyal sigortalarını hem sağladığı haklar bakımından, hem de kapsam bakımından genişletmiştir. Eğer Cumhuriyet Halk Partisi iktidarda kalmış olsa idi, bugüne kadar esnaf ve sanatkârlarla, serbest meslek adamlarının da sosyal sigortalara bağlanması ve devlet memurlarının gerçek sosyal güvenliğe kavuşması amacı gerçekleşmiş bulunacaktı. Bunlar, Birinci Beş Yıllık Kalkınma Plânı'nın hedefleri arasında idi ve hazırlıkları ilerlemişti.</p>
				<p class="normal">chp iktidarı daha geniş vatandaş topluluklarını sağlık sigortasına bağlamak üzere çalışmalara başlamıştı. Bu çalışmalar da yarım bırakılmıştır.</p>
				<p class="normal">Adalet Partisi üç yıldır iktidarda bulunmasına rağmen, bu yolda henüz hiçbir adım atmış değildir.</p>
				<p class="normal">Cumhuriyet Halk Partisi yeniden iktidara geldiğinde, Anayasanın ve sosyal hedefleri gerçekleştirilmeden süresi dolmuş Birinci Beş Yıllık Plân'ın bu hedeflerini öncelikle gerçekleştirmek için gerekeni yapacaktır.</p>
				<p class="normal1">Anayasaya Ulaşmak İçin Düzen Değişikliği</p>
				<p class="normal">Anayasa ile ilgili olarak verdiğim örnekler daha çoğaltılabilir. Fakat bu birkaç örnek bile, Anayasanın gerekli kıldığı ekonomik ve sosyal düzen ile bugün var olan ekonomik ve sosyal düzen arasındaki farkları, hatta uçurumları göstermeye yetecektir sanırım.</p>
				<p class="normal">Bizim istediğimiz düzen değişikliği, işte bu farklılıkları kapatmaya yarayacaktır.</p>
				<p class="normal">Böyle bir düzen değişikliğiyle, Anayasa'dan uzaklaşılmış olmayacak, tam tersine Anayasa hedeflerine ulaşılmış olacaktır.</p>
		
		</body>
</html>