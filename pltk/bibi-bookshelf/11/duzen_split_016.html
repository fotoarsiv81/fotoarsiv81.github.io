<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>duzen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_17">5<br class="chapter"/>Sınaileşme ve Düzen Bozukluğu</h2>
				<p class="normal1">Tarımdan Sanayie Nasıl Kaynak Aktarılır?</p>
				<p class="normal">Adalet Partisi iktidarı, sanayii sürükleyici sektör haline getirmek istiyor.</p>
				<p class="normal">Bunun başlıca çarelerinden biri olarak da tarımdan sanayie kaynak aktarılacağını ileri sürüyor.</p>
				<p class="normal">Bu görüş, İkinci Beş Yıllık Plân'da da belirtilmektedir...</p>
				<p class="normal">Fakat bugünkü toprak ve tarım düzeni değişmedikçe, tarımdan sanayie nasıl kaynak aktarılabilecek; tarım, sanayiin itici gücü haline nasıl getirilebilecektir?..</p>
				<p class="normal">Devlet Plânlama Teşkilâtı'nın geçen yıl bastırılan ve İkinci Beş Yıllık Plân'a temel olması gereken araştırmalarından birinde açıklandığına göre, bugünkü toprak düzeninde birçok işletmeler, –rapordan aynen alıyorum– "pazar için üretimi ve tarımsal üretimi geliştirmek için sermaye terakümü sağlama değil, kendi kendilerine bile yetmez hale gelmektedirler."</p>
				<p class="normal">Rapor şöyle devam ediyor:</p>
				<p class="normal">"Tarım sektöründeki üretimin çok düşük oluşu yüzünden, tarımsal işletmelerde sermaye birikimi gerçekleştirilememekte, tarımsal gelir, tarımsal üretimin arttırılmasında dahi değerlendirilememektedir."</p>
				<p class="normal">Devletin en yeni resmi raporları, bugünkü düzende, tarım sektörümüzün, kendi kendine bile yetmediğini belirtirken, bir yandan tarımın daha hızlı gelişmesi bir yandan da tarımdan sanayie kaynak aktarılması nasıl mümkün olacaktır?..</p>
				<p class="normal">Bunun iki yolu vardır:</p>
				<p class="normal">Birincisi; bol kazançlı çiftçilerden daha çok vergi almak...</p>
				<p class="normal">İkincisi; dar gelirli çiftçiyi, yoksul köylüyü daha da yoksullaştırmak ve onu daha yoksullaştırarak elde edilecek tasarrufu sanayi kesimine aktarmak...</p>
				<p class="normal2">Çok Kazanan Çiftçiden Vergi</p>
				<p class="normal">ap Hükümeti, bu yollardan birincisini düşünmemektedir. Tarımsal Gelir Vergisi'nde ancak ufak tefek bazı düzeltmelerle yetinme kararındadır. Bugün, yılda milyonlar kazanan birçok büyük çiftçiler, bir fabrika işçisi kadar vergi ödemedikleri halde, Adalet Partisi iktidarı, o çiftçilerden elde edilebilecek vergi gelirini artırmak için hiçbir ciddi tedbire başvurmayı kabul etmemektedir. Geçen yıl bütçe görüşmeleri sırasında Sayın Başbakan bunu açıkça ifade etmiştir.</p>
				<p class="normal2">Köylünün Yoksullaştırılması</p>
				<p class="normal">O halde, bugünkü çelimsiz, kendi kendine bile yetersiz tarım sektörümüzden, sanayi sektörüne kaynak aktarmak, tarım sektörünü, öylelikle sınaileşmenin itici gücü haline getirmek için ortada, ancak ikinci yol kalıyor: Yani yoksul köylüyü daha da yoksullaştırma yolu...</p>
				<p class="normal">Adalet Partisi de zaten iktidara geldiğinden beri, açıkça bu yolu tutmuş bulunmaktadır.</p>
				<p class="normal">Belki bir-iki ürün istisna edilecek olursa, belli başlı bütün tarımsal ürünlerde maliyetler yükselmiş, ama köylünün, üreticinin geliri azalmıştır. Üstelik artan hayat pahalılığı yüzünden, dolaylı vergilere yapılan büyük zamlar yüzünden, köylünün geçim masrafı da önemli ölçüde yükselmiştir.</p>
				<p class="normal">Birkaç örnek vermek isterim:</p>
				<p class="normal">Tütün yetiştirici köylü, üç yıldır tütününe, bundan üç-dört yıl önce aldığının ancak yarısı kadar para alabilmektedir. Oysa o tütünden yapılmış sigaraya daha çok para ödemektedir. Tütünün maliyeti büyük ölçüde yükselmiştir. Köylünün geçim masrafı artmıştır.</p>
				<p class="normal">Hayvan yetiştiren köylülerden çoğu, hayvanlarının yününü, ya üç-dört yıl öncekinden daha düşük fiyata ya da aynı fiyata satmaktadırlar. Oysa o yünden dokunmuş kumaşları, üç-dört yıl öncekinden daha pahalıya almaktadırlar. Üstelik hem hayvanların bakım masrafı, hem de kendilerinin geçim masrafı önemli ölçüde artmıştır.</p>
				<p class="normal">Pancar yetiştirici köylü, pancarına, üç-dört yıl önce ne para alıyorsa şimdi de aynı parayı almaktadır. Ama pancardan yapılan şekerin kilosu 50 kuruş yükselmiştir. Üstelik köylü, pancarına devletçe ayni para ödendiği halde, gerçekte, üç-dört yıl öncekine nazaran çok düşük gelir elde edebilmektedir. Çünkü pancar yetiştirici köylüye ödenen avans azaltıldığı gibi kendisinden satın alınan pancarların bedeli de üç yıldır, büyük gecikmelerle ödenmektedir. Türkiye Ziraat Odaları Birliği'nin son genel kurul raporunda açıklandığına göre, pancar yetiştiricilerinden geçen mevsim satın alınan pancarlar için yılbaşına kadar ancak 250 milyon lira ödeme yapılmıştır, oysa daha 460 milyon lira ödenmesi lâzımdır. Yani devlet, pancar yetiştirici köylüye, aylardır, 460 milyon lira borçludur. Köylü devlete borçlandığında, faiz öder. Fakat devlet köylüye borçlandığında faiz de ödememektedir. Böylece, avansı azalan veya pancar bedelinin büyük kısmını aylarca alamayan pancar yetiştirici köylü, ya bankaya ya da daha büyük ölçüde tefeciye borçlanma zorunda kalmakta ve pancardan elde ettiği gelirin bir kısmını, bankaya veya tefeciye vermektedir.</p>
				<p class="normal">Köylülerimizin büyük kısmı buğday yetiştirir. Buğday yetiştiren köylünün gelirinde de üç yıldır önemli azalışlar olmuştur. Bu durumda, buğday üreticisinin emeğini değerlendirici tedbirler almak, kaçınılmaz duruma gelmiştir.</p>
				<p class="normal">Nitekim gene Türkiye Ziraat Odaları Birliği raporunda açıklandığına göre, "Akaryakıt, şeker ve tekel maddelerine yapılan bazı zamlar, yedek parça, gıda ve yiyecek maddelerine de intikal etmiş olduğundan, buğday üreticimizin satın alma gücü azalmış bulunmaktadır."</p>
				<p class="normal">Demek ki buğday üretici köylümüz, çiftçimiz de üç yıldır büyük ölçüde yoksullaşmıştır.</p>
				<p class="normal">Denebilir ki tarımda kullanılan bazı girdilerin, yani maliyeti teşkil eden bazı unsurların, fiyatı düşürülmüş veya düşük tutulmuştur. Örnek olarak da bir kısım suni gübrelerin fiyatlarındaki küçük indirimler gösterilebilir. Fakat fiyatları düşen girdiler, fiyatları yükselenlerin yanında pek az ve pek önemsiz olduğu gibi bu fiyat indirimlerinden de birçok durumlarda, köylü değil, çiftçi değil, gene aracılar, tefeciler yararlanmaktadır. İşte buna, Türkiye Ziraat Odaları Birliği raporundan bir örnek... Son genel kurula sunulan raporda şu satırlar yer alıyor:</p>
				<p class="normal">"Gübre, çiftçiye, birkaç el değiştirdikten sonra intikal etmekte ve tespit edilen fiyatın yüzde 30-40 fazlasıyla çiftçiye mal olmaktadır... Zirai Donatım Kurumu gübresi bir kapital kaynağıdır. Şöyle ki tüccar tarafından verilen teminat mektupları, bu işin ticaretini yapan tefeci şahıslar tarafından satın alınarak Zirai Donatım Kurumu'ndan satıcı adına gübre alınmakta ve bu gübreler yüksek fiyatla vadeli olarak çiftçiye satılmaktadır. Böylelikle, tüccarın banka teminat mektubu nakit paraya çevrilmekte, bu arada birkaç şahsın açıktan elde ettikleri kazanç gübrenin satış fiyatlarına eklenmektedir."</p>
				<p class="normal">Görülüyor ki yurdumuzun tarım düzeni değişmedikçe, devlet yardımıyla, devlet desteklemesiyle düşürülen veya düşük tutulan bazı girdi fiyatları bile köylüye bir şey kazandırmamakta; fakat köylünün, halkın ve devletin sırtından geçinen tefecilerin, aracıların kazancını arttırmaya yaramaktadır.</p>
				<p class="normal2">Hükümetin Verdiği Yanlış Bilgiler</p>
				<p class="normal">ap iktidarı zamanında köylünün gitgide yoksullaştığına, ürün fiyatlarından çoğunun düştüğüne veya maliyetin yükselmesine rağmen sabit kaldığına dair iddialarımızı çürütmek için iktidar sözcüleri meclis kürsüsünde bazı yanlış bilgiler verdiler.</p>
				<p class="normal">"Üzüm 180 kuruştu, 280'e çıktı", dediler... Ne zaman 180 idi, ne zaman 280'e çıktı, bunu söylemediler. Gerçekte 1963-64'te kuru üzüm için Tariş baremi 245 kuruştu... 1964-65'te 235 kuruştu. 1965'ten 1968'e kadar ise müdahale baremi 227 kuruş olarak kaldı.</p>
				<p class="normal">Ege'de incir 80 kuruştu, bugün 130 kuruş dediler... Oysa 1963-65 arasında incir 135 kuruştu.</p>
				<p class="normal">Kiminin fiyatı yerinde sayan, kiminin fiyatı gerileyen, pek azının fiyatı da birkaç kuruş artan bütün bu gibi ürünlerin maliyetlerinde ise son üç yılda büyük yükselişler olmuştur.</p>
				<p class="normal">En geniş köylü topluluğunu ilgilendiren buğday fiyatlarına gelince, bu konuda gerek Sayın Başbakan'ın senatoda konuşması ile gerek mecliste Sayın Bakanların konuşmaları ile yanlış bilgi verilmiştir. Millet aldatılmak istenmiştir.</p>
				<p class="normal">Senato ve mecliste hükümet adına yapılan konuşmalarda, ap iktidarının ekmeklik buğday fiyatına kiloda 10 kuruş zam yaptığı ileri sürüldü. Oysa buğdaya son zam 1965 Haziranı'nda, Ürgüplü Hükümeti zamanında, Adalet Partisi'nin hiçbir vakit kendi hükümeti saymadığı Ürgüplü Hükümeti zamanında yapılmıştır. O zaman da 10 kuruşluk değil 5 kuruşluk zam yapılmıştı.</p>
				<p class="normal">chp iktidarı ise 1962 Haziranı'nda ekmeklik buğday fiyatına 19 kuruşluk bir zam yapmıştı. Hem de buğday fiyatlarını bu kadar yükseltirken, enflâsyonu önlemiş, genel fiyat istikrarını sağlamıştı. Oysa 1965'te buğday fiyatına 5 kuruş zam yapıldığından beri fiyatlar ve maliyetler büyük ölçüde yükselmiştir.</p>
				<p class="normal">Şimdi sosyal adalet yönünde öncelikle alınması gereken bir tedbir, Türk halkının büyük çoğunluğunu teşkil eden buğday yetiştirici köylüleri bir ölçüde sıkıntıdan kurtarmak üzere, buğday fiyatlarına zam yapmak veya en azından girdilerin fiyatlarını düşürmektir. Aksi halde buğday yetiştirici köylünün durumu günden güne bozulmaya devam edecektir.</p>
				<p class="normal">Mart 1968'de Uluslararası Buğday Anlaşması değiştirilmiş ve dünya piyasalarında buğday fiyatları yükseltilmiştir. Bu durum, Türk köylüsünün buğdayına değer fiyatının verilmesi için yeni ve güçlü bir gerekçe daha kazandırmaktadır.</p>
				<p class="normal2">Bitmeyen Çile</p>
				<p class="normal">Sayın Başbakan, senatoda yaptığı bütçe konuşmasında, "Herhalde hiç kimse iki yıllık iktidarın... Türk halkını fukara bıraktığını, Türk halkını çilenin içine soktuğunu... söyleyemez" dedi.</p>
				<p class="normal">Oysa işte bu hesaplar, bu gerçekler gösteriyor ki bugün Türk köylüsünün çoğunluğu, iki yıl, üç yıl öncekinden daha fakirdir, daha çok çilelidir.</p>
				<p class="normal">Yalnız köylü mü?.. Memurlar da eskisinden daha fakir, daha çilelidir. Toplu sözleşme yapma imkânını bulan işçilerden bile birçoğu, ücretlerindeki artışlar fiyat artışlarına yetişemediği için bugün üç-dört yıl öncekinden daha fakirdir, daha çok çilelidir.</p>
				<p class="normal2">Cılız Çiftçiyle Sanayi Güçlenemez</p>
				<p class="normal">Acaba, yoksul köylü daha yoksullaştırılarak onun cebinden alınan parayla sınaileşmemiz hızlanabilir mi? Gitgide cılızlaştırılan çiftçimizin itici gücüyle, sürünen bir tarım sektörüyle, sanayi, sürükleyici sektör durumuna getirilebilir mi?.. Bu da mümkün değildir.</p>
				<p class="normal">Yoksul köylü yoksullaştırılarak ondan alınan fazla paranın büyük kısmı, sanayicinin cebine değil, aracının cebine, tefecinin cebine, ithalâtçının cebine ve örtülü ithalât yapan, ithalâtçılıktan çok daha büyük bir kazanç yolu, bir vurgun yolu tutturmuş olan, montajcının cebine aktarılmaktadır.</p>
				<p class="normal">Bugünkü düzende tefecilik, aracılık, montajcılık gibi işler kişisel açıdan o kadar kârlı kazanç yollarıdır ki bu yollardan kazanılan paralar gene o yollara dökülerek çığ gibi büyümekte, bir kısmı lüks harcamalarla tüketilmekte, bir kısmı arsa spekülasyonunda kullanılmakta veya lüks yapılara yatırılmakta, bir kısmı da yurt dışına kaçırılmaktadır.</p>
				<p class="normal">Özetleyecek olursak:</p>
				<p class="normal">Sanayii sürükleyici sektör haline getireceğini ve bunun çarelerinden biri olarak da tarımdan sanayie kaynak aktarılmasını sağlayacağını söyleyen Adalet Partisi iktidarı, bunu gerçekleştirmek üzere, büyük çiftçilerden alınan vergiyi arttırma yoluna gitmesi gerektiği halde bunu yapmamakta, hatta düşünmemekte; çok yönlü bir toprak reformu yaparak köylünün, çiftçinin üretimini ve gelirini arttırabileceği halde, bunu kesinlikle reddetmekte; ancak sosyal yönden, insani yönden en zararlı yolu anlaşılmaz bir inatla izleyerek zaten yoksul köylüyü büsbütün yoksullaştırmaktadır.</p>
				<p class="normal1">Sanayii Güçlendirmenin İki Yolu</p>
				<p class="normal">Sosyal kaygılar, sosyal adalet ilkeleri tamamıyla bir yana bırakılsa ve Adalet Partisi'nin bazen açık bazen kapalı ifade ettiği gibi "biz önce ekonomimizi geliştireceğiz, sonra sosyal adalet getireceğiz" dense bile, az gelişmiş veya gelişme halindeki bir ülkede sınaileşmeyi hızlandırmak, yerli sanayii genişletip güçlendirmek için iki yol düşünülebilir:</p>
				<p class="normal">1. Sanayie ucuz ham madde sağlayabilmek üzere köylüyü sömürmek...</p>
				<p class="normal">2. Köylüyü daha çok kazandırıp onu müşteri olarak güçlendirmek...</p>
				<p class="normal2">Köylüyü Sömürmenin Yararsızlığı</p>
				<p class="normal">Köylünün sömürülmesi pahasına sanayiin ham maddelerinde sağlanacak ucuzlamanın sanayiciye faydası olmadığını, bugünkü düzende bunun, ancak köylüyü, bütün dar gelirli halkı ve devleti olduğu kadar gerçek sanayicileri de sömüren aracı, tefeci, montajcı zümrelerine yaradığını yukarıda izah ettim. Kaldı ki bir an için sanayici eline ham maddenin bir miktar daha ucuzlatılarak geçirildiğini tasavvur edelim, gene de yerli Türk sanayii, daha uzun bir süre, dünya pazarlarındaki rekabet şartlarına ayak uyduramaz... Dış pazarlara dayanarak gelişme şansına sahip bir ihracat endüstrisi haline gelemez. Nitekim ihracat şansı en çok görünen dokuma endüstrimiz bile bütün çabalara, bütün özendirici tedbirlere, vergi indirimlerine rağmen, ihracat yoluyla Türkiye'ye pek az döviz sağlayabilmektedir.</p>
				<p class="normal">Daha uzun bir süre, yerli sanayiimizin dış ödeme dengemize yardımı, ihracat sanayii yoluyla değil, daha çok ikame sanayii yoluyla mümkün olabilecektir. İleride ihracata yönelecek sanayilerin bile önce iç pazara hitap eden ikame sanayiileri olarak kurulmaları ve bir süre sonra sağlam ve geniş bir iç pazara dayanarak maliyetlerini düşürüp ihracata geçmeleri gerekecektir.</p>
				<p class="normal">Öyleyse, yerli sanayiimiz, gelişebilmek, güçlenebilmek için şimdilik dış pazarlara dayanamayacağına göre, iç pazara dayanmak, iç pazarını genişletip geliştirerek oradan güç kazanmak zorundadır.</p>
				<p class="normal">Bu da geniş halk topluluklarının satın alma güçlerinin artmasına bağlıdır.</p>
				<p class="normal2">Sanayiin Güçlenmesi Köylünün Güçlenmesine Bağlıdır</p>
				<p class="normal">Bir başka deyişle, yerli sanayiimizi genişletip güçlendirebilmek için köylüyü sömürmek değil, köylüyü daha çok kazandırıp onu müşteri olarak güçlendirmek, onun tüketim gücünü, harcama gücünü arttırmak gerekir. Yani, bugün Adalet Partisi'nin izlediği yolun tam tersi yolu tutmak, köylüyü yoksullaştıracak yerde, köylüyü zenginleştirmek gerekir.</p>
				<p class="normal">Bunun delilini dokuma endüstrimizde görürüz. Bu endüstri, ekonomik durumun duyarlı bir barometresi niteliğindedir. İyi bir üretim yılı olduğunda veya devletin yüksek fiyatla ve ileri bir sosyal anlayışla destekleme alımları yaptığı yıllarda, dokuma endüstrimizin satışı artar, kazancı artar, yüzü güler. Ama üretim düşük olur veya devlet iyi destekleme yapmaz da o yüzden köylünün eline az para geçerse, dokuma endüstrisinde derhal bunalım başlar... Satışlar düşer, stoklar yığılır, tezgâhlar yavaşlar.</p>
				<p class="normal">Bundan çıkarılacak bir ders vardır: Biz, köylülerimizin –tabii, yalnız köylülerimizin de değil, aynı zamanda işçilerimizin, memurlarımızın– tüketim gücünü, harcama gücünü kısarak onları yoksul bırakarak veya yoksullaştırarak sanayiimizi ve genellikle iş hayatımızı geliştiremeyiz.</p>
				<p class="normal2">Sanayiimiz İç Pazarda Büyüyecektir</p>
				<p class="normal">Yerli sanayiimiz, kendi iç pazarımızın beşiğinde, kucağında büyüyecek, ancak ondan sonra belirli bir büyüme noktasına ve güce eriştikten sonra dış pazarlarda rekabet için gerekli sıçramayı yapabilecek, dünyaya açılabilecek ve büyük çapta ihracata geçerek Türkiye'nin dış ödemeler dengesini düzeltmeyi sağlayabilecektir.</p>
				<p class="normal">Bu gerçeği görebilen sanayiciler vardır, fakat ne yazık ki sayıları çok azdır.</p>
				<p class="normal1">Sanayiciler ve Düzen Değişikliği</p>
				<p class="normal">Bu gerçeği görebilen büyük sanayicilerimizden birinden şu sözleri dinledim:</p>
				<p class="normal">"Toprak reformu, biz sanayicilerin lehinedir... Bunu teşvik etmemiz gerekir. Çünkü biz, şimdi, yaptığımız fabrikanın mallarını küçücük bir pazara satabiliyoruz. Toprak reformu yapılırsa, köylünün satın alma gücü artacak ve bizim pazarımız çok daha genişleyecektir. Biz de ancak o zaman, büyük bir sanayi kurmak ve maliyetimizi düşürmek imkânını bulabileceğiz..."</p>
				<p class="normal">Birçok sanayiciler, bu gerçeği göremedikleri için toprak reformuna sahip çıkmamaktadırlar. Toprak reformunda sanayicilerin yararı, işçilerinkinden daha açık seçik görüldüğü halde, işçiler, sendikacılar, toprak reformunun önemini kavramakta, fakat sanayicilerimizin çoğu henüz kavrayamamaktadırlar.</p>
				<p class="normal">Aralarında, düzen değişikliğinin önemini kavrayanlar da maalesef henüz çok azdır.</p>
				<p class="normal">Kendilerinin o kadar yatırım yaparak risk ve yükümler göze alarak sanayi kurup ürettikleri malları satarken aracılık yapanların veya o mallar üzerinde tefecilik yapanların, sanayicilerden çok daha fazla ve kolay kredi alabilmelerine, çok daha kolay ve bol kazanç sağlayabilmelerine karşı henüz isyan hissi duymamaktadırlar. Odalar Birliği içinde, büyük aracıların kendilerini ezmelerine karşı bile yeterince seslerini yükseltememektedirler.</p>
				<p class="normal">Böyle yapacak yerde, onlardan da bazıları,</p>
				<p class="normal">"Mademki Türkiye'de bir vurgun ve sömürü düzeni var, biz de o düzenden, aracılar, tefeciler kadar, ithalâtçılar veya bir kısım ihracatçılar kadar, montajcılar kadar istifade etmenin yolunu bulalım" diye düşünmekte, böyle düşündüklerini, ileri sürdükleri isteklerle belli etmektedirler.</p>
				<p class="normal">Dördüncü Sanayi Kongresi, bu durumu göstermek bakımından, yürekler acısı idi. Evvelce, bu vurgun düzeni içinde, devletten "faizsiz kredi, bedelsiz arsa" isteyerek ortaya atılmış olan bazı sanayi temsilcileri, o kongrede daha aşırı talepler ileri sürdüler.</p>
				<p class="normal">Sömürü düzeninin çarklarından akan kolay ve bol kârın, kendilerine de daha geniş ölçüde akması için devleti ikna edebilirler. Besleme özel teşebbüs olarak kapıkulu özel teşebbüs olarak devlet ve halk sırtından, belki bir ölçüde istedikleri kârı elde edebilirler.</p>
				<p class="normal">Ama taşıma suyla bu çark ne kadar döner?..</p>
				<p class="normal">Daha doğrusu, bu değirmenin suyu nereden gelecektir?..</p>
				<p class="normal">Kendi devletini ve kendi halkını sömürerek bir özel teşebbüs, bir yerli sanayi ne kadar gelişebilir?</p>
				<p class="normal2">Kendi Kendini Sömürme</p>
				<p class="normal">Bir memleket ekonomisinin, başka devletleri ve başka milletleri sömürerek gelişmesi bir ölçüde mümkün olabilir. Ama ekonominin, kendi devletini ve kendi halkını sömürerek gerçek bir gelişme sürecine girmesi imkânsızdır. Bir ekonomi, kendi devletini ve milletini sömürerek semiremez. Hem devletinin ve milletinin gücünü tüketir hem de kendi gücü tükenir ve giderek bir sömürge ekonomisi haline gelir.</p>
				<p class="normal">Sanayiciler, işadamları, halk kalkınmadıkça, köylünün satın alma gücü yükselmedikçe, kendi kazançlarına ve gelişmelerine süreklilik kazandıramayacaklarını görmeli ve halkı soyanlarla, sömürenlerle işbirliği yapmayı düşünecek yerde, onu soyulup sömürülmekten kurtarıcı, öylelikle yerli sanayi için daha güçlü bir müşteri haline getirici bir düzen değişikliğini, ortanın solunda bulunanlarla birlikte istemelidirler.</p>
				<p class="normal">Ortanın solunda Cumhuriyet Halk Partisi, özel teşebbüsün aleyhinde değildir. Bizim bir kısım özel teşebbüsümüz, kendi kendisinin aleyhindedir, kendi kuyusunu kazmaktadır, kendi bindiği dalı kesmektedir.</p>
				<p class="normal1">Tasarrufla Tüketimin Uzlaştırılması</p>
				<p class="normal">Bir yandan yatırım hacmini arttırabilmek ve sınaileşmeyi hızlandırabilmek için tasarrufları yükseltmek; öbür yandan da yerli sanayii ve genellikle üretimi desteklemek için halkın tüketim gücünü arttırmak... Bunun ikisini bir arada, dengeli olarak yürütmek mümkündür. Yatırımların plânlanması gibi tasarruf ve tüketim de bu dengeyi sağlayacak şekilde plânlanabilir.</p>
				<p class="normal">Bu amaçla, örneğin şunlar yapılmalıdır:</p>
				<p class="normal">1. Memleket kalkınması için yararsız ve verimsiz alanlarda tasarrufların kullanılması cazip olmaktan çıkarılmalıdır. Öylece bu alanlarda çekilecek tasarrufların da verimli yatırımlara yönelmesi teşvik edilmelidir.</p>
				<p class="normal">2. Lüks yatırım ve harcamaları güçleştirici tedbirlere ağırlık verilmeli; etkinlik kazandırılmalıdır.</p>
				<p class="normal">3. İç ve dış pazarlar için aracılık aşamaları asgariye indirilerek tüketim harcamalarının daha geniş oranda sanayiciye ve üreticiye intikali sağlanmalıdır.</p>
				<p class="normal">4. İhraç edilebilir ürünlerin ve mamullerin, içeride tüketimini kısıcı tedbirler alınmalıdır.</p>
				<p class="normal">5. Sosyal güvenlik genişletilerek bu şekilde arttırılacak kurumsal tasarruflar verimli yatırımlara yöneltilmelidir.</p>
				<p class="normal">6. Dar ve orta gelirli veya ücretli halk, gelir artışlarından sağlayacağı tasarrufla, plânın öncelik verdiği alanlarda toplu yatırımlara yöneltilmelidir.</p>
				<p class="normal1">Ekmeğine Göz Dikilen Halk</p>
				<p class="normal">Bu tedbirlere ve benzerlerine başvurarak özellikle sosyal güvenliği yaygınlaştırarak tasarrufla harcamayı, tüketimle yatırımı, ekonomik gelişmeyle sosyal adaleti bağdaştırma yoluna gidecek yerde, bugünkü iktidar ve bugünkü iktidarın dayandığı iş çevreleri, yoksul halkın biraz daha kemerlerini sıkmaya kalkışmakta, onları biraz daha yoksullaştırmaya uğraşmakta, hatta onların ekmeğine göz dikmektedirler.</p>
				<p class="normal">Bu ekmeğine göz dikme sözünde hiç de mübalâğa olmadığının bir yeni delilini göstermek isterim.</p>
				<p class="normal">Adalet Partisi'nin, üzerine toz kondurmadığı, hakkında söz söyletmediği bir büyük toprak ağası vardır... Bilinçli bir toprak ağası... Yani kendi sınıfının bilincine varmış bir toprak ağası.. Bu zat, toprak reformunun baş düşmanıdır ve sözüm ona köylünün, çiftçinin haklarını koruyacak en büyük kuruluşun, Türkiye Ziraat Odaları Birliği'nin Genel Başkanı'dır... Birliğin son genel kurul toplantısında, 9 Şubat 1968 günü, bu zat, Türkiye'de her vatandaşın yılda ortalama 250 kilo ekmek yemesine itiraz ederek bakınız ne demiştir:</p>
				<p class="normal">"Bu bir lükstür, israftır. Halbuki öteki ülkelerde bu miktar çok düşüktür. Ekmekten yapacağımız tasarrufla memleketimize önemli sayılabilecek döviz getirebiliriz..."</p>
				<p class="normal">Demek ki bugünkü iktidarın tarım alanında başlıca sözcülerinden, bugünkü iktidarın tarım politikasının başlıca temsilci ve savunucularından biri olan bu zata göre, yatırım için gerekli tasarruf, döviz gelirimizi arttırmak için gerekli kaynak, ancak fakir halkın ekmeğinden kısılarak sağlanabilecektir.</p>
				<p class="normal">Buğday fiyatları 1965'ten beri sabit kaldığı halde, –Ziraat Odaları Birliği'nce bile belirtildiği gibi– buğday yetiştiren köylünün geçim masrafının ve üretim maliyetinin büyük ölçüde yükselişi; hemen hemen bütün tarımsal ürünlerden köylünün geliri azalırken, ekim ve geçim masraflarının artışı göz önüne alınacak olursa, Birlik Genel Başkanı'nın tavsiyesine bugünkü iktidarca zaten uyulmakta olduğu kendiliğinden ortaya çıkar...</p>
				<p class="normal2">Fakirin Lüksü Ekmek</p>
				<p class="normal">Türkiye'de fakirin lüksü ekmektir...</p>
				<p class="normal">Zenginlerin lüksünden, asıl döviz kaybına sebep olan lükslerinden en küçük ölçüde bir kısıntı yapılmaya kalkışıldığı vakit, Türkiye'de servet düşmanlığından, komünizme yol açıldığından söz edilir... Ama fakirin lüksü olan ekmeğe kolaylıkla el uzatılır.</p>
				<p class="normal">Bugün Türkiye'de varlıklı veya orta halli insanların sofralarındaki eti veren hayvanları dağda bayırda otlatıp yetiştiren köylüler bile, evlerine yılda iki defa et sokamazlar. Onun için çaresizlikten, onların bile baş yiyeceği ekmektir.</p>
				<p class="normal">Yazın 15 lira edecek emeğini, çaresiz kalıp kış ortasından, 5 liraya satan ırgat, daha başka, daha güzel şeyler yemeği düşünemediği için değil, hele hele lükse düşkün olduğu için hiç değil, başka yiyeceğe parası yetmediği için günde 1 kilo ekmek yemek zorundadır.</p>
				<p class="normal">Tütün işçisine, pamuk işçisine, hele devlet 10 lira asgari ücret tespit ettiği halde, 3-5 liradan fazlasını alamayan zeytin işçisine, zeytin ekmekten başka, soğan ekmekten başka şeyler de yiyebilmek, on binlerce dönüm toprak sahibi bir Ziraat Odaları Birliği Genel Başkanı'nın yiyebildiği yemekleri yiyebilmek imkânını, gücünü verdiğiniz gün, onun ekmek tüketimi kendiliğinden azalır.</p>
				<p class="normal">Bugünkü düzende, Türkiye'de, yoksul halk çoğunluğu için ekmek yemek lüks değildir, ekmek yememek lükstür... Çünkü ekmeği kısılan vatandaşın, aynı besini elde edebilmek için yiyeceği yiyeceklerden çoğu ateş pahasınadır. Aracılık yüzünden, tefecilik yüzünden, gelir dağılımı dengesizliği yüzünden, kısacası, bu bozuk düzen yüzünden ateş pahasınadır.</p>
				<p class="normal2">Pasta mı Yesin?</p>
				<p class="normal">Ekmek yemesin de ne yesin fakir Türk vatandaşı: Pasta mı yesin, pirzola mı yesin?..</p>
				<p class="normal">Yoksul Türk halkı için, "Bu kadar ekmek yemeyiversinler" diyebilen bir Ziraat Odaları Birliği Başkanı, çağımızın sosyal ve ekonomik görüşünden, geçmiş zamanın ekmek bulamayan uyruklarına pasta yemelerini salık veren kraliçesi kadar uzaktır. Çağımızdan da halkımızdan da en az o kadar uzaktır... Ama ne çare ki bu düzenin seçim mekanizması, henüz, köylüyü, köylünün dertlerinden, sorunlarından bu kadar uzak kimselere, köylüyü sömürme zihniyetinin böylesine şampiyonu olan kimselere temsil ettirmektedir.</p>
				<p class="normal2">Bu Çember Kırılacaktır</p>
				<p class="normal">Ama bu çemberin kırılması yakındır. Çünkü Türk köylüsü, girdiğimiz özgürlük ortamı içinde gerçekler deşilip açıldıkça, kendi kurtuluş yolunu da her gün biraz daha iyi görmektedir.</p>
				<p class="normal1">Halk Sektörü</p>
				<p class="normal">Harcamayla tasarrufu, tüketimle yatırımı, ekonomik gelişmeyle sosyal adaleti uzlaştırıp bağdaştırıcı tedbirlerden biri olarak da dar ve orta gelirli veya ücretli halkın, gelir artışlarından sağlayacakları tasarrufla, toplu yatırımlara yöneltilmeleri gerektiğini savunmuştum.</p>
				<p class="normal">Halk bunu bir ölçüde kendiliğinden yapmaya başlamıştır.</p>
				<p class="normal">Yurt dışındaki işçilerimiz, tasarruflarıyla Türkiye'de sınai yatırımlara girişmektedirler.</p>
				<p class="normal">Ordu Yardımlaşma Kurumu, ordu mensuplarının tasarruflarını büyük sınai yatırımlarda değerlendirmektedir.</p>
				<p class="normal2">türk-iş'in Girişimi</p>
				<p class="normal">Yıllardır ileri sürdüğümüz bir dilek de gerçekleşme yoluna girmiş ve Türkiye İşçi Sendikaları Konfederasyonu, yeni Sendikalar Kanunu'nun verdiği imkândan yararlanarak işçi tasarruflarıyla kooperatifler kurmak ve yatırımlar yapmak üzere teşebbüse geçmiştir. Bu amaçla bir kanun teklifi hazırlamıştır.</p>
				<p class="normal">Gördüğüm ilk şekliyle, bu kanun teklifinde büyük aksaklıklar olduğunu, söylemeye mecburum. Bilinmez hangi düşünceyle, kanun teklifini hazırlayanlar, kendilerini baltalamak isteyebilecek, kendilerine rakip olacak durumdaki çevrelerin temsilcilerine de bu yatırımlarda söz hakkı tanımayı öngörmektedirler.</p>
				<p class="normal">Bu, hayırlı bir girişimin daha başından kösteklenmesi veya daha kötüsü, bozuk düzenin çarkları arasına kaptırılması demek olur.</p>
				<p class="normal">Dilerim ki türk-iş, kendi hazırlattığı kanun teklifini, mecliste görüşülmeye başlamadan değiştirerek bu gibi kusurlardan kurtarsın... Yoksa İş Kanunu'nu birçok noktalarından tanınmaz hale sokan bir iktidarın elinde, bu kusurların düzeltilebileceğini sanmıyorum.</p>
				<p class="normal">Kaygım odur ki türk-iş, bazı çevrelerden gelen ve iktidarı da etkileyen engelleme çabalarından kurtulmak umuduyla bu tavizi vermiştir... Oysa bu tavizi verirken, kendisini baltalamak isteyenlerin ağına düşmüş olmaktadır.</p>
				<p class="normal2">Köylüler de Yatırıma Yönelebilir</p>
				<p class="normal">Toprak reformu yapıldığı, toprak reformu ile bağlantılı olarak ve devletin önderlik ve yardımıyla köylülerimiz arasında çok yönlü kooperatifçilik geliştiği takdirde, köylülerin de özellikle kendi üretim faaliyetlerini ilgilendiren alanlarda, sınai yatırımlar yapmaları mümkündür.</p>
				<p class="normal">Tarımdan sanayie kaynak aktarmanın en âdil bir yolu, bir kısım sınai yatırımları, tarımda kaynak yaratanlara yaptırmaktır.</p>
				<p class="normal">Örneğin, montajcılığın ötesinde gerçek bir traktör sanayiini, tarım makineleri sanayiini, köylülerin kooperatifleri kurabilir.</p>
				<p class="normal">Tarım ürünlerini işleme sanayii, gene bu kooperatifler yoluyla kurulabilir.</p>
				<p class="normal">Birçok Batı ülkelerinde, köylünün kalkınması da tarımla ilgili sanayiin gelişmesi de geniş ölçüde bu yoldan sağlanmıştır.</p>
				<p class="normal">Örneğin, Hollanda'da köylünün süper fosfat ihtiyacının yüzde 35'i, köylülerin, çiftçilerin tarım kooperatifleri birliğince kurulan fabrikalarda yapılmaktadır. Gübre ve hayvan yeminin yüzde 70'inin alımı ve dağıtımı da gene kooperatifler birliği tarafından yapılmaktadır. Hem de, Batı Avrupa ülkeleri arasında bile en ucuz maliyetlerle yapılabilmektedir.</p>
				<p class="normal">Gene Hollanda'da sütün yüzde 75'i, Almanya'da sütün yüzde 82'si, tereyağının yüzde 74'ü, peynirin yüzde 65'i bu gibi üretici köylü kooperatiflerinin imalathanelerinde, fabrikalarında işlenmekte veya imal edilmektedir.</p>
				<p class="normal">Fransa'da şarabın yüzde 30'unu, zeytinyağının yüzde 30'unu gene köylü, çiftçi kooperatifleri yapmaktadır.</p>
				<p class="normal">Demek ki o ülkelerin köylüleri, çiftçileri, kendi gelirleri kısılıp başkalarına aktarılarak değil, kendi gelir fazlalarını kendileri arttırıp değerlendirerek yatırım hacminin büyümesine, ülkelerinin sınaileşmesine, ekonomilerinin gelişmesine hizmet etmektedirler.</p>
				<p class="normal2">Özel Girişimin Yaygınlaşması</p>
				<p class="normal">Bu gibi dar ve orta gelirli veya ücretli halk topluluklarının toplu yatırımlara girişmeleriyle, özel sektör ortadan kalkmayacak, küçülmeyecek, tersine asıl o zaman büyüme imkânına kavuşacaktır.</p>
				<p class="normal">chp, ne özel mülkiyet ne de özel girişim düşmanıdır. Tersine, chp nasıl toprak reformu ile özel toprak mülkiyetinin yaygınlaştırılmasını istiyorsa, ekonomimizde geniş bir halk sektörü yaratılarak özel girişimin de yaygınlaştırılmasını, mümkün olduğu kadar geniş halk topluluklarının sermayeci ve girişimci duruma getirilmesini istemektedir.</p>
				<p class="normal1">Halkın Üstünde Güç Olmayacak</p>
				<p class="normal">Bugün Türkiye'deki siyaset alanında, bir yanda chp'nin daha solunda, devletin ekonomik gücünü fazlasıyla arttırmak isteyenler vardır. Onlar amaçlarına erişirlerse, devlet o kadar güç kazanacaktır ki halkın kendi kendini yönetmesi demek olan demokrasi, muhtemelen işleyemez olacaktır.</p>
				<p class="normal">chp'nin sağında, bireylerin, bazı küçük zümrelerin ekonomik gücünü arttırmak, halk ve devlet sırtından arttırmak isteyenler, daha doğrusu, arttırmakta olanlar vardır. Bireylerin veya küçük zümrelerin ekonomik gücü bir ölçünün üstünde artınca da o bireyler veya zümreler o kadar güç kazanmış olacaktır ki demokrasimiz gene işleyemeyecektir. Nitekim şimdiki aksak işleyişinin başlıca nedeni de budur.</p>
				<p class="normal">Ama ekonomimizde halk sektörü genişleyip de ulusal ekonomiye halkın kendisi hâkim olunca, bu ülkede, halkın üstünde bir siyasal güç de olamayacaktır.</p>
				<p class="normal">chp'nin solundakiler, bütün halk devlet için çalışsın isterler. Bu yolun, devleti gerçek bir halk devleti haline getiremediği, halkı kölelikten kurtaramadığı, dünyanın birçok yerlerindeki deneylerden görülmektedir.</p>
				<p class="normal">chp'nin sağındakiler, halk da devlet de bir avuç mutlu azınlık için büyük işadamları ve büyük toprak sahipleri için çalışsın isterler. Bu yolun da ne demokrasiye gerçeklik kazandırabileceği, ne de hatta ekonomik gelişmemizi yeterince hızlandırabileceği, kendi ülkemizdeki durumdan görülmektedir.</p>
				<p class="normal">Ortanın solunda Cumhuriyet Halk Partisi'nin, kurulmasını istediği düzende ise devlet de olacaktır, özel girişim ve özel mülkiyet de olacaktır. Ama bunların hepsi halkın hâkimiyetinde ve halkın hizmetinde bulunacaktır.</p>
				<p class="normal">Halkın üstünde hiçbir güç olmayacaktır.</p>
		
		</body>
</html>