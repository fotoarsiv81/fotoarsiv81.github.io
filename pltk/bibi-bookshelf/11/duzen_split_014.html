<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>duzen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_15">3<br class="chapter"/>Düzen Bozukluğunun Ekonomik Sonuçları</h2>
				<p class="normal">Bu sömürü düzeni, Türkiye'de sadece sosyal adaletsizlik yaratmakla kalmıyor. Ekonomimizin kısırlığında, gelişmemizin yavaşlığında, hatta özel teşebbüsün yetersizliğinde, güçsüzlüğünde ve topluma yararlı olmayışında başlıca etken de bu düzen bozukluğudur, bu sömürü düzenidir.</p>
				<p class="normal">Sayın Başbakan veya ilgili Bakanlar, sık sık, özel teşebbüse nasihat verirler, özel teşebbüsten ricada bulunurlar; özel teşebbüsü daha çok sınai yatırım yapmaya veya daha çok ihracata teşvik etmek isterler.</p>
				<p class="normal">Fakat bu nasihatleri, ricaları, telkinleri, hiçbir etki yapmaz.</p>
				<p class="normal">Bundan bir süre önce, Ankara'da toplanan Dördüncü Sanayi Kongresi vesilesiyle de Sayın Başbakan, güzel bir konuşma yaptı. Bu nasihatleri, ricaları, telkinleri tekrarladı. Büyük hedefler gösterdi.</p>
				<p class="normal">"Milletçe sanayileşmeye karar verdik" dedi, "mutlaka sanayileşmeliyiz" dedi... "Özel sektör sanayicilerimiz çekingenlikten kurtulmalıdır..." dedi. İhracatımızı behemehal arttırmamız gerektiğini, yoksa dış ödeme dengemizdeki dar boğazdan kurtulamayacağımızı ve yeterince sınaileşemeyeceğimizi söyledi.</p>
				<p class="normal">Bunların hepsi güzel sözler, doğru sözler... Bizzat Sayın Başbakan'ın, kendi sözleri hakkında, o konuşmasında söylediği gibi bütün bunlar "kimsenin itiraz edemeyeceği sözler..."</p>
				<p class="normal">Ama Sayın Başbakan, acaba bu düzeni değiştirmedikçe, bu düzeni değiştirme yoluna girmedikçe, bu "kimsenin itiraz edemeyeceği"ni söylediği sözlerini nasıl gerçekleştirecektir?..</p>
				<p class="normal">Düzen değişmedikçe, bu sözlerin gerçekleşemeyeceğinin acı itirafları ve açık delilleri, biraz önce açıkladığımız gibi İkinci Beş Yıllık Plân'da da 1968 Bütçesi'nde de görülmektedir.</p>
				<p class="normal">Adalet Partisi, temel felsefesiyle, karma ekonomiyi geçici bir dönem olarak kabul ediyordu. Türkiye'de, gitgide, kamu yatırımlarını azaltıp özel yatırımları arttırmak, kamu kesimini daraltıp özel kesimi genişletmek istiyordu. Seçim programı da hükümet programı da bu felsefeyi yansıtıyordu. Birinci Beş Yıllık Kalkınma Plânı'nı, bu açıdan eleştirmiş, kamu yatırımlarına fazla yer ayrılmasını uygun görmemişti.</p>
				<p class="normal">Fakat işbaşına geldikten sonra Adalet Partisi, bu düzenle bu felsefenin yürümeyeceğini görmüştür. Özel kesimin, konut yapımına, hem de Türkiye ölçüleriyle lüks konut yapımına yönelmekte devam ettiğini, kendisine verilen hedefleri gerçekleştiremediğini görmüştür. Onun için de yatırımlarda devlet kesiminin payını arttırmaya mecbur kalmıştır.</p>
				<p class="normal">Demek ki özel teşebbüsçü olan Adalet Partisi'nin, "Değiştirmeyeceğiz" dediği bu düzen, aslında yalnız sosyal adalete aykırı değildir; yalnız halkın sömürülmesine, devletin soyulmasına sebep olmakla kalmamaktadır; aynı zamanda, memleketin özel teşebbüs eliyle kalkınmasına, özel teşebbüs yatırımlarıyla gerçek anlamda sınaileşmesine de engel olmaktadır ve Türkiye'nin gelişmiş ülkeler kervanına katılma çabasını geciktirmektedir.</p>
				<p class="normal">Çünkü bu düzende bir insan parasını memlekete ne kadar yararsız şekilde işletirse o kadar çok kazanacaktır. Kalkınmamız ne kadar çok baltalanırsa, o kadar kâr edebilecektir.</p>
				<p class="normal">Sayın Sanayi Bakanının, zaman zaman sabrı tükenip bazı sanayicileri, fahiş kârlar sağladıkları için pahalıya üretim yaptıkları için azarladığını ve kâh tekdirle kâh bazı suni tedbirlerle, fiyatlarını biraz kırdırmaya çalıştığını duyuyoruz.</p>
				<p class="normal">Gerçekte kızılacak olan, o sanayiciler değildir, gene bu düzendir.</p>
				<p class="normal">Ankara Sanayi Odası'nın geçen yıl yayınlanan Türkiye'nin Endüstrileşme Sorunu adlı bir incelemesinde açıklandığına göre, bugün Türkiye'de öyle bir düzen vardır ki bir varlıklı kimse, sanayie yatıracağı paradan, yılda yüzde 25'in üstünde kâr sağlayamayacaksa, parasını sanayie değil, arsaya veya binaya yatırması, yani toprağa taşa gömmesi daha kârlıdır. Tabii, bir yolunu bulup da parasını tefecilikte veya aracılıkta işletmesi ise parasını taşa toprağa gömmekten de daha kârlıdır.</p>
				<p class="normal">Örneğin, özel teşebbüsün katkısıyla kurulan çimento fabrikalarından bazıları, yıllardır hissedarlarına hiç kâr dağıtamamışlardır; işçi ücretlerini 16 liranın üstüne yükseltememişlerdir. Ama o fabrikaların çimentosunu, torbası 875 kuruştan alıp dışarıda, yerine ve mevsimine göre 12 liraya, 15, hatta 20 liraya, Hakkâri'de 30 liraya kadar satan bazı aracılar kısa zamanda yüz binler, milyonlar kazanabilmektedirler.</p>
				<p class="normal1">Öyle Bir Düzen ki...</p>
				<p class="normal">Kısacası, bugün Türkiye'de öyle bir düzen vardır ki bu düzende:</p>
				<p class="normal">Parayı taşa toprağa gömmek, o parayla toprağın üstüne bir fabrika kurmaktan daha kârlıdır.</p>
				<p class="normal">Devletten avans alıp resmi veya özel bankalardan düşük faizle kredi alıp tarımsal veya sınai ürünlere aracılık yapmak, devletten döviz alıp ithalâtçılık yapmak, sermaye yatırıp emek verip kafa yorup o ürünleri meydana getirmekten daha kârlıdır.</p>
				<p class="normal">Düşük faizli krediyle yoksul köylüye tefecilik yapmak, o krediyle fabrika kurmaktan kat kat daha kârlıdır.</p>
				<p class="normal">Hele tutulmuş balığı denize döktürmek veya emek verilip yetiştirilmiş sebzeyi, yemişi çürümeye bıraktırmak, o balığı, o sebzeyi, o yemişi, makûl fiyatla yarı aç yaşayan insanlara satmaktan da döviz karşılığı ihraç etmekten de kıyas edilemeyecek kadar daha kârlıdır.</p>
				<p class="normal">Biz, "Bu düzen değişsin" derken, teşebbüs özgürlüğünün kaldırılmasını istemiyoruz. Ama teşebbüs özgürlüğü, devleti soyma ve halkı sömürme özgürlüğü olmaktan çıkıp memlekete ve halka yararlı hale gelsin, Türkiye'nin kalkınmasına, sınaileşmesine gerçekten hizmet etsin istiyoruz.</p>
		
		</body>
</html>