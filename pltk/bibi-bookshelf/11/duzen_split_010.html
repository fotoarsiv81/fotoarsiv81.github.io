<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>duzen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h2 class="h2baslik" id="calibre_toc_12">5<br class="chapter"/>Çelişkiler ve Sonuç</h2>
				<p class="normal">Buraya kadar 1968 Bütçesi'nin dayandığı yanlış hesapları, memleket ihtiyaçlarına aykırılığını, dengesizliğini, gizlenmek istenen açıklarını, kendi içindeki tutarsızlıklarını ve Adalet Partisi'nin programıyla, hükümet programıyla, seçim bildirgesiyle, İkinci Beş Yıllık Kalkınma Plânı'yla ve bütçeden bir hafta önce yayınlanan 1968 Programı'yla çelişen yönlerini, bu şekilde belirttikten sonra bu bütçe hakkında sözü, bir Adalet Partili yetkiliye bırakmak isterim.</p>
				<p class="normal">İktisadi ve mali konularda iktidar partisinin en yetkili elemanlarından olan ve genellikle bu konularda partisinin meclis sözcülüğünü yapan Adalet Partisi Grup Başkan Vekili Sayın Prof. Aydın Yalçın, 27 Aralık 1967 günü, Milliyet gazetesinde çıkan "Bütçe ve Türkiye" başlıklı yazısında, bu çelişme ve tutarsızlıkların bir kısmını olsun belirtmek mecburiyetinde kaldıktan sonra bakınız, kendi partisinin hükümetince hazırlanan bu bütçeyi, ancak ne gibi ihtirazi kayıtlarla destekleyebiliyor!..</p>
				<p class="normal">Yazısının sonunda Sayın Prof. Aydın Yalçın şöyle diyor:</p>
				<p class="normal">"Hülâsa, yukarda da belirttiğimiz gibi plân hedeflerinden bazı sapmalar müstesna, 1968 yılı bütçesi oldukça dengeli, kalkınma ve istikrara yardımcı bir belge intibaını vermektedir. Cari masraflardaki artışlar, amme varidatındaki artış hızındaki yavaşlamalar, özel tüketim hacmini program hedefinden öteye gösterecek eğilimler ve nihayet Türk ekonomisinin kronik problemi olan dış dengesizlik gibi hususlar bir kenara bırakılırsa, bu bütçe, geçen yıllardaki gelişmeler istikametinde düşünülmüş, sistemli bir şekilde tanzim edilmiş, realist bir belgedir."</p>
				<p class="normal">Oysa Sayın Yalçın'ın saydığı bütün o kusurlar bir yana bırakılacak olduktan sonra en çirkin kadı kızına bile "güzel" demek mümkün olacağı gibi en kötü bütçeye de "realist" demek elbette mümkün olur.</p>
				<p class="normal1">Çelişkiler ve Tutarsızlıklar</p>
				<p class="normal">Buraya kadar yapmaya çalıştığım karşılaştırma ve çözümlemeler gösteriyor ki:</p>
				<p class="normal">Adalet Partisi'nin hükümet programıyla ve parti programıyla, 1968 Bütçesi arasında önemli çelişkiler vardır.</p>
				<p class="normal">İkinci beş Yıllık Plân'ın kendi içinde büyük tutarsızlıklar vardır.</p>
				<p class="normal">İkinci Beş Yıllık Plân'la, bu plânın ilk uygulama yılını düzenleyen 1968 Programı arasında çelişkiler vardır.</p>
				<p class="normal">Gerek İkinci Beş Yıllık Plân'la gerek 1968 Programı'yla 1968 Bütçesi arasında büyük çelişkiler vardır.</p>
				<p class="normal">Üstelik 1968 Bütçesi'nin kendi içinde tutarsızlıklar vardır.</p>
				<p class="normal">Dikkate değer olan nokta şudur:</p>
				<p class="normal">İkinci Beş Yıllık Plân 1967 Mayıs ayı sonunda tbmm'ne sunulmuştur:</p>
				<p class="normal">1968 Programı 12 Aralık 1967'de, yani sadece altı ay sonra yayınlanmıştır.</p>
				<p class="normal">1968 Bütçesi ise programdan birkaç gün sonra tbmm'ne sunulmuştur.</p>
				<p class="normal">Bu kadar kısa aralarla açıklanan ve birbirinin tamamlayıcısı ve uygulama aracı olmak gereken üç önemli belge arasında böylesine büyük çelişmeler oluşu ve birbiriyle böylesine çelişen üç belgenin de altında aynı Bakanlar Kurulu üyelerinin imzaları bulunuşu, devlet yönetiminin sorumluluğu ile bağdaşmasa gerektir.</p>
				<p class="normal">Bu durum, Adalet Partisi iktidarının, plânı da programı da bütçeyi de ciddiyetten nasıl uzak bir şekilde ele aldığını, tutarsızlıklar ve kararsızlıklar içinde nasıl bocaladığını açıkça göstermektedir.</p>
				<p class="normal">Türk halkının büyük talihsizliği, plânlı kalkınma ilkesini benimsediği ve plânlı kalkınmaya büyük umutlar bağladığı bir dönemde, devletin başında bu kadar sorumsuz ve kararsız bir idarenin yer alışıdır.</p>
				<p class="normal1">Bütçeyi Kim Yapar?</p>
				<p class="normal">Bütçe konusundaki eleştirileri cevaplandırmak bakımından çaresizlik içinde kalan Sayın Maliye Bakanı kendisini ve hükümetini sorumluluktan kurtarabilmek için garip bir tevil yoluna saptı:</p>
				<p class="normal">"Sanıyor musunuz ki bütçeyi Maliye Bakanı yapar?.. Bütçeyi Maliye Bakanlığı yapar... Siz memurları kapıkulu mu sanıyorsunuz?" dedi.</p>
				<p class="normal">Biz memurları kapı kulu saymıyoruz. Memurları kapı kulu sayan zihniyet, Başbakan Sayın Demirel'in zihniyetidir. Kendisi memurların karar yetkileri olmadığını, hükümetin, bakanların direktiflerini yerine getirmekle görevli olduklarını birçok kereler söylemişti.</p>
				<p class="normal">Sayın Maliye Bakanı'nın sözleri çok hayret vericidir. Bütçeler hükümetlerin başlıca politika aracıdır. Hükümet kendi bütçesinden sorumlu olmayacaksa neden sorumlu olacak? Nitekim bütçeye red oyu verilince, Maliye Bakanlığı'nın memurları değil, bütçeyi meclise getiren hükümet düşer.</p>
		
		</body>
</html>