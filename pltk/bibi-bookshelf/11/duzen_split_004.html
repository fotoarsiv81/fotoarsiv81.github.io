<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>duzen</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<h1 class="h1baslik" id="calibre_toc_1">Önsöz</h1>
				<p class="normal">Bu kitap, Millet Meclisi'nde, 1968 Bütçesi'nin tümü üzerinde, Cumhuriyet Halk Partisi adına, 15 Şubat 1968 Perşembe günü yaptığım konuşma esas alınarak hazırlanmıştır.</p>
				<p class="normal">Ancak, konuşmanın fazla uzun olmaması için meclis kürsüsünden söyleyemediğim birkaç paragrafa kitapta yer verilmiş, bazı notlar eklenmiş; buna karşılık, tekrar niteliğinde bulunan veya kitaba geçirilmesi gerekli olmayan bazı yerler de metinden çıkarılmıştır. Ayrıca metin kitap haline getirilirken, üslûp bakımından da küçük bazı değişiklikler yapılmıştır.</p>
				<p class="normal">Bu Düzen Değişmelidir adını verdiğimiz bu kitap, Cumhuriyet Halk Partisi'nin 1968 Bütçesi üzerindeki genel görüşlerini ortaya koyduğu gibi başlıca memleket sorunlarını, partinin ortanın solundaki tutumu açısından çözümleyen; bu sorunlar için düşündüğümüz çözüm yollarının ana çizgilerini belirten bir belge niteliğini de taşımaktadır.</p>
				<p class="normal">Kitapta memleket sorunları, ayrı ayrı meseleler gibi değil, birbirleriyle ilişkileri belirtilerek ele alınmıştır.</p>
				<p class="normal">Ortada bir bozuk düzen vardır. Toplumumuzda ekonomik, sosyal ve kültürel yönlerden gördüğümüz bütün aksaklıklar, temeldeki bu düzen bozukluğunun belirtileridir. Bu düzen bozukluğu, gelişme sürecinde bulunan, geri kalmışlıktan kurtulabilmek ve çağdaş uygarlık düzeyine ulaşabilmek için gelişmesini hızlandırmak zorunda olan Türk toplumunu birtakım dar boğazlara veya çıkmazlara sokmaktadır.</p>
				<p class="normal">Düzen bozukluğunun köklerine inmeksizin yapılacak yüzeysel düzeltmelerle veya yönetsel tedbirlerle, o dar boğazları açmak, o çıkmazları aşmak mümkün olmayacaktır.</p>
				<p class="ortayazi">*</p>
				<p class="normal">Oysa bugün iktidarda tutucu bir parti vardır. Tutucu bir parti olarak, Adalet Partisi, düzen bozukluğunun köklerine inememekte, Türkiye'de bir düzen değişikliğinin gerekli olduğunu kabul etmemektedir. Onun için de Türkiye'yi o dar boğazlardan, o çıkmazlardan kurtaramamaktadır. Kurtarma umudunu bile verememektedir.</p>
				<p class="normal">Böyle bir düzen değişikliğinin gerekliliğini savunanları da en ağır ve haksız biçimde suçlamaktadır.</p>
				<p class="normal">Cumhuriyet Halk Partisi'nin istediği düzen değişikliği, Anayasa çerçevesi içinde ve Anayasa'nın gereği olan düzen değişikliğidir.</p>
				<p class="normal">O bakımdan, bu partinin yürüttüğü ortanın solu hareketi, bir Anayasa hareketi olarak tanımlanabilir.</p>
				<p class="ortayazi">*</p>
				<p class="normal">Bütçe tartışmaları sırasında, hükümet adına konuşan bir Bakan, düzeni değiştirmeye kalkışmanın Türk Ceza Kanunu'na göre suç olduğunu, çünkü Türk Ceza Kanunu'nun 142'inci Maddesi'nin, "memleket içinde müesses iktisadî veya sosyal temel nizamlardan herhangi birini devirmek… için her ne suretle olursa olsun propaganda..." yapmayı suç saydığını söylemiştir.</p>
				<p class="normal">Bu görüş temelinden sakattır.</p>
				<p class="normal">Çünkü bütün kanunların, o arada Türk Ceza Kanunu'nun da üstünde Anayasa vardır. Türk Ceza Kanunu'nun korunmasını istediği nizam, yani düzen, 9 Temmuz 1961'den, yeni Anayasa'nın ulusça kabulünden bu yana, ancak bu Anayasa'nın gerekli kıldığı düzen olabilir. O düzen ise henüz birçok yönleriyle "müesses" değildir, kurulmuş değildir.</p>
				<p class="normal">Cumhuriyet Halk Partisi, "Bu düzen değişmelidir" derken, henüz birçok yönleriyle "müesses" olmayan, kurulu olmayan Anayasa düzenini kurmayı, bunu sağlayıcı bir düzen değişikliği yapmayı istemektedir.</p>
				<p class="normal">Bu konudaki siyasal eğimlerde ille "suç" aramak gerekirse, asıl Anayasa'nın öngördüğü düzenin kurulmasını engellemeye kalkışmayı suç saymak gerekir.</p>
				<p class="normal">Anayasa'nın kurulmasını öngördüğü düzenin, henüz her yönü ile "müesses" olmadığını bizzat Sayın Başbakan da itiraf etmektedir. Nitekim Anayasa'nın emrettiği düzeni kurmanın, "müesses" hâle getirmenin savsaklamasını mazur göstermek içindir ki Anayasa'nın 53'üncü maddesine sığınmak mecburiyetini duymaktadır.</p>
				<p class="ortayazi">*</p>
				<p class="normal">Türkiye'de düzen niçin ve nasıl değişmelidir?</p>
				<p class="normal">Bu soruyu cevaplandırabilmek için önce Türkiye'de bugün nasıl bir düzen bulunduğu; Türkiye'de bulunan düzenle Anayasa'nın öngördüğü düzen arasında ne gibi ayrılıklar olduğu saptanmalıdır.</p>
				<p class="normal">Kitap bir yandan bunu saptamakta, bir yandan da düzenin niçin ve nasıl değişmesi gerektiğini ayrıntılarıyla göstermektedir.</p>
				<p class="normal">Böyle bir kitabın boyutları içinde, bir ölçünün ötesinde ayrıntılara girmek, elbette mümkün olmazdı. Fakat ayrıntılar, Cumhuriyet Halk Partisi'nin istediği düzen değişikliğinin temel ilkeleri üzerinde, yönü ve amaçları üzerinde ileri sürülen bazı kuşkuların yersizliğini ve iyi niyetten yoksun ithamların haksızlığını göstermeye yetecek ölçü ve açıklıkta belirtilmeye çalışılmıştır.</p>
				<p class="ortayazi">*</p>
				<p class="normal">Kitap, aslında 1968 Bütçesi vesilesiyle hazırlanan bir metin olduğu için Birinci Bölüm'de bütçenin eleştirisine geniş yer ayrılmıştır. Düzen değişikliğiyle ilgili bir kitapta bu bölümü fazla teknik ve uzun bulanlar olabilir. Fakat bu bölüm, bir "bütçe eleştirisi" olmanın ötesinde, düzen değişikliğini reddeden bir iktidarın, başlıca politika aracı olan yıllık bütçede nasıl çıkmazlara, çelişkilere düşmeye mahkûm bulunduğunu da göstermiş olmaktadır.</p>
				<p class="normal">Kitabın bu bölümünün hazırlanışında, başta chp Parti Meclisi Üyesi Prof. Besim Üstünel olmak üzere, ortanın solu hareketine bilimsel çalışmalarıyla katkıda bulunan değerli uzman ve araştırmacıların büyük emekleri geçmiştir. Kendilerine içten şükranlarımı sunarım.</p>
				<p class="sagnormal">BÜLENT ECEVİT</p>
		
		</body>
</html>