<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-7.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x7-7.html" xml:lang="tr-TR">
    <div class="Basic-Text-Frame">
      <p class="anabaslik-1" id="toc_marker-9">SEKİZİNCİ BÖLÜM</p>

      <p class="arabaslik-orta">LİBERAL BİR ENKAZDAN PORTRELER</p>

      <p class="arabaslik-sol-1" id="toc_marker-9-1">8.1 - UFUK URAS SOLCULUĞU</p>

      <p class="paragraf-3">AKP’nin anayasa değişiklik paketinin Meclis’te görüşülmesi sırasında, bu ülkenin siyasal tarihinden hiç silinmeyecek görüntülere tanık olduk. Örneğin sosyalistleri temsil etme iddiasıyla TBMM’ye giren Ufuk Uras, AKP’lilerin alkışları arasında “evet” oyu kullandı.</p>

      <p class="paragraf-3">Uzun süre Özgürlük ve Dayanışma Partisi (ÖDP) Genel Başkanlığı da yapan Ufuk Uras, kendisinin ülke genelinde tanınmasını sağlayan bu göreve, hak ettiği ve liderlik yetenekleri nedeniyle değil, partideki gruplar arasındaki rekabet yüzünden, söz konusu yapılardan birine ait olmayan, bu anlamda “vasatı temsil eden” bir kişi olduğu için tesadüfen seçilmişti. Önüne çıkan fırsatları kişisel çıkarları ve kariyeri için kullanmakta becerikli olduğu anlaşılan Uras, anayasa referandumunda “Ergenekoncuları sevindirmemek için anayasa değişiklik önerilerine Meclis’te 330’un üzerinde oy çıkması gerektiğini” ilan etmişti. Yani Uras, “Yetmez ama evetçi” bile değildi, doğrudan “evetçi”ydi.</p>

      <p class="paragraf-3">Ülkede dinci-faşizan bir rejimin kurulması yolunda atılan en büyük adımlardan biri olan 12 Eylül 2010 anayasa referandumunda Ufuk Uras ÖDP’den tamamen farklı bir tutum takındı. ÖDP söz konusu dönemde, doğru ve devrimci tutum takınarak TKP, EMEP ve Halkevleri ile birlikte “hayır” cephesi içinde yer alırken, Ufuk Uras ise adeta Tayyip Erdoğan ve AKP iktidarının sözcülüğünü yapıyordu. Uras’ın “Evet” kampanyası yürüttüğü anayasa değişiklik paketi, AKP’nin tek başına hazırladığı, sistem içi güçlerle bile uzlaşma aramadığı, dolayısıyla gerici bir siyaset ve sermaye kliğinden başka hiçbir kesimi ifade etmeyen bir rejim modelinin bütün topluma dayatıldığı bir değişiklik taslağıydı.</p>

      <p class="paragraf-3">Liberal Ufuk Uras, bu tutumuyla sosyalist solla bağlarını da koparmış oluyordu.</p>

      <p class="paragraf-3">Ancak, toplumu ve entelektüel ortamı ideolojik ve siyasal bakımdan terörize eden liberal-muhafazakâr blok, ideolojik saldırganlıkta öyle bir aşamaya ulaşmış durumdaydı ki, Ufuk Uras anayasa değişikliğine ilişkin tavrını açıkça ilan etmesine karşın, yine de bazı arkadaşlarının eleştirilerinden kurtulamadı.</p>

      <p class="paragraf-3">Bilindiği gibi Uras, Demokratik Toplum Partisi’nin (DTP) kapatılması ve iki milletvekilliğinin düşürülmesi üzerine Kürt siyasal hareketinin Meclis’te grup oluşturabilmesi için yeni kurulan Barış ve Demokrasi Partisi’ne (BDP) “özerk” bir statüyle katılmıştı. Gelgelelim, değişiklik taslağı konsunda AKP ile anlaşamayan BDP’nin –ki BDP, anayasa değişikliği konusunda kimi maddelerin oylanması sırasında AKP’yi destekledi– aldığı grup kararı nedeniyle Ufuk Uras daha önceki bazı oturumlara katılmadı. Yani parti tavrına uydu ve kimi maddelerin oylanmasında dolaylı da olsa AKP’yi desteklemedi, diğer BDP’li milletvekilleri gibi “çekimser” kaldı. İşte o zaman liberal mahfillerde kıyamet koptu. Ufuk Uras’ın bazı liberal yol arkadaşları kendisini hemen, “kara koalisyoncu” ve “statükocu” diye suçlamaya başladı. Daha da trajikomik olanı, oylamaya katılmayan Uras’ı neredeyse Ergenekoncu ilan edeceklerdi.</p>

      <p class="paragraf-3">Örneğin Ahmet İnsel, 2 Mayıs 2010 tarihli <span class="char-style-override-2">Radikal</span> gazetesinin pazar eki <span class="char-style-override-2">Radikal İki</span>’de yazdığı bir yazıda, Uras’ın “Hesapçı ve ilkesiz siyasete” alet olduğunu ileri sürüyordu. Ahmet İnsel böyle demişse ne olmuş diye düşünmeyin... Ahmet İnsel <span class="char-style-override-2">Birikim</span>’cidir, yani günümüzün her soydan liberalinin peygamber ocağı olan dergi çevresinden gelir. Gündelik işlerle pek uğraşmayan liberal tekke şeyhlerinden biridir. Günümüzün egemen gücü olan muhafazakârların da gözdelerindendir. AB’cilerin sevgilileri arasındadır. Yani tekin değildir. Bu nedenle bir şey yazdı mı, şöyle bir toparlanmak gerekir!</p>

      <p class="paragraf-3">Herhalde bu nedenle olsa gerek Ufuk Uras, Hâkimler ve Savcılar Yüksek Kurulu’nun (HSYK) yapısını değiştirerek zaten sınırlı olan yargı bağımsızlığını tümüyle ortadan kaldıran ve yargıyı yürütmenin denetimine sokan anayasa değişiklik önerisine, üyesi olduğu BDP’den hiçbir milletvekili katılmadığı halde, AKP’lilerin alkışları arasında “evet” oyu verdi. Uras böylece dinci partinin rejimi değiştirme operasyonuna paha biçilmez bir meşruiyet kazandırdı. Daha sonra Halkların Demokratik Partisi’ne (HDP) katılan Ufuk Uras, emperyalizmin ve gericiliğin neredeyse bütün operasyonlarını “özgürlükçü” gerekçelerle destekleyen bir liberal enkaza dönüştü.</p>

      <p class="alt">Üçüncü Yol ve Halk İçin Laiklik!</p>

      <p class="paragraf-3">Dönemin AKP-Cemaat iktidarının anayasa referandumunda “Evet” oyu kullananlar ile “Yetmez ama evet” diyenler dışında bir de kimi sol gruplar tarafından gündeme getirilen “üçüncü yol” önerisi vardı. Geleneksel iktidar bloku içinde ortaya çıkan yön ve program farklılaşması karşısında, her iki eğilime ya da güç odağına da itiraz eden bir “üçüncü kutup” oluşturulması öneriliyordu. İlk bakışta doğru gibi görünen bu öneriye biraz yakından bakmakta yarar var.</p>

      <p class="paragraf-3">Evet, son çözümlemede iki sermaye fraksiyonu arasında devam eden çatışma karşısında birini ya da diğerini desteklemek yerine, solun yapması gereken şey kendi bağımsız politikasını geliştirmekti. Ancak o dönemde sorulması gereken doğru soru şuydu; her tarihsel uğrak ve dönemeçte bu tavır doğru muydu?</p>

      <p class="paragraf-3">Değildi!</p>

      <p class="paragraf-3">Değildi çünkü, teorik bakımdan doğru bir tutum, politik olarak yanlış olabilirdi. Örneğin, biz bütün olup bitenlere bakarak güncel her kötülüğün kaynağının kapitalizm olduğunu, kurtuluşun da sosyalizmle gerçekleşeceğini söylediğimizde bu tutum teorik bakımdan doğru, ancak politik bakımdan yanlış olacaktır. Çünkü bu yaklaşım, bize soyutlama düzeyinde doğru bir şey söylemiş olmasına karşın, güncel politik ihtiyaçları karşılamak ve toplumsal çelişkileri çözmek anlamında hiçbir şey söylememiş olacaktır.</p>

      <p class="paragraf-3">Siyasal mücadeleye kitleleri kazanmak, güç biriktirmek ve toplumu kurtuluşa hazırlamak için güncel dolayımlara ihtiyaç vardır.</p>

      <p class="paragraf-3">Örneğin kapitalizme karşı mücadele güncel olarak özelleştirmelere, adaletsizliklere, gelir dağılımındaki büyük dengesizliğe, eğitimde fırsat eşitsizliğine, işsizliğe, pahalılığa, yoksulluğa, hak ve özgürlüklerin sınırlandırılmasına, kent yağmasına vb. karşı savaşılarak gerçekleştirilir.</p>

      <p class="paragraf-3">Dolayısıyla günümüzde insanlığın ilerici birikimine, Aydınlanma’nın ve Cumhuriyet’in kazanımlarına (bu kazanımlar ne kadarsa) ve laikliğe yönelik saldırılar karşısında, “bize ne” diyebilir ve gönül rahatlığıyla bir “üçüncü yol” önerebilir miyiz? Bu ülkede gericilikle mücadelede sol ve sosyalizm adına tarafsız kalınabilir mi? Gezi Direnişi, bunun olamayacağını gösterdi. Milyonlarca insan kendi yaşam tarzını, laikliği, Aydınlanma’nın ve modernitenin kazanımlarını korumak için aylarca sokaklara döküldü. Ay yıldızlı bayrak bu nedenle bir direniş sembolüne dönüştü. Sol bu başkaldırıya kayıtsız kalamazdı, kalmadı da… Solcular, devrimciler ve sosyalistler bütün renkleriyle Cumhuriyet tarihinin bu en büyük, en uzun süreli, en kitlesel ve en görkemli başkaldırısında halkın yanında, barikatların en önündeydi.</p>

      <p class="paragraf-3">Dolayısıyla solun da üzerinde yükseldiği zeminleri yok edecek gerici bir saldırı karşısında tarafsız kalınamaz. Çünkü dinci gericiliğe karşı yürütülecek mücadele, aynı zamanda kendi geleneklerine ve devrimine ihanet eden bütün sermaye sınıfına karşı da esaslı bir mücadele anlamına gelecektir.</p>

      <p class="paragraf-3">İnsan aklının özgürlüşmesine ve laikliğe karşı gerici bir saldırıyı “demokratik eleştiri” olarak kabul etmek için, siyaseten saf ya da salak olmak gerekir.</p>

      <p class="paragraf-3">Liberal-muhafazakâr güruhun moda haline getirdiği bir yaklaşım olan ve kimi sosyalist arkadaşlarımızın da sorgulamadan kabullendikleri “laik-antilaik çatışması” güncel bakımdan sahte bir bölünme değil, bu ülkenin bütün emekçileri için sahici ve yakıcı bir mücadele alanıdır. Çünkü laiklik artık sadece orta ve orta alt sınıf kentli ve eğitimli kesimler ile aydınların değil, aynı zamanda ezilenlerin, işçi sınıfının, emekçilerin ve bütün çalışanların da davasıdır.</p>

      <p class="paragraf-3">Günümüzün dünya ölçeğinde en önemli Marksist iktisatçılarından biri olan Prof. Dr. Korkut Boratav hoca bu konuda şunları söylüyor:</p>

      <p class="paragraf-3"></p>

      <p class="paragraf-3">(...) Önce askeri rejimin, sonra da neoliberal politikalarla emperyalizmin başarısı, Türkiye’nin emekçileri ile sosyalizm arasındaki bağları koparmak olmuştur... Halkımıza özgü dindarlığın, halk İslamı’nın köktendinci yobazlara göre “Vahabi” bir dönüşüme uğramasına özel çaba sarf edilmiş; böylece halkın İslami duyarlılıkları ile siyasi İslam bütünleştirilmiştir. Bu nedenle bence AKP’ye karşı laiklik sorunsalı etrafında başlatılan mücadele, orta sınıfların hayat tarzlarını savunma gündemiyle sınırlı değildir. Halk sınıfları nezdinde sürdürülen kritik bir ideolojik mücadeledir. Çok önemli sınıfsal işlevi vardır. Halkın İslami duyarlılıklarının bugün aldığı biçimi bir veri kabul etmemek de bu nedenle gereklidir. (Prof. Dr. Korkut Boratav, <span class="char-style-override-2">Cumhuriyet</span> gazetesi, 2 Mayıs 2010, Şükran Soner söyleşisi)</p>

      <p class="paragraf-3"></p>

      <p class="paragraf-3">Dini bağlılıklarına göre hareket eden ya da cemaatlere biat eden insanlar, sosyo-ekonomik (sınıfsal) konumlarına göre hareket etmezler. Dolayısıyla dincilik, kalabalıkları yönlendirmek ve toplumu yönetmek için etkili bir siyasal araçtır. Dindarlığın yaygınlaştırılması başta kadınlar olmak üzere insanları köleleştirir ve esas olarak sömürü düzeninin sürekliliğine hizmet eder.</p>

      <p class="paragraf-3">Bu kitabın giriş bölümünde de altı çizildiği gibi, kurulu düzene yönelik her türden gerici, postmodernist ve liberal eleştiri ile ilerici ve devrimci itirazın birbirine karıştırıldığı bir dönemden geçiyoruz. Bu hileye izin vermemek gerekir.</p>

      <p class="arabaslik-sol-1" id="toc_marker-9-2">8.2 - LİBERAL AKILDIŞILIK: ÜMİT KIVANÇ ÖRNEĞİ</p>

      <p class="paragraf-3">Bazen tarihe not düşmek gerekiyor, unutulmasın, hesap kapanmasın, günün birinde görülsün ve adalet yerini bulsun diye...</p>

      <p class="paragraf-3">Solun ve entelektüel ortamın liberalizm ve milliyetçilikle lekelendiği günlerde bunu sık sık yapmak gerekiyor üstelik. Örneğin, <span class="char-style-override-2">Yeni Harman</span> dergisinin Şubat 2010 tarihli 138. sayısında dönemin <span class="char-style-override-2">Taraf</span> gazetesi yazarı ve <span class="char-style-override-2">Birikim</span> çevresinin önde gelen isimlerinden Ümit Kıvanç’la yapılan söyleşi işte tam da bu türden bir ilgiyi gerektiriyordu.</p>

      <p class="paragraf-3"><span class="char-style-override-2">Yeni Harman</span> dergisinde yayımlanan söyleşi, <span class="char-style-override-2">Birikim</span> dergisinin internet sitesinde de yaklaşık üç ay açılış sayfasından yayında tutuldu. Böylece anladık ki, Ümit Kıvanç’ın bir entelektüel sefalet ve siyasal cehalet örneği olan bu söyleşisinde ileri sürdüğü görüşler, <span class="char-style-override-2">Birikim</span> dergisi çevresince de paylaşılıyor.</p>

      <p class="paragraf-3">Başar Başaran ve Burak Cop tarafından aylık <span class="char-style-override-2">Yeni Harman</span> dergisi için yapılan söyleşi tam bir ibret vesikası gibi. Çünkü bu söyleşi; liberal kirlenmenin, soldan kopuşun, sermayeye ve yeni düzene eklemlenmenin, İslamcıların ve muhafazakârların yedeğine düşme sefilliğinin, felsefi bakımdan alçalmanın, sermayenin iki fraksiyonu arasındaki kapışmada birinin eteklerine tutunmanın, polis devletine ya da aynı anlama gelmek üzere dinci yeni dikta rejiminin kuruluşuna çok demokratik gerekçelerle katkıda bulunma utanmazlığının saf bir örneği durumunda. O nedenle tipik.</p>

      <p class="paragraf-3">Söyleşide göze çarpan ilk şey şu; devrimci pozisyonlarında ısrar eden sosyalist sola karşı derin bir kin sanki her cümleye, her sözcüğe sinmiş gibi... Tuhaf bir kin bu. Kudretli olanların safına geçmiş olmanın yarattığı ince bir vicdan sızısından beslenen kirli bir kin... Haksız ve zalim...</p>

      <p class="paragraf-3">Öyle anlaşılıyor ki, devrimcilerin ve sosyalistlerin varlığı, bu çevrelerin giderek yeniden artan etkisi Ümit Kıvanç’ın keyfini kaçırıyor. Dahası onların varlığı, tıpkı döneklerde gözlendiği gibi derin bir vicdan azabı etkisi yaratıyor.</p>

      <p class="paragraf-3">Adı geçen söyleşi, liberalizmle baştan çıkmanın insanı sadece soldan uzaklaştırmadığı, aynı zamanda vicdanını da karartarak cahilleştirdiğini ortaya koyuyor.</p>

      <p class="paragraf-3">Söz konusu söyleşide Ümit Kıvanç, belki de hiçbir zaman devrimci olamamanın yarattığı derin bir kompleksin bilinçaltında yol açtığı hırçınlıkla olsa gerek, ağzını da bozuyor. Herhalde kendisinin yüksek fikirlerini takip etmediklerinden olacak, solun ana akımlarına hakaret ediyor. Onun bu hırçınlığı insanda “sanki kendi pisliğini örtmeye çalışıyor” duygusunu yaratıyor.</p>

      <p class="alt">AKP Kuyrukçuluğunun Teorisi</p>

      <p class="paragraf-3">Ümit Kıvanç AKP’nin neden desteklenmesi gerektiğini şöyle anlatıyor:</p>

      <p class="paragraf-3"></p>

      <p class="paragraf-3">Şimdi bugün mesela demokrasi mücadelesini desteklememek için ya da AKP’li görünmemek için ya da ne bileyim liberal diye suçlanmamak için bulunan bahaneler var ya yani... Şimdi onların çoğu o kadar komik ki aslında. AKP neden iyi bir parti olsun ki? Neden biz onu sevelim ki? Zoraki demokrattır AKP. Ama aslında zoraki olması onu daha güvenilir kılar birçok açıdan. Kendisi istemese de, kendisi o iyilikte olmasa da bir şeyleri yapmak zorunda. (Ümit Kıvanç, <span class="char-style-override-2">Yeni Harman</span>, Şubat 2010, Sayı: 138)</p>

      <p class="paragraf-3"></p>

      <p class="paragraf-3">Ümit Kıvanç’a göre, AKP’ye muhalefet etmek “demokrasi mücadelesine” karşı çıkmakla aynı anlama geliyor. Sosyalistlerin “demokrasi” için nasıl mücadele edecekleri bahsini bir kenara bırakalım, Kıvanç söyleşinin devamında özetle bize şöyle bir seçenek sunuyor; “Ya AKP’yi destekleyeceksiniz ya da statükodan, hatta darbeden yana olacaksınız.”</p>

      <p class="paragraf-3">Kıvanç’ın havsalası, bize sunduğu her iki seçeneğe de karşı olmayı ve mücadele etmeyi almıyor. Üstelik, AKP’nin “zoraki demokratlığını” da çok güvenilir buluyor.</p>

      <p class="paragraf-3">AKP’nin, halk düşmanı neoliberal ekonomi politikaların hoyrat bir uygulayıcısı olduğunu, bu amaçla ulusal hukuku ve kurumları küresel sermayenin ihtiyaçlarına göre yeniden düzenlediğini, yükselen yeni sermaye fraksiyonunun kendisine iktidar alanı açmak için ileri sürdüğü taleplerin<br />
      “demokratikleşme” olmadığını, bu iktidarın kamu varlıklarını yağmaladığını, insan aklına ve aklın özgürlüğüne karşı savaştığını, özelleştirmeci olduğunu ve başta işçi sınıfı olmak üzere bütün çalışanlara karşı düşmanca bir politika izlediğini görmezden geliyor. Dahası bunu gizliyor.</p>

      <p class="paragraf-3">Ümit Kıvanç daha da ileriye gidiyor ve AKP’yi “devrimci bir parti” olarak görüyor. Bu kadarı da olmaz demeyin, Kıvanç AKP’nin “AB uyum süreci” kapsamında gerçekleştirdiği yasa değişiklikleri konusunda aynen şunları söylüyor:</p>

      <p class="paragraf-3"></p>

      <p class="paragraf-3">Solcuları çevirip soralım. Ne değişti, mesela hangi yasa değişti, soralım insanlara. Bir madde, bir şey sayacak insan çıkar mı? Çıkmaz değil mi? Biliyoruz. Avukat falan değilse, özel alanı falan değilse, çıkmaz. Niye? Çünkü bizi ilgilendirmiyor. (<span class="char-style-override-2">Yeni Harman</span>, aynı sayı)</p>

      <p class="paragraf-3"></p>

      <p class="paragraf-3">Bunu nereden çıkarıyor Kıvanç? Solcuların neyin değiştiğini bilemeyeceğini neresinden uyduruyor anlamak mümkün değil. Aktüel politika konusundaki kendi cahilliğini başkalarına yüklemeye, hele sola saldırmak için bunu bir bahane haline getirmeye kalkışması tam anlamıyla saçma ve komik!</p>

      <p class="paragraf-3">Kıvanç ortaya, doğruluğu kendisinden menkul bir iddia atıyor, sonra da bunlarla yine kendisi tartışıyor. Oysa yapılan yasa değişiklikleri konusunda solcu gazeteci, aydın, siyasetçi ve akademisyenlerin yazdığı onlarca makale bulunuyor. Sol dergilerde de bu konuda yazı çıkmamış sayı bulmak neredeyse imkânsız durumda. Üstelik solcuların yönetimindeki meslek örgütleri tarafından yapılan yüzlerce panel, açık oturum ve yayın ortadayken böyle bir iddiayı ortaya atmak anlaşılır gibi değil.</p>

      <p class="alt">Kıvanç’ın Devrimci Partisi!</p>

      <p class="paragraf-3">Ama Kıvanç’ın derdi başka. Bu yasa değişikliklerini çok önemsiyor kendisi ve bir “devrim” olarak görüyor onları. Dahası solcuların bu “devrim”e ilgisizliği karşısında kendisini kaybediyor ve hakaret yağdırıyor. Bu yasa değişikliklerini eleştirmeyi ise konuyu bilmemek olarak görüyor. Dolayısıyla bu eleştirileri kendince “yok” sayıyor.</p>

      <p class="paragraf-3">İnanılması çok zor ama Kıvanç şunları söylüyor:</p>

      <p class="paragraf-3"></p>

      <p class="paragraf-3">Bakın, binlerce yasa değişti birkaç ay içinde. Ve bir kısmı önemli şeylerdi onların. Normalde hiçbir parlamento birkaç ay içinde binlerce yasa değiştiremez. Bence 500 yıl sonra bugünkü Türkiye’yi inceleyen biri, “o dönemde Türkiye’de devrim olmuş galiba” der... Ama yanlış anlaşılmasın, “devrim” kelimesini yalnızca bu anlamda kullanıyorum. (...) Bugün olan devrim falan değil. Ama, hani neredeyse “ulan devrim gibi bir şey” dedirtecek olaylar oldu. <span class="char-style-override-2">(age.)</span></p>

      <p class="paragraf-3"></p>

      <p class="paragraf-3">Zorlanıyor Ümit Kıvanç, olan bitene “devrim” diyemiyor bir türlü. Bu kadarını sola yutturamayacağını hissediyor. Ikınıyor, sıkınıyor ve nihayet “ulan devrim gibi bir şey”de karar kılıyor. Üstelik insanların 500 yıl sonra farkına varacakları bir devrim! Ne diyelim, bir kavram olarak “devrim” hiç bu kadar kirletilmemişti.</p>

      <p class="paragraf-3">Ümit Kıvanç tam anlamıyla sallıyor. Tam bir bilgisizlikle acayip sonuçlar çıkarıp ucuz değerlendirmeler yapıyor. Aklınca insanları aptal yerine koyuyor. Öncelikle belirtelim, “AB uyum sürecinde” AKP hükümeti binlerce yasayı değiştirmedi. Bu bağlamda (temel değişiklik özelliği taşıyan) en çok yasa değişikliği Bülent Ecevit’in başbakanlığındaki 57. Hükümet (DSP, MHP, ANAP koalisyon hükümeti) tarafından yapıldı. Üstelik yapılan bu yasa değişiklikleri, kapsam ve içerik bakımından AKP hükümetinin yaptıklarından daha önemli ve Ümit Kıvanç perspektifinden bakıldığında daha ileriydi. Örneğin idam cezası 57. Hükümet tarafından kaldırıldı. Bu durumda Ümit Kıvanç, 57. Hükümet için “süper devrimci” der herhalde.</p>

      <p class="paragraf-3">Ama öyle anlaşılıyor ki, Kıvanç iddia ettiğinin tam tersine kendisi hiç okumadan bu konudaki liberal-muhafazakâr ezberi aynen devralıyor.</p>

      <p class="Normal para-style-override-16"></p>

      <p class="alt">Liberal Saflık mı Kötü Niyet mi?</p>

      <p class="paragraf-3">Ümit Kıvanç, AKP’nin doğru ve demokratik bir çizgi izlediği konusunda en ufak bir kuşku duymuyor. Onun için AKP’ye muhalefet etmek sadece “Bakın AKP sonuna kadar gitmiyor” demekten ibaret. Örneğin Ergenekon soruşturması konusunda da hiç şüphe duymuyor. Bu soruşturmanın Kontrgerillanın tasfiyesi olduğuna iman ediyor. Düzmece suçlamaları, sahte kanıt üretimini, sola yönelik saldırıları, tarihin yeniden ve gerici yazımını, darbe iddialarının polis istihbaratının imal ettiği birer senaryo olabileceğini hiç düşünmüyor.</p>

      <p class="paragraf-3">Olan bitenin bir demokratikleşme değil, ABD’nin bölge siyasetleriyle de paralellik taşıyan bir rejim değişikliği operasyonu olduğuna, bunun da yeni bir dikta düzeni anlamına geldiğine ihtimal vermiyor.</p>

      <p class="paragraf-3">Sermayenin iki fraksiyonu arasındaki bu mücadeleden demokratikleşme çıkarmaya çalışıyor. Gözleri sadece haki üniformayı görüyor ve bu üniformaya karşı olan her şeyin demokratik olduğu gibi ilkel/geri bir mantık yürütüyor. Gözleri polis laciverdini bir türlü görmüyor. Onu üniformadan saymıyor.</p>

      <p class="paragraf-3">Ergenekon iddianamesini okuduğunu söylüyor ama, ya iyi okumamış ya da okuduğundan pek bir şey anlamamış görünüyor.</p>

      <p class="alt">“Küçük” Oltaya Takılanlar!</p>

      <p class="paragraf-3">Ümit Kıvanç, Ergenekon iddianamesine/soruşturmasına bakınca sadece Veli Küçük’ü görüyor. Veli Küçük’ü gördükleri halde kafaları karışan ve Ergenekon soruşturmasına kuşkuyla bakan solculara da fena halde kızıyor:</p>

      <p class="paragraf-3">“Ulan senin kafan nasıl karışıyor ya Veli Küçük’ü görünce? Veli Küçük’ü görünce kafası karışan adam kötü niyetlidir arkadaş.” (Ü. Kıvanç, <span class="char-style-override-2">age.</span>)</p>

      <p class="paragraf-3">Bu kadar kızma hacı! Biraz anlamaya çalış. Yabancısı değilsin, hani şu bilimsel kuşkuculuk vardı, hatırlarsın... Bilim, biraz da bu yaratıcı insan edimi, yani kuşkuculuk sayesinde gelişmişti, bilirsin. Sen de biraz kuşkuyla bak olan bitenlere. Örneğin senin de desteklediğin AKP’nin arkasında büyük sermaye çevreleri, yükselen dinci muhafazakâr burjuvazi, tarikatlar, ABD, NATO, AB filan var. Bir de bunlara bak ve nasıl aynı hizaya geldiğinizi bir düşün.</p>

      <p class="paragraf-3">Merak etme sen, solcuların kafası Veli Küçük’ü gördükleri halde karışmıyor. Onlar Veli Küçük’ü gayet iyi tanıyorlar. Yanlışın burada, kafası karışan sensin. İnsanlar DHKP-C, PKK, MLKP gibi sol örgütlerin de Ergenekon’un taşeron kuruluşu olduğunu söyleyen iddianamelere ve savcılara kuşkuyla bakıyor. İnsanlar polis ve adliye örgütünü ele geçiren Fethullah Gülen’in operasyonlarından endişeye kapılıyor.</p>

      <p class="paragraf-3">Sosyalistler, Gazi Mahallesi katliamını solcuların üzerine yıkan, Sivas katliamını Ergenekon üzerinden solculara bağlayan, PKK, MLKP ve Devrimci Sol (Dev-Sol) örgütlerini Ergenekon’un kurdurduğunu söyleyen ve böylece İslamcı katilleri aklayarak asıl kontrgerilla yapılanmasını gizleyen iktidarın savcılarına inanmıyor. Tek bir polis şefinin bile bu davaya dahil edilmediğini görüyor solcular. Bu davada hayatları boyunca darbecilere ve kontrgerillaya karşı savaşan solcuların, devrimcilerin ve sosyalistlerin de yargılandığını izliyor ve gerçeği görüyorlar.</p>

      <p class="paragraf-3">İnsanlar Veli Küçük’ü değil, Yalçın Küçük’ü gördükleri için kafaları karışıyor. Bu dava üzerinden solun bütün değerlerine ve tarihine de saldırıldığını gördükleri için şaşırıyorlar. Yeni ve gerici bir tarih yazılmak istendiğini, tarihimizdeki bütün devrimci miras ve değerlere hakaret edildiğini izledikleri için kuşkuya kapılıyorlar. Bu ülkenin en temiz evlatları olan Deniz Gezmiş, Mahir Çayan gibi devrimci ve sosyalist liderleri bile Ergenekoncu ilan edildiği için bu davalara inanmıyorlar.</p>

      <p class="paragraf-3">Bırakın “Türk Gladyosu”nun tasfiyesini, bu dava üzerinden asıl derin devlet ve Kontrgerilla aklandı. Bu dava aracılığıyla örtülü bir İslamcı darbe gerçekleştirildi. Birinci Cumhuriyet yıkıldı, ikincisinin kurulması için en büyük dönemeç aşıldı. İnsanlığın ve bu ülkenin bütün ilerici birikimini tasfiye edecek bir ılımlı İslam rejiminin siyasal koşulları hazırlandı.</p>

      <p class="paragraf-3">Polis bu darbenin silahlı kuvvetini oluşturdu. Özel yetkili savcılıklar ve mahkemeler üzerinden paralel bir adliye kuruldu. Doğal yargıç ilkesi ayaklar altına alındı. Gizli tanıklık sistemiyle itirafçılık kurumsallaştırıldı. Tertipler kuruldu. Yalana ve iftiraya dayalı iddianameler hazırlandı. İddianamelerde fiil ile fail arasında ilişki kurulamadı. İnsanlar ortaçağ engizisyon mahkemelerinde olduğu gibi önce suçlandı, sonra da masum olduklarını kanıtlamaya zorlandı.</p>

      <p class="paragraf-3">Hrant Dink cinayeti davasında yaşanan rezalet ortadayken, bu cinayetin bir Cemaat komplosu olduğu ve Emniyet içinde örgütlü bir çete tarafından yönlendirildiği neredeyse kesinleşmişken nasıl bir arınmadan söz edilebilirdi? Veli Küçük ve bir zamanlar kullanılıp sonra bir kenara bırakılan İbrahim Şahin gibi kişiler, ancak Ümit Kıvanç gibilerinin kafasını karıştırmak için bu davaya dahil edildi. Bu isimler Ergenekon ve bağlı davalara inandırıcılık kazandırmak için seçildi. Başarılı oldukları da anlaşılıyor.</p>

      <p class="paragraf-3">Ergenekon davalarında Veli Küçük ve İbrahim Şahin gibi isimler, kamuoyu tarafından bilinen asıl suçlamalardan yargılanmadılar. Kendilerine kamuoyunca bilinen suçlamalar hakkında, duruşmalar boyunca tek bir soru bile sorulmadı. Dolayısıyla Ergenekon tertibi nedeniyle, eğer bu kişiler suçluysa, onların da aklanmasına yol açıldı. Bu konuda, Veli Küçük’ün avukatı olan kızı Zeynep Küçük’ün savunmaları dikkat çekiciydi. Susurluk soruşturması ile Ergenekon davalarının birleştrilmesi istemi mahkeme tarafından reddedildi.</p>

      <p class="alt">Emperyalizm Solcuları İlgilendirmez mi?</p>

      <p class="paragraf-3">Ümit Kıvanç, tıpkı Baskın Oran gibi emperyalizmi yok sayıyor, önemsemiyor. Ya küreselleşmenin emperyalizmi sonlandırdığını sanıyor ya da Mehmet Altan gibi emperyalizmin artık “ilerici” olduğunu, örneğin NATO’nun “demokrasi ve özgürlükler için savaştığını” düşünüyor. Bilmiyoruz. Çünkü analizini bu kadar derinleştirmiyor ama, antiemperyalist olmayı solun tanımından çıkarıyor. Solcu olmak için antiemperyalist olma şartını kaldırıyor. Hatta solcu olmak için antiemperyalist olmamak şartını koyuyor. Çünkü, tam bir cehaletle antiemperyalist olmayı milliyetçilik sayıyor.</p>

      <p class="paragraf-3">Kıvanç şunları söylüyor:</p>

      <p class="paragraf-3"></p>

      <p class="paragraf-3">Emperyalizmi biz o kadar fazla yere koyduk ki biraz dışarıda bırakırsak daha iyi anlayacağız bazı şeyleri. Benim sol tanımımda emperyalizm niye olsun ki? Türkiye solunun antiemperyalizmi milliyetçiliğin kibarca söylenmesinden başka hiçbir şey değildir ve bu beni uzaktan yakından ilgilendirmiyor. (Ümit Kıvanç, <span class="char-style-override-2">age.</span>)</p>

      <p class="paragraf-3"></p>

      <p class="paragraf-3">Söyleşiyi yapanların bir sorusu üzerine Latin Amerika için antiemperyalist mücadelenin “belki olabileceğini” belirten Kıvanç, Irak’ın gözümüzün önünde işgal edildiğini, bırakın emperyalizmi, klasik sömürgecilik metotlarının bile devreye sokulduğunu görmüyor. Basit bir ekonomi politik bilgisinden bile yoksun olduğu, daha doğrusu bunu unuttuğu görülüyor.</p>

      <p class="paragraf-3">Günümüzün önde gelen Marksist iktisatçılarının küreselleşme denilen dönemin emperyalizmin yeni bir evresi olduğunu, bu görüşe sağcı kimi akademisyenlerin bile katıldığını, dahası bu yeni dalganın sonuna geldiğimizi bilmiyor.</p>

      <p class="paragraf-3">Çünkü Ümit Kıvanç, “devrim gibi” dediği düzenlemelerin emperyalistler tarafından da desteklendiğini görüyor ve bu çelişkiyi kafasına göre çözüyor. Antiemperyalizmi milliyetçilik sayıyor ve kurtuluyor.</p>

      <p class="paragraf-3">Emperyalizm yoksa, çelişki de yok! Ama ne yazık ki Ümit Kıvanç ilgilenmeyince emperyalizm yok olmuyor.</p>

      <p class="alt"><span class="char-style-override-20">Taraf</span>’ın Solculuğu!</p>

      <p class="paragraf-3">Kıvanç, bir dönem çalıştığı <span class="char-style-override-2">Taraf</span>’ı da solcu gazete sayıyor. Bu gazetenin hükümetin emriyle Hazine ve Dış Ticaret Müsteşarlığı’ndan aktarılan parayla kurulduğunu, yani bir anlamda hükümetin bir operasyon gazetesi olarak kurulduğunu bilmezden geliyor.</p>

      <p class="paragraf-3">Çalışanların, emekçilerin, işçilerin hak ve özgürlük mücadelesine karşı bu gazetenin tutum aldığını, neoliberal politikaları kayıtsız şartsız desteklediğini, hatta işçileri yer yer Ergenekonculukla bile suçladığını (Tekel direnişi sırasında olduğu gibi) unutmuş görünüyor.</p>

      <p class="paragraf-3">İstihbaratçı polislerle aynı sayfalarda yazdığının farkında bile değil. Polis istihbaratı ile gazete arasındaki ilişkiyi sorgulamıyor. O yine solculara hakaret ediyor. Bir dönem polis bülteni gibi çıkan operasyon gazetesinde neden yazdığını demokratik bir gerekçeye bağlamaya çalışıyor.</p>

      <p class="paragraf-3">Kıvanç, <span class="char-style-override-2">Taraf</span> gazetesinin Başbakan Erdoğan’ı eleştirdiği zaman çalışanların maaşlarının ödenemez hale gelmesini, bağımsız olmasının kanıtı sayıyor. Oysa verdiği örnek tam tersine <span class="char-style-override-2">Taraf</span> ile hükümet arasındaki “derin” bağın kanıtını oluşturuyor. Bugün Kıvanç’la yeniden bir söyleşi yapılsa, AKP-Cemaat kavgasında Fethullah Gülen’in yanında duran <span class="char-style-override-2">Taraf</span> gazetesini herhalde “devrimci” sayar.</p>

      <p class="alt">Kıvanç 12 Eylül Darbesini Aklıyor!</p>

      <p class="paragraf-3">Darbe karşıtı, büyük demokrat, harbi delikanlı Ümit Kıvanç’ın 12 Eylül 1980 askeri faşist darbesi yapıldığı zaman, tıpkı Ertuğrul Özkök gibi, derin bir “oh” çektiği ve “canımız kurtuldu” diye sevindiği anlaşılıyor.</p>

      <p class="paragraf-3">İnanılır gibi değil ama Kıvanç, devrimcilerin, sosyalistlerin iktidara gelmesi yerine askerlerin darbe yapmasının daha hayırlı olduğunu söylüyor. Üstelik bu darbeyi ABD’nin yaptırmadığını, onun sadece darbeleri onayladığını ileri sürüyor.</p>

      <p class="paragraf-3">Kıvanç kendisini tutamıyor ve devrimci örgütlerin liderlerinin Mesut Yılmaz, Tansu Çiller vb’den farklı olmadığını, genellikle psikopat bir kişiliğe sahip olduklarını ima ediyor. Tam bir terbiyesizlik ve derin bir düşmanlık örneği veriyor. Büyük demokrat Kıvanç’a göre darbenin nedeni de neredeyse solcular oluyor.</p>

      <p class="paragraf-3">Şimdi sıkı durun:</p>

      <p class="paragraf-3">ABD’nin her istediği oluyordu zaten Türkiye’de, niye darbe yaptırsın, manyak mı? Türkiye ABD’nin en sıkı müttefikiydi. Bu şöyle bir icat ve uydurma; biz (devrimciler) mi Türkiye’de o sırada hâkim olmak üzereydik de ABD bunun üzerine darbe yaptırttı? Biz birbirimizi öldürüyorduk zaten be. (...) Gidin namuslu herhangi bir insana, şunu size itiraf edecektir; 11 Eylül günü bu ülkedeki solcuların hiçbiri ne yapacağını bilmiyordu zaten. Faşistler de bilmiyordu. Böyle kalmıştık hepimiz. Kitleler falan da bizim peşimize takılmış değildi. Onları yeterince mutsuz ettik zaten. Bunlar birtakım efsaneler... Yok böyle şeyler yani. Allah saklasın, devrim yapsaydık biz en az 5 milyon kişi öldürürdük. 12 Eylül kaç kişiyi öldürdü? Birkaç yüz kişidir yani. (Ümit Kıvanç, <span class="char-style-override-2">age.</span>)</p>

      <p class="paragraf-3"></p>

      <p class="paragraf-3">Pes gerçekten! Bu kadar aşağılık bir saldırıyı 12 Eylül darbecileri bile devrimcilere karşı yapmamıştı. Kıvanç sosyalistleri, devrimcileri hastalıklı, toplumsal hayatla bağları olmayan, şiddet bağımlısı, hatta terörist tipler gibi görüyor. Onların neden solcu oldukları bile belli değil. Tıpkı <span class="char-style-override-2">Bekle Dedim Gölgeye</span> isimli kötü (edebi bakımdan vasat bile değil) romanında olduğu gibi.</p>

      <p class="paragraf-3">Oysa, 1970’li yıllarda Türkiye solu en kitlesel dönemini yaşıyor, kurulu düzeni temellerinden sarsıyordu. Tarihsel inisiyatifin solda olduğu yıllar yaşanıyordu. Kıvanç, hikâyemizi liberal bir okumadan geçirmemizi, aslında yaşadıklarımızın başka bir şey olduğunu anlatmaya çalışıyor. Ancak Kıvanç’ın teklif ettiği okuma biçiminde kendi yaşadığı alçalmadan başka bir şey bulunmuyor.</p>

      <p class="paragraf-3">Kapitalizm 1980 dönemecinde küresel bir karşı saldırı başlatıyor ve bu çerçevede Pakistan ve Türkiye’de askeri darbeler yapılıyordu. Nikaragua ve Afganistan gibi ülkelerde ise kontrgerilla faaliyetleri yoğunlaştırılarak iktidarlar ele geçirilecekti. Bu saldırı 1990’da sonlanacak ve sosyalist blokun dağılmasıyla sonuçlanacaktı. Neo-Cons (Neo-Conservatives) ideologlar ve siyasetçiler bunu açıkça yazacaktı.</p>

      <p class="paragraf-3">Çünkü 1980 yılında sadece Türkiye’de değil, bütün dünyada bir kırılma yaşanıyordu. Bu tarihsel dönemeçte en kritik ülkeyi ise Türkiye oluşturuyordu. Dönemin ABD Başkanı Jimmy Carter, Ufuk Güldemir’e verdiği röportajda açıkça şunları söylüyordu;</p>

      <p class="paragraf-3"></p>

      <p class="paragraf-3">İran ve Afganistan’ın kaybedilmesinden sonra Türkiye’nin kaybedilmesini göze alamazdık. Bütün Batı uygarlığı tehdit altına girerdi. (Ufuk Güldemir, <span class="char-style-override-2">Kanat Operasyonu</span>, Tekin Yayınları, 2. baskı, 1986 İstanbul, s. 76)</p>

      <p class="paragraf-3"></p>

      <p class="paragraf-3">Başkan Carter 12 Eylül darbesine destek verdiklerini açıkça belirtiyordu. O dönemde kimi solcular ve sosyalistler düşünmese ve inanmasa bile, öyle anlaşılıyor ki egemen sınıflar ve emperyalist güç merkezleri Türkiye’de rejimin renginin değişebileceğini olanaklı görmekteydi. “Taç giyen başın akıllanacağı” konusunda hiçbir kuşkularının bulunmadığı anlaşılıyor.</p>

      <p class="paragraf-3">Kıvanç, sol içi çatışmaları da akıl almaz şekilde abartıyor. Sayısı bir elin parmaklarını geçmeyecek ölümle sonuçlanan bazı talihsiz olay ve sol içi çatışmalar dışında, dönemin karakteristiği kesinlikle sol içi şiddet değildir. Solcular, kitlelere acı falan da çektirmedi. Kıvanç bütün bunları nereden uyduruyor, anlaşılır gibi değil. Galiba acı çeken Kıvanç’ın kendisiydi.</p>

      <p class="paragraf-3">Esas olarak 1970’li yıllar (özellikle ikinci yarısı) faşistler ve kontrgerilla ile devrimciler ve sosyalistler arasındaki içsavaş dönemiydi. Üstelik solun kazanmaya başladığı bir içsavaştı bu. O dönem ayrıca işçi sınıfının tarihsel bir değiştirici güç olarak siyaset sahnesine çıktığı yıllardır. Ülkenin bir baştan bir başa yandığı, devrimci durumun ve ulusal bir krizin yaşandığı dönemdir.</p>

      <p class="paragraf-3">Biz uzanıp iktidarı almaya cesaret edemedik. Bu büyük hatanın bedelini bütün bir kuşak, ülke ve toplum olarak ağır ödedik. Tarihin çağrısına uymadık, bu nedenle cezasına razı olduk. Derinleşen siyasal ve toplumsal krize karşı sistemin ürettiği gerici çözüme mahkûm edildik.</p>

      <p class="paragraf-3">Öyle anlaşılıyor ki Kıvanç, “5 milyon kişiyi” öldüreceklerini ileri sürdüğü solcular yerine, kendi deyimiyle “birkaç yüz kişiyi öldüren” 12 Eylül cuntacılarını bir kurtarıcı gibi ya da büyük kötülüğü önleyen daha az kötü adamlar olarak görmüş. Kıvanç’ın değerlendirmesinden çıkan nesnel sonuç bu.</p>

      <p class="paragraf-3">Kuşkusuz Ümit Kıvanç’ın benzer başka ve daha güncel yazıları da (özellikle Taraf’ta) var. Ancak, yukarıda ele aldığım söyleşi bunlar arasında, sol liberal anlayışı ve mantığı ortaya koyan en çarpıcı ve açık olan metindi.</p>

      <p class="paragraf-3">Ümit Kıvanç, 12 Eylül darbesi ve sol hakkındaki bu ağır spekülasyon nedeniyle sosyalist hareketten özür dilemelidir.</p>

      <p class="paragraf-3">Ve Ümit Kıvanç bilmeli ki, 500 yıl sonra bu döneme bakan tarihçiler, sandığı gibi “devrim gibi bir şey” değil, dinci bir karşıdevrim görecektir. Bir de İslamcıların yedeğine takılan alık liberaller ya da düzenle entegre olmak için “demokratik” gerekçe arayan şarlatanlarla karşılaşacaktır.</p>

      <p class="arabaslik-sol-1" id="toc_marker-9-3">8.3 - SOL LİBERAL BİR ÂLİM: ÖMER LAÇİNER</p>

      <p class="paragraf-3">Devrimcilere akıl vermeyi her nedense kendisine iş edinen <span class="char-style-override-2">Birikim</span> dergisinin Genel Yayın Yönetmeni ve bu çevrenin entelektüel lideri Ömer Laçiner, yaklaşık dört yıl önce <span class="char-style-override-2">Radikal</span> gazetesinin Pazar ilavesinde önemli bir yazı yayımladı. (Bkz. <span class="char-style-override-2">Radikal İki</span>, 5 Eylül 2010)</p>

      <p class="paragraf-3">Laçiner bu yazısında AKP gericiliğinin topluma dayattığı anayasa değişiklik taslağına neden “evet” dememiz gerektiğini anlatıyordu. Ancak Laçiner’in yazısının önemi buradan değildi. Bu yazının önemi, Türkiye’deki liberal siyaset bakışı ve tarih okumasının teorik gerekçelerini kurma denemesinden kaynaklanıyordu.</p>

      <p class="paragraf-3">Bu nedenle, “Evet’in tarih öncesi” başlıklı yazıyı, referandum tartışması bağlamında kaleme alınan bir makele olarak değil, liberal tarih anlayışı ve siyaset felsefesinin açık ve yetkin şekilde ortaya konulduğu bir metin olarak değerlendirmek ve tartışmak gerekliydi. Önemi de burada. Ben de Laçiner’in yazısında ortaya attığı tezleri bu bağlamda tartışmaya çalışacağım.</p>

      <p class="paragraf-3">Laçiner söz konusu yazısında, hem bir tarih ve siyaset felsefesi, hem de bir analiz yöntemi olarak diyalektik ve tarihsel materyalizmi bir kenara bırakıyor. Marksist referanslara dayandırmaya çalışsa da, tezlerinin gerçek kaynağını, tarihselci bakış ve sınıfsal yaklaşım karşıtı, sivil toplumcu ve liberal tarih anlayışının kurucu babası sayabileceğimiz Karl Popper’den alıyor. Laçiner, Popper’in <span class="char-style-override-2">Tarihselciliğin Sefaleti</span> ile <span class="char-style-override-2">Açık Toplum ve Düşmanları</span> kitaplarında ileri sürdüğü tezleri sosyalist gerekçelerle tekrarlamanın ötesine geçemiyor. (Bkz. Karl R. Popper, <span class="char-style-override-2">Tarihselciliğin Sefaleti</span>, Çeviren: Dr. Sabri Orman, İnsan Yayınları, <span class="char-style-override-2">1998 İstanbul ve Açık Toplum ve Düşmanları I-II</span>, Çeviren: Mete Tunçay-Harun Rızatepe, Liberte Yayınları, 3. baskı, Kasım 2013, İstanbul)</p>

      <p class="paragraf-3">Laçiner adı geçen yazısında bize, burjuva devrimini tamamlayacağını ileri sürdüğü muhafazakâr sermayeyi desteklemeyi teklif ediyor. Burjuvazi ve devlet arasındaki 100 yıllık mücadelenin, AKP iktidarı ve yeni gerici blokun anayasa referandumunu kazanması halinde tamamlanacağını, dolayısıyla burjuvazinin nihayet devleti tam olarak eline geçireceği için sınıf mücadelesinin de önünün açılacağını ileri sürüyor. Laçiner, böylece geleneksel sosyalist anlayışın 100 yıllık hegemonyasının da sona ereceğini, dolayısıyla gerçek bir sosyalizm mücadelesinin şartlarının olgunlaşacağı görüşünü de savunuyor. İnsan bu tezin neresinden tutacağını bilemiyor. Çünkü neresinden tutsanız elinizde kalıyor.</p>

      <p class="alt">“Muhafazakâr Devrim” Saçmalığı</p>

      <p class="paragraf-3">Ömer Laçiner 90 yıllık burjuva devletinin sınıfsal niteliğini siliyor ve onu bir tür sınıflar dışı ya da sınıflar üstü siyasal oluşum olarak değerlendiriyor. İkinci Cumhuriyetçi, “askeri-bürokratik vesayet rejimi” tezini aynen devraldığı anlaşılan Laçiner’in analizinde ve tarih anlayışında sınıflar, emperyalizm, kapitalizm, altyapı-üstyapı ilişkisi bulunmuyor. Bunun yerine kerameti kendinden menkul bir “vesayet rejimi” kavramı geçiriliyor.</p>

      <p class="paragraf-3">Laçiner’in öznel niyeti ne olursa olsun, nesnel olarak önerdiği tutum bir tür sınıf işbirlikçiliğidir. Solu, sosyalistleri, emekçileri, aydınları muhafazakâr-İslamcı sermayenin ve onun partisinin yedeğine takma girişimidir.</p>

      <p class="paragraf-3">Laçiner tarihi, toplumların gelişim yasası bağlamında ve sınıf mücadeleleri içinden değil, artık bıkkınlık veren ve birer klişe haline gelen sivil toplum-devlet çatışması ve merkez-çevre çelişkisi gibi Amerikan sosyolojisinin burjuva tezleriyle açıklamaya çalışıyor. Üstelik bu bin yıllık liberal tezler üzerinden bir sosyalizm dersi vermeye de kalkıştığı için hiç çekilmiyor.</p>

      <p class="paragraf-3">Laçiner yazısının başında, 12 Eylül 2010 referandumunda AKP’nin dayattığı anayasa değişiklik taslağına “hayır” diyen ya da “boykot” politikasını savunan solcuların/sosyalistlerin ortak ve başat gerekçesinin, “AKP’nin işçi-emekçi sınıfın maddi koşullarını düzeltmek, haklarını genişletmek için çaba göstermediği, Anayasa değişikliklerinin de sosyalist hareketin/işçi-emekçi sınıfların çıkar ve talepleriyle doğrudan ilişkisi olmadığı” tezine dayandığını ileri sürüyor.</p>

      <p class="paragraf-3">Laçiner, “hayır” diyen ya da “boykot” politikasını savunan bütün sosyalistlerin böyle bir yaklaşıma sahip olduğunu nereden çıkarıyor bilmiyoruz, ama kendi ortaya artığı görüşlerle yine kendisi tartışan yazar, “Eğer sosyalist sıfatıyla yaşadığımız son yılları sadece, asıl olarak o ‘maddi çıkar’ parametresiyle değerlendirmekle yetineceksek söylenecek fazla bir şey yok. Çünkü bu yaklaşım sosyalizmi alelade bir siyaset derekesine indirgemek, tarihsel misyonunu hiçe saymak demektir,” diyor. (Ö. Laçiner, <span class="char-style-override-2">age.</span>)</p>

      <p class="paragraf-3">Amerikancı ve İslamcı AKP iktidarının anayasa değişiklik paketine “hayır” diyen sosyalistler hiçbir şekilde bu politik tavırlarını sendikalist taleplerle sınırlı tutmadı. Sokakta yürütülen günlük ajitasyon ve propaganda söylemini bir yana bırakırsak eğer, AKP’nin bir İslamo-faşist rejim kurma girişimi çok daha kapsamlı bir şekilde tartışıldı. Sadece maddi çıkar parametresiyle değil, tarihsel, felsefi ve siyasal gerekçelerden hareket eden bir muhalefet cephesi oluşturuldu.</p>

      <p class="paragraf-3">Bilindiği gibi, bir sınıf olarak burjuvazi ve bir sistem olarak kapitalizm tarihsel ömrünü doldurmasına karşın, siyasal, ekonomik ve toplumsal varlığını sürdürmektedir. İnsanlık politik bir eylemle kapitalizmi aşana kadar da varlığını sürdürmeye devam edecek.</p>

      <p class="paragraf-3">Ancak burjuvazi dünyanın içinden geçtiği bu tarihsel dönemeçte artık kendi varlığının ve iktidarının ahlaki, tarihsel ve siyasal temellerini açıklama yeteneğini yitirmiş durumda. Bir başka anlatımla, sınıf olarak burjuvazi tarihsel meşruiyetini tüketti.</p>

      <p class="paragraf-3">Kapitalizm artık bütün insanlığın ve gezegenin geleceğini tehdit ediyor. Durum böyle olunca burjuvazi varlığını ve egemenliğini sürdürebilmek için yeniden bir tarihsel ve ahlaki meşruiyet üretmek ihtiyacıyla karşı karşıya.</p>

      <p class="paragraf-3">İşte toplumların dinselleştirilerek insan aklının ve bilincinin yeniden teslim alınması girişimi, bu meşruiyet arayışının sonucudur. Artık insan aklına ve bilime yaslanarak sömürü ve yağma düzenini, müstehcen servetini, toplumsal ve siyasal egemenliğini açıklayamayan burjuvazi; bu nedenle özgür akla ve bilimsel bilgiye yönelik kapsamlı saldırı başlattı. Burjuvazi kendi eseri olan Fransız Devrimi’ne, Aydınlanma’nın kazanımlarına ve insanlığın bütün ilerici birikimine karşı bir düşmanlık geliştirmeye yöneldi. Akılları teslim alınmak istenen toplumlar, bu nedenle bir önceki çağın değerler dünyasına iade edilmek istendi.</p>

      <p class="paragraf-3">Yeryüzündeki gerici dalganın nedeni budur. İktisadi plandaki neoliberal politikalara, siyasal planda yeni muhafazakârlık ve dincilik, felsefi planda da postmodernizm ve bütün bir teolojik literatür eşlik etmektedir. Bizim gibi sermaye birikimi sınırlı, gelenekleri ve kültürel temelleri zayıf burjuva toplumlarında bu sorun daha yakıcı şekilde yaşanmakta, rejim kaba bir şekilde dinselleştirilmektedir.</p>

      <p class="paragraf-3">Ömer Laçiner tezinin merkezine, Türkiye’deki burjuva devriminin tamamlanmadığı varsayımını koymaktadır. Bu tamamen yanlıştır. 20. yüzyıla özgü gecikmişlik ve sınırlar içinde de olsa Türkiye’de burjuva devrimi gerçekleşmiştir. İttihat ve Terakki hareketinin Temmuz 1908’i ve Kemalistlerin önderliğindeki 1923, gerçek anlamda burjuva devrimleridir.</p>

      <p class="paragraf-3">Çünkü her burjuva devriminin mutlaka bütün yönleriyle “demokratik” olmak gibi bir zorunluluğu yoktur. Burjuva devrimleri, bizatihi feodal rejimleri yıktıkları, dinsel toplumsal düzeni tasfiye ettikleri, yurttaşlık hukukunu kurdukları, insan aklını özgürleştirerek toplumların kaderlerine yön veren iradeyi-iktidarı gökyüzünden yeryüzüne indirdikleri için demokratiktirler. Yoksa tarihteki her burjuva devrimi iktisadi planda bütün feodal ilişkileri tasfiye etmediği gibi, bütün ulusal sorunları da çözememiştir. Türkiye bu bakımdan bir istisna değildir.</p>

      <p class="paragraf-3">Ömer Laçiner öyle anlaşılıyor ki ne 1908’i ne de 1923’ü gerçek anlamda bir burjuva devrimi olarak görüyor. Birbirinin devamı olan bu iki burjuva devriminin 2010 Türkiyesi’nde bile hâlâ tamamlanmadığını ileri sürüyor. Bu yanıyla Laçiner, Milli Demokratik Devrim (MDD) tezini bir bakıma liberal bir anlayışla yeniden üretiyor. Ancak bir farkla; MDD’ciler yarım kalan burjuva devriminin tamamlanmasını sosyalistlerin görevi olarak belirlerken, Laçiner bunun muhafazakâr taşra burjuvazisi ve onun siyasal örgütleri AKP ve Cemaat gibi yapılanmalar tarafından gerçekleştirileceğini iddia ediyor.</p>

      <p class="alt">Cemaat, Sivil Toplum ve Burjuva Devrimi</p>

      <p class="paragraf-3">Fethullah Gülen örgütlenmesini (Cemaat) meşru bir sivil toplum hareketi olarak gören Laçiner, AKP’nin ve Cemaatin devleti tam olarak ele geçirmesinin bir sakıncasının olmadığını savunuyor. Bu nedenle 2010 anayasa referandumunda “evet” oyu kullanmayı önererek, bu operasyonu desteklememizi istiyordu.</p>

      <p class="paragraf-3">Laçiner şöyle yazıyordu:</p>

      <p class="paragraf-3"></p>

      <p class="paragraf-3">Sosyalizm, işçi-emekçi sınıfın maddi yaşam koşullarını iyileştirme mücadelesini kuşkusuz içermekle birlikte, asıl olarak uygarlaşma sürecimizde ileri bir aşama, hatta bir sıçrayış olma iddia/misyonunun adıdır. Onun tarihe, tarihsel gelişmeye verdiği özel önem bundan dolayıdır. Ve “gelişme” dediğimiz şey maddi çıkara, mülkiyet ve bölüşümdeki paya bakılarak ölçülmez. İnsanların bilme, yapma ve yaratma kapasitelerini ne ölçüde ve nasıl kullanabildiklerine, bununla hangi eşitsizlik türlerini ne ölçüde geride bıraktıklarına ve bunlar kadar önemli olarak da bütün ilişkilerde fiziksel gücün, zor ve şiddet kullanımının geriletilme derecesine bakarlar. (Bkz. Ömer Laçiner, <span class="char-style-override-2">Radikal İki</span>, 5 Eylül 2010)</p>

      <p class="paragraf-3"></p>

      <p class="paragraf-3">Laçiner’in mülkiyet ve bölüşüm ilişkilerini önemsizleştiren yaklaşımı başlı başına büyük bir yanlış oluşturuyor. Sosyalistler tarihsel gelişmeyi, toplumsal ilerlemeyi ve devrimleri değerlendirirken mülkiyet ve bölüşüm ilişkileri ile insanların bilme ve yaratma kapasitelerindeki gelişmeye, geride bıraktıkları eşitsizlik biçimlerine, siyasal zorun yeni kaynaklarına ve onun kullanılma biçimlerine bir bütün olarak bakarlar. Eğer böyle bir bütünsel bakış olmaz ise ya indirgemeci ve sığ bir ekonomist bakışa ya da devrimleri sadece kültürel ve siyasal bir kategori olarak görme yanlışına düşülür.</p>

      <p class="paragraf-3">Laçiner, bu bakışının doğal uzantısı olarak, “Sosyalistler, kapitalist burjuva toplumlarına geçişi de bir devrim olarak nitelerken, onun bölüşüm-mülkiyet düzeninde yaptığı dönüşümden ziyade, fizik gücü, ‘doğal imtiyaz’ı, hak ve değerler hiyerarşisinin tepesine yerleştiren arkaik zihniyetleri alaşağı etmesinin altını çizer” demektedir. Genel çizgileriyle doğru.</p>

      <p class="paragraf-3">Gelgelelim Laçiner, tam da bu özelliklere sahip olan 1908 ve 1923 burjuva devrimlerini “devrim” saymamakta, onun yerine insanın yaratıcı aklını teslim almaya çalışan, varolan eşitsizlik ilişkisini daha da derinleştiren, yurttaşlık yerine itaat ve kulluk kültürünü geçirmeye çalışan, burjuva devrimlerinin temel ölçütlerinden biri olan pozitif bilimin yanına teolojik literatürü koymaya kalkışan İslamcı/muhafazakâr taşra burjuvazisinin bir “devrim” yapmasını, daha doğrusu yapılan devrimi tamamlamasını beklemekte, bunu desteklemektedir.</p>

      <p class="paragraf-3">Oysa, AKP’nin temsil ettiği yeni muhafazakârlık, özgür akla ve bilimsel bilgiye karşı bir saldırıdır. Dolayısıyla 1908 ve 1923’ün temsil ettiği uygarlık aşamasının karşısında yer almaktadır.</p>

      <p class="alt">Laçiner’in Tarih Öncesi!</p>

      <p class="paragraf-3">AKP’nin de bir parçası olduğu uluslararası gericilik, bir tür “ortaçağa dönüş” ideolojisi olarak değerlendirilebilir. Örneğin ABD’deki neo-con akımın burjuva demokrasisini bile reddeden seçkinci, teolojik ve faşizan özü tam da bu özellikleri taşımaktadır. Yeni muhafazakârlar, Aydınlanma ve moderniteye yönelik tarihsel ve kategorik bakımdan gerici bir eleştiri yöneltir. Aydınlanma ve modernleşmeye karşı gerici saldırı, toplumu baskı altına alan devlete karşı dışlanan ve çevrede tutulan milletin başkaldırısı diye nitelendirilir.</p>

      <p class="paragraf-3">AKP ile rakipleri arasındaki mücadelenin bir anlamda, “Burjuva form ve içeriğindeki uygar/sivil ‘güç’ biçim ve imkânları ile arkaik, fiziki zor, tehdit ve korkudan beslenen güç biçimleri arasında bir mücadele olduğunu” belirten Laçiner, bu mücadelenin aslında genel seçimler yoluyla (özellikle 2007 seçimleri) AKP’nin zaferiyle sonuçlandığını belirtiyor. Laçiner yaklaşımına 2010 Anayasa Referandumu üzerinden şöyle devam ediyor:</p>

      <p class="paragraf-3"></p>

      <p class="paragraf-3">AKP’nin değişiklik paketinin mazrufu bu artçı muharebelerinin son direniş noktası olan yüksek yargıyı mevzilerinden orta vadede sökmektir. Bu paketin kabulü ile Türkiye’de modern/burjuva-kapitalist toplumun siyaset alanı “tarih öncesi”nin kalıntılarından temizlendiği gibi, özel olarak da toplumun siyasal kültürünü nefessiz bırakan, iğdiş eden fiziki şiddet ve güç kültü, bundan beslenen değerler, prestij algısının tıkacı da yerinden sökülmüş olacaktır. (Ö. Laçiner, <span class="char-style-override-2">age.</span>)</p>

      <p class="paragraf-3"></p>

      <p class="paragraf-3">Ve Laçiner, yukarıdaki değerlendirmeyi tamamlayan ve yazının özünü oluşturan asıl sözünü söylüyor:</p>

      <p class="paragraf-3"></p>

      <p class="paragraf-3">Umarız ki sonuç, burjuvazi ve “devlet” arasındaki asırlık mücadelenin 12 Eylül 2010’da nihayet bitiş noktasına, sosyalistler için de geleneksel sosyalist anlayışın yüzyıllık hegemonyasının sonuna gelinmesi olsun. (Ö. Laçiner, <span class="char-style-override-2">age.</span>)</p>

      <p class="paragraf-3"></p>

      <p class="paragraf-3">Laçiner, böylece sosyalistlerin önünün açılacağını ve kafaları karışmadan, bulaşık bir ideolojik kurguya sahip olmadan, artık devleti de elinde tutan egemen bir burjuva sınıfımız olduğu için ona karşı (100-150 yıl sonra da olsa) nihayet gerçek bir sınıf mücadelesi vermelerinin mümkün olacağını iddia ediyor. Aslında Laçiner, 2010 Türkiyesi’nde bütün kurumlarıyla sermayenin egemenliğinde olan Türkiye Cumhuriyeti’nin hâlâ bir burjuva devleti olmadığını sanıyor. Şimdi 2014 Türkiyesi’nde olduğumuza ve 2010 referandumunu da AKP kazandığına göre Laçiner için artık burjuva devrimi tamamlanmış olmalı. Ancak biz hâlâ onun ülkeyi kızıla boyamasını bekliyoruz.</p>

      <p class="paragraf-3"><span>Laçiner’in anlamadığı ya da karıştırdığı durum ve tarihsel olgu şudur; bütün burjuva devrimlerinde, daha devrimin başlangıcında burjuva sınıfı iki kanada ayrılır. Tarihin önünü açan bu sınıfın “devrimci” ve “muhafazakâr” kanatları daha devrim sürecinin içinde oluşur ve birbirleriyle çatışmaya başlar.</span></p>

      <p class="paragraf-3">Muhafazakârlık hakkındaki ilk teorik eserin sahibi olan İrlanda asıllı İngiliz politikacı Edmund Burke (1729-1797) ünlü kitabını henüz Fransız Devrimi’nin bütün sıcaklığının yaşandığı günlerde yazmıştı. Amerikan bağımsızlık mücadelesini desteklediği halde Fransız Devrimi’ne karşı çıkan İngiliz parlamenter Burke, <span class="char-style-override-2">Fransız Devrimi’nin Etkileri</span> adlı kitabında bir siyasal akım olarak muhafazakârlığın teorik temellerini atmıştı. Burke’nin karşı çıktığı şey devrim değil, değişim ve ilerleme için seçilen yöntem ve yol, yani devrimciliktir.</p>

      <p class="paragraf-3">Muhafazakârlık, Fransız Devrimi sırasında jakoben hareketin eski toplumun kurumlarına karşı yaptığı radikal ve/veya devrimci müdahalelere karşı bir tepki olarak ortaya çıktı. Daha yavaş, eski kurumları ve gelenekleri koruyarak aşamalı bir değişimden yana olanlar muhafazakâr akımı oluşturdular. İktidardan devrilen sınıf ve zümrelerle de işbirliği yanlısı olan bu kesim sermayenin tutucu kanadını oluşturdu.</p>

      <p class="paragraf-3">Türk Devrimi de farklı bir yol izlemedi. Ömer Laçiner’in de “AKP’nin son halkasını oluşturduğunu” belirttiği muhafazakâr gelenek, Türkiye’de iktisadi planda hep liberal çizgide oldu. Siyasal, kültürel ve ideolojik planda tutucu/muhafazakâr ve gerici bir çizgi izlerken iktisadi planda liberal bir tutum takındılar.</p>

      <p class="alt">Laçiner’in Vesayet Rejimi</p>

      <p class="paragraf-3">AKP’nin temsil ettiği muhafazakâr ve İslami güçler ile sermaye çevrelerinin (örneğin Fethullahçıların) Türkiye’de burjuva devrimini tamamlayacağını ileri süren, dolayısıyla örtük olarak bu karşıdevrim hamlesinin aslında tarihsel bakımdan “ilerici” olduğunu iddia eden Ömer Laçiner tam bir siyasal ve tarihsel şaşkınlık içinde.</p>

      <p class="paragraf-3">Dünyanın hiçbir yerinde, hiçbir burjuva devrimine “muhafazakâr” sermaye çevreleri öncülük etmedikleri gibi, yarım kalmış ya da kesintiye uğramış burjuva devrimlerini de muhafazakâr ya da gerici güçler tamamlamış değildir. Burjuva devrimlerini, burjuvazinin ilerici/devrimci kanadı gerçekleştirir ya da tamamlar, gerici ve muhafazakâr kanadı değil. Laçiner’in bu basit tarihsel-sosyolojik gerçeği bilmemesi düşünülemeyeceğine göre, bakışını “ideolojik” bir prizmadan kırarak geçirdiği çok açık.</p>

      <p class="paragraf-3">Çünkü Laçiner hiçbir tarihsel, sosyolojik ve iktisadi analize dayanmadan, salt “ideolojik” gerekçelerle ileri sürdüğü “devlet ve burjuvazi arasındaki asırlık mücadelenin” AKP hükümetinin referandum hamlesiyle sona ereceğini ve “burjuva devriminin tamamlanacağını” belirtiyor. Zaten Başbakan Erdoğan da 12 Eylül 2010’da yapılan referandum akşamı yaptığı konuşmada tam bunu söyledi ve “artık vesayet rejiminin sona erdiğini” ilan etti. Ancak daha sonra öğrendik ki, “vesayet rejimi” aslında sona ermemiş. Onun son bir kalesi daha varmış; Abdullah Gül’ün yedi yıl boyunca başında olduğu Cumhurbaşkanlığı kurumu! Artık 10 Ağustos 2014 tarihi itibarıyla cumhurbaşkanını halk seçtiğine ve Tayyip Erdoğan Çankaya’yı fethettiğine göre, “vesayet rejimi” sorunu da sonsuza kadar çözülmüş olmalı.</p>

      <p class="paragraf-3">Gerçi liberallerin, muhafazakârların ve İslamcıların siyasal ve ideolojik mücadele alanında uzunca süre etkili bir şekilde kullandıkları, Laçiner’in de sorgusuz sualsiz devraldığı şu sınıflar üstü “vesayet rejimi” kavramı bir türlü tedavülden kalkmıyor. Her sorunda söylem geri geliyor ve bütün kötülüklerin kaynağı olarak ilan ediliyor. Çünkü bu kavram liberallerin, muhafazakârların ve dincilerin ideolojik bir hegemonya oluşturmakta kullandıkları en önemli araçtır.</p>

      <p class="paragraf-3">Sonuç olarak, askeri vesayet sona erdiği ve burjuva devrimi tamamlandığı için, Laçiner’e göre sosyalistlerin de önü açılacak. Yani sosyalistler, sınıfsal niteliği saf bir burjuva devletine ve kapitalist sisteme karşı daha net, kafaları karışmadan, bulaşık olmayan ve cepheden yürütülecek bir mücadeleyi başlatabilecekler. Yani tarihin saati Türkiye’de de nihayet sosyalistler için çalmış durumda.</p>

      <p class="paragraf-3">İlk bakışta liberal siyaset ve sivil toplumcu tarih felsefesiyle çelişik gibi görünse de, Laçiner tipik bir “aşamalı devrim” anlayışına ve şematik bir tarih metodolojisine sahip. Laçiner, “Önce burjuva devrimi tamamlansın, sosyalist devrim ondan sonra gelir” diye özetleyebileceğimiz bir tarih anlayışına ve stratejik çizgiye sahip.</p>

      <p class="paragraf-3">Böylece Laçiner, kendisini sürekli ayrı tutmaya çalıştığı 2. Enternasyonal’in “ilerlemeci” ve “şematik” tarih anlayışıyla da buluşmuş durumda. Öyle ki, bugün Türkiye’de sosyalist bir devrim olsa, Laçiner tıpkı 1917 Rusyası’nda Plehanov’un yaptığı gibi “kitaba uymadığı” gerekçesiyle bu devrime karşı çıkar.</p>

      <p class="alt">Laçiner’in Muhafazakâr Devrimi</p>

      <p class="paragraf-3">Laçiner, AKP’nin son halkasını oluşturduğu sağcı, muhafazakâr ve İslamcı hareketi Marksizm içi bir dille tarihsel bakımdan meşrulaştırıyor. Böylece Hürriyet ve İtilaf, Terakkiperver Cumhuriyet Fırkası, Demokrat Parti, Adalet Partisi, Anavatan Partisi ve AKP çizgisinin temsil ettiği yüzyıllık gerici, muhafazakâr ve sağcı hareketi entelektüel planda meşrulaştırıyor ve kirli sicilini temizleniyor.</p>

      <p class="paragraf-3">Aslında Laçiner ve <span class="char-style-override-2">Birikim</span> dergisi bunu ilk kez yapmıyor. İnanılır gibi değil ama, <span class="char-style-override-2">Birikim</span> dergisinde 2002 seçimlerinin sonuçlarını değerlendirirken, Türkiye’de “muhafazakâr demokratik devrimin” gerçekleştiği ve böylece “burjuva devriminin de tamamlanma sürecine girdiği” ilan edilmişti. Dergi “Muhafazakâr Demokrat İnkılap” başlıklı bir kapakla çıkmıştı. (Bkz. <span class="char-style-override-2">Birikim</span> dergisi, Kasım-Aralık 2002, sayı: 163-164)</p>

      <p class="paragraf-3">Laçiner, 2007 seçimlerinden sonra yine <span class="char-style-override-2">Birikim</span> dergisinde kaleme aldığı “Şimdi Alternatif Zamanı” başlıklı yazısında da, “Postmodern bir burjuva demokratik devrim”in gerçekleştiğini ve “Otantik Türkiye burjuvazisinin nihai zaferi” elde ettiğini ileri sürmüştü.</p>

      <p class="paragraf-3">Şu “muhafazakâr devrim” ne demek? Hangi sınıf ve güçlere dayanıyor? Bu devrime kadar devletin ve düzenin sınıfsal niteliği neydi? Tamamlandığı belirtilen bu “devrim” hangi tarihsel, sosyolojik ve felsefi gerekçelerle ”demokratik” sayılıyor? Bu soruları şimdilik bir yana bıraksak bile Laçiner’in şu “Otantik Türkiye burjuvazisi” dediği kesime bakmak lazım. Laçiner’in kastettiği muhafazakâr ve İslamcı Anadolu sermayesi, öyle anlaşılıyor ki, laik burjuvazinin başlattığı demokratik devrimi 2010 yılına kadar bir türlü tamamlayamıyor.</p>

      <p class="paragraf-3">Laçiner’in burjuva devrimlerinin neredeyse istisnasız bir karakteristiği olan sermayenin muhafazakâr ve radikal eğilimleri arasındaki mücadeleyi; belli kırılmalara uğrasa da günümüze kadar gelen, burjuvazinin tutucu ve devrimci kanadı arasındaki tarihsel itişmeyi yanlış yorumladığı açık. Dahası bu çatışmanın niteliğini hiç kavramadığı da anlaşılıyor.</p>

      <p class="paragraf-3">Değilse Laçiner’in ucuz bir teorik cinlik yaparak sermayenin muhafazakâr-liberal kanadının devlete karşı aldığı tutumundan, devletin sınıflar üstü bir yapıya sahip olduğu sonucunu çıkardığını söylemek gerekiyor. Ama Laçiner tam da bunu yapıyor. Çünkü 300 yıllık liberal tezleri çok yeni görüşler gibi sunmakta bir sakınca görmüyor. Laçiner, burjuvaziden bağımsız bir asker-sivil bürokratik kastın, bir yazısına göre 3 Kasım 2002’ye bir başka yazısına göre de 12 Eylül 2010’a kadar devlete egemen olduğunu ileri sürüyor. Dolayısıyla 1908’i esas alırsak, Türk devletinin yaklaşık 100 yıldır sınıflar üstü/dışı bir konumda, bir Türk Bonapartist karakterde olduğunu ileri sürüyor.</p>

      <p class="arabaslik-sol-1" id="toc_marker-9-4">8.4 - İDRİS KÜÇÜKÖMER’İN MİRASI VE ETKİSİ!</p>

      <p class="paragraf-3">Türkiye’de İkinci Cumhuriyetçi siyaset tezlerinin kurucusu Prof. Dr. Mehmet Altan olarak bilinir. Bu doğru değildir. Çok matah olduğundan değil, ama bu kadarının yapılması için bile Altan’ın kalibresi yeterli değildir de ondan.</p>

      <p class="paragraf-3">Türkiye’de İkinci Cumhuriyetçi tarih anlayışı ve siyaset felsefesinin kurucusu, sivil toplumculuğun yerli babası sayabileceğimiz Prof. Dr. İdris Küçükömer’dir. Küçükömer, 1960’lı yılların ünlü “solcu” akademisyenlerinden biridir. Döneminde büyük yankı uyandıran “Düzenin Yabancılaşması” isimli makalesinde (sonra kitabında) Türkiye’nin ilerici, solcu ve laik bilinen siyasal güçlerinin aslında sağcı; gerici, muhafazakâr ve İslamcı diye bilinen güçlerinin de gerçekte “solcu” olduklarını ileri sürüyordu.</p>

      <p class="paragraf-3">Prof. Küçükömer’in siyasal bir şaka gibi olan tezi şöyle:</p>

      <p class="bos-1"></p>

      <p class="paragraf-3">Türkiye’nin “sağ” güçleri; Batıcı-laik bürokratik çevreleri temsil eden Jön Türkler’in İttihat ve Terakki kanadı, Birinci Meclis’te Cumhuriyet Halk Fırkası, CHP ve Ortanın Solu’dur. “Sol” güçleri ise Hürriyet ve İtilaf, Demokrat Parti ve Adalet Partisi’dir. (Prof. Dr. İdris Küçükömer, <span class="char-style-override-2">Düzenin Yabancılaşması/Batılılaşma</span>, 5. baskı, Bağlam Yayınları, Ekim 1994 İstanbul, s. 34)</p>

      <p class="paragraf-3">Küçükömer’in tezlerinin daha iyi anlaşılması için bir özete ve kimi vurgulara ihtiyaç var. Adı geçen kitaba “Sunuş” yazan Yücel Yaman’ın da yaptığı gibi İdris Küçükömer’in görüşlerini şöyle toparlayabiliriz:</p>

      <p class="bos-1"></p>

      <p class="paragraf-3">a- Türkiye’nin “solcu”ları gericidir. Üretim güçlerinin gelişmesinden yana değillerdir. Tek merkezli yukarıdan aşağı otoriter bir örgütlenmeyi savunurlar. Halkı güdülecek sürü olarak görürler.</p>

      <p class="paragraf-3">b- Türkiye’nin ilericileri “sağ” kanatta görülen geniş İslamcı halk kitleleridir. Onlara bu niteliği kazandıran, onların değişmeye ve gelişmeye, dönüşmeye açık olan sosyal ve ekonomik talepleridir. Bu taleplerin üretici güçleri geliştirici, monolitik iktidar yapısını çatlatıcı ve çoğulcudur.</p>

      <p class="paragraf-3">c- 1960 Anayasası gerici ve antidemokratiktir.</p>

      <p class="paragraf-3">d- Türk Ulusal Kurtuluş Savaşı antiemperyalist değildir.</p>

      <p class="paragraf-3">e- Türkiye’de “sivil toplum” ilişkilerinin kurulmasının önündeki engeller, Türkiye’nin ilerici olduğu sanılan güçleridir.</p>

      <p class="paragraf-3">f- Türkiye’de demokratikleşmenin önünde “genetik” engeller vardır. Yüzyıllar boyunca merkezi iktidarlar karşısında “tebaa” ve “kul” olan kitlelerle demokrasi kurulamaz vb. (Prof. Dr. İdris Küçükömer, <span class="char-style-override-2">age</span>. s. 7-8)</p>

      <p class="bos-1"></p>

      <p class="paragraf-3">İdris Küçükömer’in görüşleri özetle böyle. Ben kendisini ölümünden kısa bir süre önce, 1987 yılında Kadıköy Bahariye’deki Kafkas Düğün Salonu’nda düzenlenen bir SHP panelinde dinlediğimde de görüşlerini yumuşatmakla birlikte aynı tezleri tekrarlıyordu. SHP’ye katılmıştı ve tarihin bir cilvesine bakın ki, ona göre SHP solcu değil, sağcı bir partiydi.</p>

      <p class="paragraf-3">Küçükömer’in tek ölçüsünün halk, kitleler, kalabalıklar vb. tarafından desteklenmek ile geleneksel değer ve inançlarla belli ölçülerde uyumlu bulunmaktan ibaret olduğu anlaşılıyor.</p>

      <p class="paragraf-3">Türkiye’de her ilerici atılımın karşısına çıkan, kadının özgürleşmesine itiraz eden, insan aklının dinden ve dogmalardan bağımsızlaşmasına karşı direnen, Köy Enstitüleri’ne saldıran, bilim düşmanlığı yapan, faşist partileri destekleyen, Maraş ve Sivas katliamlarına katılan, emperyalizmin işbirlikçisi olan, askeri darbeleri destekleyen, töre cinayetlerini savunan İslamcı, muhafazakâr ve sağcı siyasetçileri ve kalabalıkları “solcu” saymak gerçekten de saçmalamaktan da öte bir durum.</p>

      <p class="paragraf-3">Ya da, böyle büyük bir saçmalık olamayacağına göre, şöyle düşünülebilir; İdris Küçükömer Türkiye’ye özgü bir tersliği, solun kitlelerle buluşmaktaki başarısızlığını vurgulamak için siyasal bir ironi yaptı, ama onu izleyenler bunu ciddiye aldı.</p>

      <p class="paragraf-3">Gelgelelim ironi ya da ne kadar saçma ve bilimdışı olursa olsun Küküçömer görüşlerini açık, doğrudan ve dürüst bir şekilde ortaya koyduğu halde, günümüzün liberalleri ise görüşlerini son derece sinsi ve entelektüel bakımdan korkak bir şekilde ileri sürüyorlar. Günümüz liberalleri AKP’nin ve Cemaatin görüşlerini incelterek, kabalık ve sivriliklerini törpüleyerek yeniden formüle etmeye çalışıyorlar.</p>

      <p class="paragraf-3">Küçükömer, günümüzün liberal ve sol liberal tarih ve toplum anlayışının en önemli kurucusudur. Ömer Laçiner ve <span class="char-style-override-2">Birikim</span> dergisi çevresinin de Küçükömer gibi düşündüğü anlaşılmaktadır.</p>

      <p class="paragraf-3">Örneğin Laçiner, Türkiye sosyalistlerinin mücadele tarihini şöyle değerlendiriyor:</p>

      <p class="bos-1"></p>

      <p class="paragraf-3">Sosyalistler bu mücadele sürecinde sadece fiziki-askeri güç kültünün, onun içerdiği “değer”leri cisimleştiren “devlet”lilerin yanında veya gölgesinde görüntü verdikleri için değil, o “devlet”in karşısına rakip/düşman olarak geçtiklerinde kullandıkları güç, şiddet vurgulu jargon ve tutumlarıyla da aynı horlayıcı tavrı yansıttıkları için kalıcı bir kitlesel destek, benimsenme hali oluşturamadılar. (Ömer Laçiner, <span class="char-style-override-2">Radikal İki</span>, 5 Eylül 2010)</p>

      <p class="bos-1"></p>

      <p class="paragraf-3">Laçiner’in bu gözlemi ve değerlendirmesi tamamen yanlıştır. Çünkü bütün devrimlerin karakteristiğini, onların yukarıdan dönüştürücü özelliğini, sadece Türk Devrimi’nin bir arızası olarak görüyor. Dolayısıyla bu değişim ve dönüşüme karşı aslında bütün devrimlerden sonra gelişen gerici-muhafazakâr direnişi de tarihsel bakımdan doğru, haklı ve demokratik bir tepki olarak kabul ediyor. Burada da kalmıyor, örtük olarak ve tıpkı İdris Küçükömer gibi bu gerici tepkiyi “ilerici” diye değerlendiriyor. Sosyalistleri de bu kitlenin duyarlılıklarına yabancı ve hatta karşıt oldukları için başarısız sayıyor.</p>

      <p class="alt">Tarihsel İki Çizgi Mücadelesi!</p>

      <p class="paragraf-3">İttihat ve Terakki Fırkası’nın temsil ettiği (burjuva anlamda) ilerici ve devrimci çizgiye karşı; Prens Sabahattin’in liderliğindeki Hürriyet ve İtilaf Fırkası muhafazakârlığın ve liberal gericiliğin temsilcisi olarak oluştu. Cumhuriyet’in ilanı sırasında ve sonrasında da burjuva devriminin ilerici kanadını temsil eden Müdafa-i Hukuk Grubu karşısında muhafazakâr İkinci Grup, sonrasında ise CHP karşısında Terakkiperver Cumhuriyet Fırkası, Serbest Fırka, Demokrat Parti, Adalet Partisi, ANAP ve AKP çizgisi çıktı. Çizginin solundaki alanda devrimci ve sosyalist gruplar, partiler ve kişiler olduğu gibi, çizginin sağındaki alanda da radikal milliyetçi, ırkçı, İslamcı ve faşist parti, grup ve kişiler de bulunuyor.</p>

      <p class="paragraf-3">Ancak burada önemle saptanması gereken olgu şudur; Türk burjuva devrimi 1950’lerden itibaren burjuvazinin muhafazakâr kanadının denetimine ve yönetimine geçti. Laçiner’in zannettiği ve ileri sürdüğü gibi, bu ülkedeki muhafazakâr, sağcı, milliyetçi ve İslamcı güçler ezilen, horlanan ve dışlanan bir kesim değildi. Türkiye’de sağcılar, serbest piyasa yanlıları (liberaller), muhafazakârlar ve gericiler 60 yıldır iktidarda. Bu iktidarın el değiştirme olasılığının her ortaya çıkışında da askeri faşist darbeler yapıldı. Türkiye sağcılığı, muhafazakârlığı ve İslamcılığı askeri darbelerle uyumlu ve barışık oldu. Dahası bu darbelerin kitle temelini Laçiner’in ve Küçükömer’in horlandıklarını sandığı kesimler oluşturdu.</p>

      <p class="paragraf-3">Cumhuriyet’in 90 yıllık tarihinin son 65 yılında ülke ve toplum sağcı, muhafazakâr ve işbirlikçi kadroların/burjuvazinin yönetimindedir. Bu çevre ve sınıfların muhalefette oldukları, hele hele Laçiner’in iddia ettiği gibi “devletle bir asırdır mücadele” yürüttükleri tezi tam olarak saçma, tarihsel gerçeklere aykırı, ideolojik eksenli ve bilimsel bakımdan yanlıştır. Bu tez liberal bir palavradan ibarettir.</p>

      <p class="paragraf-3">Dr. Fatih Yaşlı’nın da belirttiği gibi, Prens Sabahattin ile Hürriyet ve İtilaf geleneğini izleyen Türkiye liberallerinin işbirlikçi, özel girişimci ve gerici konumlarına karşılık, Jön Türkler, İttihat ve Terakki geleneği ve Kemalist-Cumhuriyetçi hareket tarihsel olarak bağımsızlıkçı, ilerici ve kamucu bir nitelik taşır. Yaşlı, şu önemli saptamayı yapıyor:</p>

      <p class="bos-1"></p>

      <p class="paragraf-3">Tarihsel olarak bakıldığında liberalizm Türkiye’de, Batı’dakinden farklı olarak, monarşizme karşı direnen ve ulusal bir pazar inşa etmek isteyen burjuva sınıfının dünya görüşü olarak değil, dünya kapitalizmine Osmanlı’yı bir açık pazar, bir yarı-sömürge olarak eklemlemek isteyen<br />
      işbirlikçi burjuvazinin dünya görüşü olarak ortaya çıkıyor. (Fatih Yaşlı, <a href="http://www.sol.org.tr"><span class="char-style-override-21">www.sol.org.tr</span></a>, 7 Eylül 2010)</p>

      <p class="bos-1"></p>

      <p class="paragraf-3">Jön Türkler, İttihatçılar ve Kemalistler dünya kapitalist sistemi içinde olabildiği kadar bağımsızlıkçı bir çizgi izlemeye ve bir ulusal pazar kurmaya çalıştıkları halde, muhafazakâr-liberal kanat ise işbirlikçi/komprador konumda bulunmakta ısrar ediyordu. Muhafazakâr-liberal kesim, gerici sınıf ve güçlerle ittifak yapan bir hareket olarak şekillendi. Bu durum birinci kanadı Aydınlanmacı, kamucu, halkçı ve bağımsızlıkçı yaparken, ikinci kanadı ise tutucu, gerici ve işbirlikçi bir çizgiye oturtuyordu.</p>

      <p class="paragraf-3">Bu nedenle muhafazakâr burjuvazi ve kadrolar, ilerici kanadı temsil eden asker ve sivil bürokrasiyle tarihleri boyunca ya çatıştılar ya da iktidarı paylaşmak zorunda kaldılar. Özetle, hem 1908’e hem de 1923’e karşı sürekli bir düşmanlık içinde oldular.</p>

      <p class="paragraf-3">Diğer taraftan Türkiye’de burjuva devrimini, başlangıç ilkelerine ve kuruluş varsayımlarına uygun olarak tamamlama ve onun eksik kalan “demokratik” yanını inşa etme yolundaki en önemli girişim, genç subayların öncülük ettiği ve geniş bir halk, gençlik ve aydın muhalefetiyle buluşan 27 Mayıs 1960 müdahalesidir. Bu nedenle 27 Mayıs Anayasası, sadece Türkiye tarihinin değil, modern burjuva toplumlarının da (Batılı parlamenter rejimlerin) en demokratik kurucu metinlerinden biridir. Dolayısıyla 27 Mayıs’ı klasik bir askeri darbe saymak, tarihe diyalektik materyalist bir yöntemle değil, düz mantıkla bakmak anlamına gelecektir.</p>

      <p class="paragraf-3">Türkiye’de 27 Mayıs hareketi modern burjuva demokrasilerinin hemen hemen bütün kurumlarını inşa etmiş, devletin fiziki ve siyasal zor yetkisini alabildiğine sınırlandırmıştır. Bütün özerk kurum ve kuruluşlar 27 Mayıs Anayasası’nın ürünüdür. 1961 Anayasası en gelişkin burjuva demokrasilerinde bile bulunmayan bir hakkı, hukukdışına çıkan iktidarlara karşı halka “direnme” hakkını bile veren ilginç bir deneydir.</p>

      <p class="paragraf-3">Ancak bu girişim 12 Mart 1971 ve 12 Eylül 1980 askeri faşist darbeleri yoluyla tasfiye edilmiştir. Bu darbeleri destekleyenler ağırlıklı olarak işbirlikçi sermaye çevreleri ile sağcı, muhafazakâr, İslamcı ve milliyetçi kesimlerdir. Yani Ömer Laçiner’in ileri sürdüğü tezin aksine, muhafazakâr burjuvazi bırakın kendi devrimini tamamlamayı, tam tersine bu devrimi tamamlama ve ona “demokratik” bir boyut kazandırma yolundaki en önemli girişimi bastırmış ve tasfiye etmiştir.</p>

      <p class="alt">AKP Sağcı Değil, İslamcı Bir Parti</p>

      <p class="paragraf-3">AKP’yi, Hürriyet ve İtilaf, Terakkiperver Cumhuriyet Fırkası, Demokrat Parti, Adalet Partisi ve ANAP gibi “muhafazakâr modernleşmeci” partilerin tarihsel, felsefi, siyasal ve örgütsel olarak düz bir devamı ya da bu akımın son halkası saymak doğru değil.</p>

      <p class="paragraf-3">AKP İslamcı bir gelenekten gelen, dünyadaki gericileşme ve dine dönüş dalgasıyla buluşan, emperyalizmin Ortadoğu ve Hazar havzası politikalarının ürünü olan, servetten ve iktidardan daha fazla pay isteyen sermaye çevrelerini (ağırlıklı olarak taşra burjuvazisi) temsil eden, Aydınlanma ve modernite karşıtı bir partidir. Laçiner’in hiçbir kayıt koymadan AKP’yi merkez sağ-muhafazakâr burjuva gelenek içine yerleştirmesi son derece yanlıştır.</p>

      <p class="paragraf-3">Çünkü, sosyalist sistemin var olduğu koşullarda “demokrasi” ve “insan hakları” gibi soyut tezlerle ideolojik saldırı yürüten ve bir ölçüde inisiyatifi eline geçiren Batı ve küresel sermaye, artık bu gerekçenin ortadan kalktığı koşullarda kendi hegemonyası için yeni bir tarihsel rıza ve toplumsal onay üretmekte zorlanıyor.</p>

      <p class="paragraf-3">Durum böyle olunca, bir önceki çağın kültürüne ve ideolojisine iltica ediyor. Dini yeniden keşfediyor, insan aklını kutsal metinlerle yeniden teslim almaya ve toplumları bunun üzerinden yönetmeye çalışıyor. Bu olgu günümüz dünyasında sadece Türkiye ve bölge ülkelerini değil, bütün yeryüzünü kapsayıcı bir eğilime işaret ediyor.</p>

      <p class="paragraf-3">Postmodernistler, liberaller, dinci gericiler ve muhafaza-kârlar serbest piyasa düzenini açık ya da örtük şekilde uygarlığın son aşaması olarak kabul ettikleri için, kapitalizmi aşmaya yönelik her girişimi de “totaliter projeler” diye mahkûm etmeye çalışıyorlar.</p>

      <p class="paragraf-3">İşte AKP ve Türkiye yeni muhafazakârlığı bu tarihsel, kültürel, ideolojik ve felsefi iklimin ürünüdür. Tarihsel bakımdan “ilerlemeci” olması mümkün değldir.</p>

      <p class="paragraf-3">Sonuç olarak, burjuvazinin tarihsel ve kategorik bakımdan gericileştiği bir çağda, garip ve bilimdışı bir kavramsallaştırmayla “muhafazakâr devrim”den söz etmek, dahası muhafazakâr-İslamcı sermayenin “burjuva devrimini” tamamlayacağını ileri sürmek, Marksist gerekçelerle sınıf işbirliğini savunmaktan başka bir şey değildir. Laçiner de bunu yapıyor.</p>

      <p class="arabaslik-sol-1" id="toc_marker-9-5">8.5 - HALİL BERKTAY VE SİYASAL YALANCILIK</p>

      <p class="paragraf-3"><span class="char-style-override-2">Taraf</span> gazetesi yazarı, tarihçi ve (daha belirleyici özelliğiyle) eski sosyalist Halil Berktay’ın, 1 Mayıs 1977 katliamıyla ilgili olarak 2012’de ortaya attığı iddia geniş yankı buldu. Gerici ve iktidar yanlısı medya bu iddianın üzerine hemen atladı. Yeni sol liberal “peygamber” Berktay’ın <span class="char-style-override-2">Taraf</span> gazetesine yaptığı açıklama, katliamın 35. yıldönümüne de denk geldiği için hemen hemen bütün gazetelerde yer aldı.</p>

      <p class="paragraf-3">Yandaş ve yanaşma sendikaların emek hareketini bölme çabalarına karşın, 1 Mayıs 2012 etkinliklerinin bütün yurtta büyük bir coşku ve katılımla gerçekleştirilmesi, düzenlenen mitinglerin AKP iktidarına karşı dev protesto eylemlerine dönüşmesi bazı çevreleri rahatsız etmiş olacak ki, sadece gerici ve yandaş basın değil, “merkez medya” da Berktay’ın sözlerine geniş yer ayırdı. Zaten 2012’den sonra Taksim yeniden 1 Mayıs törenlerine kapatıldı. Böylece 12 Eylül 2010 referandumunun sahte demokratikleşme yaldızlarının bir bölümü daha kısa sürede döküldü.</p>

      <p class="paragraf-3">Dönek solcu Berktay, on yıllardır polisin, sağcı çevrelerin ve MİT’in konuya ilişkin bütün tezlerini doğruluyordu. Önemi de buradan geliyordu. Geçmişte üst düzey sorumluluklar almış eski bir solcu olarak bir derin devlet operasyonunu aklıyordu.</p>

      <p class="paragraf-3">Berktay, 1 Mayıs 1977 katliamına ilişkin şunları söyledi:</p>

      <p class="paragraf-3"></p>

      <p class="paragraf-3">(Taksim Alanı’ndaki kitleye) ateş açıldığı palavradır, birbiriyle çatışan solcular kendi rezaletinden bir mağduriyet yarattı. TKP ve DİSK, Maocuları Taksim’e sokmama kararı almıştı. Maocular barikata tosladı, ateş açıldı, izdiham oldu. Otel ve Sular İdaresi çatısından ateş açıldığı palavradır. Polis araçlarından da ateş açılmadı. Sol kendi rezaletinden bir mağduriyet yarattı. (Haber Türk Televizyonu, 1 Mayıs 2012, www.haberturk.com, 2 Mayıs 2012)</p>

      <p class="paragraf-3"></p>

      <p class="paragraf-3">Berktay’ın bu değerlendirmesi, aslında geçmişte kendisinin de önemli liderleri arasında yer aldığı Aydınlık hareketinin 1977 1 Mayısı öncesinde yazdıkları ve yaptığı uyarılarla da çelişiyor. Türkiye solunda iyi haber almak ve istihbarat konularına ilgisiyle tanınan Aydınlık hareketinin o dönemdeki<br />
      yayın organı <span class="char-style-override-2">Halkın Sesi</span> dergisi, “Bir provokasyon ve katliam ortamı oluştuğu” ve bu konuda “bazı haberler aldıkları” için sol örgütleri 1 Mayıs mitingine katılmamaya çağırıyordu. <span class="char-style-override-2">Halkın Sesi</span> dergisi, alana sadece sendikaların çıkması gerektiğini de savunuyordu. Kabul etmek gerekir ki, Doğu Perinçek’in liderliğindeki PDA (Proleter Devrimci Aydınlık) grubu doğru bir değerlendirme yapıyordu ve tarihen haklı çıktı. Nitekim Aydınlıkçılar 1 Mayıs 1977’ye katılmadı. Zaten Halil Berktay da, kendi grubuyla değil, öğretim görevlisi olduğu için Asistanlar Sendikası’yla etkinliğe (mitinge) katılmıştı.</p>

      <p class="paragraf-3"></p>

      <p class="paragraf-3">1 Mayıs 1977 öncesinde, gerçekten de sol içinde büyük bir gerilim vardı. DİSK yönetiminde etkin olan eski Türkiye Komünist Partisi, provokasyon yapacakları gerekçesiyle Maocuları alana sokmayacağını ilan etmişti. Halkın Kurtuluşu, Halkın Yolu, Halkın Gücü (Partizan), Halkın Birliği gibi dergi adlarıyla anılan dönemin grupları ve Maocu örgütler ise kendi aralarında bir ittifak kurarak Taksim Alanı’na gireceklerini duyuruyor, meydan okuyorlardı. Diğer devrimci grupların alana girmesinde bir sorun yoktu. Maocu ittifak içinde yer alan Halkın Sesi (Aydınlık) grubu ise yaptığı uyarılar dinlenmeyince geri çekilmiş ve 1 Mayıs’a katılmamıştı. Gerilim, miting öncesinde karşılıklı açıklamalarla tırmanıyordu.</p>

      <p class="paragraf-3">Bu gerilimi, Başbakan Süleyman Demirel liderliğindeki Adalet Partisi, Necmettin Erbakan’ın başkanlığındaki Milli Selamet Partisi ve Alparslan Türkeş’in Milliyetçi Hareket Partisi’nden oluşan Milliyetçi Cephe hükümeti de kışkırtıyordu. Neredeyse bütün gazeteler 1 Mayıs’ta çatışma çıkacağını yazıyor, toplumu bu habere alıştırıyordu. Gazeteler “Maocular ve Leninciler savaşa hazırlanıyor” türünden başlıklar atıyordu.</p>

      <p class="paragraf-3">İşte 1 Mayıs 1977’ye bu atmosferde girildi. Türkiye’de sol yükseliyor, gençlik büyük kitleler halinde devrimci harekete akıyor, geniş toplum kesimleri sosyalist hareketin etkisi altına giriyor, geleneksel değerler temellerinden sarsılıyordu. Öyle ki, nüfusunun 33 milyon olduğu o günlerde Taksim’e tam 1 milyon insan gelecekti.</p>

      <p class="paragraf-3">“Maocu” olarak nitelendirilen gruplar, Tarlabaşı yönünden Taksim’e geleceklerdi. Toplanma yerleri Saraçhane’ydi. Yürüyüş gerçekleştiğinde diğer sosyalist gruplar ve DİSK kortejleriyle arada belli bir mesafe bırakılmıştı. O dönemde liselerde geniş ve etkili bir örgütlülüğe sahip olan Dev-Lis korteji de adeta tampon olarak Maocu gruplar ile DİSK ve İGD (İlerici Gençlik Derneği) kortejlerinin arasına alınmıştı. Ben de, aynı yıl üniversiteye girmekle birlikte Dev-Lis yöneticilerinden biriydim ve kortejin en önünde yürüyenler arasındaydım. Yani ilk ateşin açıldığı ve çatışmanın çıktığı yerdeydim.</p>

      <p class="paragraf-3">Yürüyüş planlaması yapılırken, dönemin en geniş kitlesel lise örgütlenmesi olan Dev-Lis’in, iki kesim arasına tampon olarak alınmasının üzerinde ayrıca durulmalıdır. Bu olay üzerinde fazlaca durulmadı.</p>

      <p class="paragraf-3"></p>

      <p class="paragraf-3">Şimdi gelelim 1 Mayıs 1977 katliamının perde arkasına, hedefine ve Prof. Halil Berktay’ın gerçekte neyin üzerini örttüğü konusuna...</p>

      <p class="paragraf-3">Kamuoyunda yaratılan ve bazı grupların sorumsuz davranışlarıyla tırmandırılan gerilim Tarlabaşı’ndan Taksim’e giriş sırasında doruğa çıktı. “Maocu” denilen gruplar da büyük bir kitle gücüyle Taksim’e gelip girişte oluşturulan DİSK güvenlik barikatına dayanmışlardı. Arada sadece Dev-Lis korteji vardı ve devrimci liseliler de barikatın dışında kalmıştı. Miting bitmek üzereydi. DİSK Genel Başkanı Kemal Türkler konuşmasını neredeyse tamamlamıştı. Alanda çok sayıda CHP’li milletvekili ve İstanbul Belediye Başkanı Ahmet İsvan da bulunuyordu.</p>

      <p class="paragraf-3">Gerilimin bütün şiddetine karşın barikatı oluşturan DİSK’li ve TKP yanlısı İGD (İleri Gençler Derneği) üyelerinin oluşturduğu barikat ile “Maocu” gruptakiler arasında itiş kakış ve yer yer yaşanan arbede dışında ciddi bir çatışma çıkmadı. Zaten doğrudan teması Dev-Lis korteji önlüyordu. Ancak tam bu sırada havaya bir el ateş edildi.</p>

      <p class="paragraf-3">Her şey Taksim-Tarlabaşı girişinde gözlerimizin önünde başladı. Maocu gruplar Taksim’in Tarlabaşı girişine DİSK ve İlerici Gençler Derneği (İGD) militanlarının kurduğu barikatı sloganlar eşliğinde zorlarken, kalabalık arasından bir kişi silahını çekerek havaya bir el ateş etti. Ben, bir apartmanın girişindeki birkaç basamağın üzerine çıkan o kişiyi, havaya kalkan eli, silahı ve ilk ateşi gördüm. Önce bir sessizlik oldu, sloganlar kesildi, insanlar ne oluyor diye sağa sola bakmaya başladı. Ardından Taksim Sular İdaresi Binası’ndan –bu binanın arka yüzü, Tarlabaşı girişine bakıyordu– yağmur gibi kurşun yağmaya başladı. Ardından da bütün alana yaylım ateş açıldı, patlamalar oldu. Taksim ve Beyoğlu sokaklarında, alanın çeşitli yerlerinde polisle çatışmalar yaşandı. Çatışmalar Kasımpaşa, Dolapdere, Karaköy, Şişli, Beşiktaş ve Saraçhane semtlerine kadar yayıldı. Bazı bölgelerde akşam geç saatlere kadar sürdü.</p>

      <p class="paragraf-3">Olayın büyük bir katliam girişimi ve bir kontrgerilla tertibi olduğu açıktı. Zaten bu katliamdan sonra kamuoyunda yeniden kontrgerilla ve Özel Harp Dairesi tartışılmaya başlandı. Bütün bulgular, “içsavaş aygıtı”nın devreye girdiğini gösteriyordu. Olayı soruşturan dönemin İstanbul Cumhuriyet Savcısı Dr. Çetin Yetkin, Emniyet’e gönderdiği yazıda, olay sırasında gözaltına alınanların katliamla bir ilgisinin bulunmadığını belirterek, yazılı olarak “Gerçek suçluların yakalanması” talimatını verdi.</p>

      <p class="paragraf-3">CHP Genel Başkanı Bülent Ecevit, dönemin Cumhurbaşkanı Fahri Korutürk’e yazdığı 7 Mayıs 1977 tarihli mektupta, 1 Mayıs katliamından kontrgerillanın (Özel Harp Dairesi’nin) sorumlu olabileceğini, örgütün adını açıkça belirterek iletecekti. Halil Berktay’ın 40 yıldır “göremediği” olguyu Ecevit saptamıştı. Ecevit mektup yazmakla kalmadı, konuyla ilgili olarak Cumhurbaşkanı Korutürk’le özel bir görüşme de yaptı. 1 Mayıs katliamının bir kontrgerilla eylemi olduğunu, 12 Mart 1971 darbesinden sonra kurulan hükümetlerde MİT’ten ve iç güvenlikten sorumlu başbakan yardımcılığı yapan Sadi Koçaş, <span class="char-style-override-2">Hürriyet</span> gazetesine şöyle açıklayacaktı:</p>

      <p class="paragraf-3"></p>

      <p class="paragraf-3">Bunu (1 Mayıs olaylarını) tertipleyenler vardı. İç ve dış mihraklı, isteyenler vardı. Kontrgerilla, gerillaya karşı kontrgerillayız diyen birtakım insanlardan oluşan bir örgüt. Bunların gerilla, komando oldukları kendilerinden menkul. Ama bunlar bir makamdan yetki alıyorlar. Nedir o makam? Belki Cumhurbaşkanı, belki Genelkurmay Başkanı’nın emri var, bilmiyorum. Ancak, MİT’in olduğu kesindir. Bazı isimleri tanıyorum, bunların içinden bu işleri yapan binbaşı, yarbay, yüzbaşı rütbeli kimselerden bahsedilirdi. Hatırladıklarım MİT’te çalışıyorlardı. (Sadi Koçaş, <span class="char-style-override-2">Hürriyet</span> gazetesi, 8 Mayıs 1987)</p>

      <p class="paragraf-3"></p>

      <p class="paragraf-3">İşte durum bu kadar açık. Sadece itiraf gibi bu tanıklık bile, Berktay’ın söylediklerini çürütmeye yeter.</p>

      <p class="paragraf-3"></p>

      <p class="bos-1"></p>

      <p class="paragraf-3">CHP’nin yüzde 42 oy alarak birinci parti olarak çıkacağı, devrimci ve sosyalist örgütlerin büyük bölümünün boykot etmesi nedeniyle tam olarak ölçülemeyen toplumdaki “sol tercih”in gerçekte yüzde 50’yi aştığı kabul edilen seçimlere çeyrek kala, bu katliamın düzenlenmesinin bir anlamı olmalıydı. Vardı da...</p>

      <p class="paragraf-3">Kamuoyu sadece CHP’nin 5 Haziran 1977 genel seçimlerinde aldığı yüzde 42 oranındaki oyu anımsıyor. Oysa, aynı yılın sonunda (11 Aralık 1977) yapılan yerel seçimlerde CHP yüzde 48,5 oy alacaktı. Aynı yerel seçimlere sosyalist soldan bazı gruplar da bağımsız adaylarla katılmış, Ordu Fatsa’da Devrimci Yol’un adayı Fikri Sönmez, Diyarbakır’da Özgürlük Yolu grubundan Mehdi Zana belediye başkanı seçilmişti. Bağımsız adaylar Türkiye’nin birçok kenti ve beldesinde yüksek oylar almıştı. Seçimleri boykot eden gruplar da vardı. Dolayısıyla söz konusu seçimlerde solun toplam oyları yaklaşık yüzde 53’e ulaşmıştı.</p>

      <p class="paragraf-3">1 Mayıs 1977 katliamının amacı, merkezinde MHP’nin de yer aldığı, egemen sınıflar arasındaki dar bir fraksiyonun erken bir faşist darbe girişimine gerekçe hazırlamaktı. Kara Kuvvetleri’nde örgütlenen, 12 Mart 1971 darbesinin amaçlarına ulaşmadığı ve yarım kaldığı görüşünü savunan sağcı-faşist subaylar sert, Şili tipi bir darbe hazırlığı yapıyordu. Yarım kaldığını düşündükleri 12 Mart darbesini tamamlamak istiyorlardı. Liderleri dönemin Kara Kuvvetleri Komutanı Orgeneral Namık Kemal Ersun’du.</p>

      <p class="paragraf-3">Bu darbe girişiminin, resmi ağızlardan doğrulanmasa bile, 1977’de devletin zirvesinde görev yapan herkes tarafından bilenen bir “sır” olduğu anlaşılıyordu. Darbe ortamını hazırlamak için 1 Mayıs 1977’de yüzlerce kişinin öleceği “şok” bir katliam planlanmıştı. Ordudan ihraç edilen ve 12 Mart döneminde ağır işkence gören Emekli Kurmay Yarbay Talat Turhan, “Eğer 1 Mayıs 77’de 300 kişi ölseydi darbe yapacaklardı” diyor.</p>

      <p class="paragraf-3">Aynı yıl İzmir Çiğli Havaalanı’nda CHP lideri Bülent Ecevit’e bir suikast düzenlenecek, kendisine refakat eden İstanbul Belediye Başkanı Ahmet İsvan’ın kardeşi işadamı Mehmet İsvan bacağından yaralanacaktı. Gözaltına alınan polisin üzerinde, orduda ve polis envanterinde bile bulunmayan çok özel bir NATO silahı yakalanacaktı. Yine aynı yıl Sirkeci Tren Garı’na ve Yeşilköy Havalimanı’na konulan bombalarla sıradan insanlar ölecek, bu sabotajlara kimse bir anlam veremeyecekti. Ecevit’in Taksim’de, kanlı 1 Mayıs’tan sadece bir ay sonra yapacağı seçim mitingine de saldırılacağı ihbar edilmişti. Bu ihbarı doğrudan dönemin başbakanı Süleyman Demirel açıklayarak, suikastı boşa çıkarmıştı.</p>

      <p class="paragraf-3">Talat Turhan konuya ilişkin olarak şunları yazıyor:</p>

      <p class="paragraf-3"></p>

      <p class="paragraf-3">Terörden yararlanılarak Türkiye istikrarsız duruma getirilmek isteniyordu. Bu planın bir parçası olarak, 5 Haziran 1977 seçimleri öncesinde mahiyeti hâlâ aydınlanmayan olaylara tanık olduk. Kuşkusuz bu olaylar arasında en iğrenç ve aşağılık olanı Taksim Meydanı’nda kurulan kanlı tuzaktı. 1 Mayıs 1977’de 34 vatandaşımız yaşamını yitirdi. Bizim istihbaratımıza göre, eğer 300 kişi ölseydi 1980 darbesi üç yıl önce, 1977 tarihinde gerçekleşecekti. Ama bu plan sökmedi. Türkiye seçimlere gitti. Bu arada Kara Kuvvetleri Komutanı Orgeneral Namık Kemal Ersun emekli edildi. Nedeni bugüne kadar aydınlanmış değildir. 1980 yılından sonra bu kişinin Kenan Evren tarafından en çok para getiren bir kuruluşun yönetim kurulu üyeliğine getirilmesi herhalde boşuna değildi. (Talat Turhan, <span class="char-style-override-2">Özel Savaş, Terör ve Kontrgerilla</span>; Tümzamanlar Yayıncılık, Mart 1992, s. 63)</p>

      <p class="paragraf-3"></p>

      <p class="paragraf-3">Dönemin Kara Kuvvetleri Komutanı Orgeneral Namık Kemal Ersun’la birlikte, tam 850 subay, 1 Mayıs katliamından 30 gün sonra 1 Haziran 1977 tarihinde emekli edildi. Türkiye seçimlere gitti ve Milliyetçi Cephe hükümeti düştü. Yasal olarak tayin, terfi ve emekli edilecek subaylar hakkında işlemlerin karara bağlandığı Yüksek Askeri Şûra (YAŞ) toplantısı ve 30 Ağustos günü bile beklenmemişti. İhraç edilen subaylar arasında iki korgeneral, eski MİT Müsteşarı Tümgeneral Musa Öğün gibi isimler de vardı. Tümü Özel Harp Dairesi’nde görev yapmıştı. MİT’te de geniş bir tasfiye yapıldı. Görevine son verilen MİT yöneticileri arasında MHP lideri Alparslan Türkeş’in dünürü Şahap Homriş ile damadı Davut Homriş de vardı. Atılanlardan biri de daha sonra yeniden MİT’e alınacak olan, Mahir Çayan ve arkadaşlarının öldürüldüğü Kızıldere operasyonuna katılan Hiram Abas’tı.</p>

      <p class="paragraf-3">Olay bundan ibaretti. Halil Berktay ya bütün bu olup bitenleri bilemeyecek ve içinde yaşadığı olayları yorumlayamayacak bir siyasi körlük içinde ya da sınırlı bir analiz yeteneğine sahipti. İkisi de değildi; Berktay liberalizmle baştan çıkmış biri olarak sola saldırı üzerinden yeni rejime önemli bir hizmet sunarak ne kadar değerli olduğunu göstermeye çalışıyordu. Nitekim, 12 Eylül 2010 anayasa referandumundan sonra Taksim’i yeniden 1 Mayıs etkinliklerine, dolayısıyla toplumsal muhalefete kapatmak isteyen AKP iktidarına, tam zamanında 2012’deki 1 Mayıs yasağından hemen önce, paha biçilmez bir gerekçe sunmuştu.</p>

      <p class="paragraf-3"></p>

      <p class="paragraf-3">Türkiye soluna Maoculuğu getiren PDA (Proleter Devrimci Aydınlık) ekibinin önde gelen isimlerinden biri olan Halil Berktay’ın diğer sol liberallerden bir farkı bulunuyor; Berktay, açık bir Marksizm eleştirisi üzerinden, sosyalizmi bir siyasal tutum, inanç ve felsefi tercih olarak terk eden bir sol liberal. Kendi deyimiyle “demokratik solculuk” olanaklarını arayan bir dönek! <span class="char-style-override-2">Taraf</span> gazetesinde yazdığı seri yazılarla Marksizme ve sosyalizme yönelik eleştirilerini temellendirmeye çalışan Berktay, Murat Belge ile girdiği bir tartışma kapsamında şunları söylüyordu:</p>

      <p class="paragraf-3"></p>

      <p class="paragraf-3"><span class="char-style-override-14">Bakın, 80’lerin sonlarında SSCB ve Doğu Avrupa “halk demokrasileri” çöktü; Çin ise ekonomik anlamda sosyalizmi (veya “sosyalist üretim tarzı”nı) terk edip, “sosyalist politik sistem” diye sadece tek-parti diktatörlüğünü korurken, bu koşulla kapitalist piyasa ekonomisini benimsedi. Böylece (a) sosyalizmin mevcut (kapitalist) üretim ilişkilerini iradî bir müdahaleyle kökten değiştirme iddiası; (b) kapitalizme üstünlük iddiası; (c) tarihin akış yönünde kapitalizmden sonra yer alma, yani kapitalizme göre bir ilerlemeyi temsil etme iddiası kalmadı. Aslında bu, kim kabul etmezse etmesin, maddî bir realite olarak sosyalizmin ve sosyalizm tarihî döneminin sona ermesi demekti. (…)</span></p>

      <p class="paragraf-3"><span class="char-style-override-14">Bu ve benzeri sorular, tarihin illâ devrimlerle ilerleyeceğine; devrimlerin iyi, zorunlu, kaçınılmaz ve evrensel olduğuna, hattâ “ilerleme” fikrinin kendisine ilişkin olanca teorik kurguyu alaşağı ve paramparça etti. (Halil Berktay,</span> <span class="char-style-override-15">Taraf</span> <span class="char-style-override-14">gazetesi, 9 Mart 2013)</span></p>

      <p class="paragraf-3"></p>

      <p class="paragraf-3">Görülebileceği gibi, tarihçi Halil Berktay, aslında çok temel ve basit bir metodolojik hata yapıyor. Marksizm ve sosyalizm hakkındaki hükmünü, çok kısa dönemli ve insanlık tarihinde ihmal edilebilir kısalıktaki gözlemlerine dayanarak veriyor. Fransız Devrimi’nden sonraki restorasyon dönemine bakıp kesin hüküm vermek gibi bir hata yapıyor. İnsanlığın ve gezegenin geleceğini yok etmeye doğru büyük bir hızla ilerleyen kapitalizme karşı biricik eleştirinin geçersiz olduğunu ileri sürmekle, hem Francis Fukuyama gibi ABD emperyalizminin önde gelen teorisyenleriyle hem de liberalizmin kurucu babalarıdan Adam Smith ile aynı noktada buluşuyor. Kapitalizm, öyle anlaşılıyor ki Berktay’a göre de “tanrısal” veya “doğal düzen”di artık. Bir anlamda tarihin sonu, insanlığın nihai tecrübesiydi.</p>

      <p class="paragraf-3">Aslında Halil Berktay’a “sol liberal” demek de çok zor. Çünkü Berktay, kendi Marksizm eleştirisinin büyüsüne kapıldığı için bir “demokratik solculuk” olanağının kaldığından bile şüphe duyuyor. Açıkça kapitalizmi de savunamadığı için büyük bir sıkıntı yaşıyor. Aslına bakılırsa Türkiye’de yeni muhafazakâr (neo-con) kavramına en yakın ve bu şablona en çok uyan isim Halil Berktay. Dönekliğin teorik ve ideolojik temellerini atan Berktay, eğer ömrü yeterse daha uzun yıllar kurulu düzene ve kapitalizme hizmet sunmaya aday bir eski solcu portresi çiziyor.</p>
    </div>
  </div>
</body>
</html>
