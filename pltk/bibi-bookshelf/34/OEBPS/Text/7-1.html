<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>7-1.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x7-1.html" xml:lang="tr-TR">
    <div class="Basic-Text-Frame">
      <p class="anabaslik-1" id="toc_marker-3">İKİNCİ BÖLÜM</p>

      <p class="arabaslik-orta">LİBERALİZM VE ERGENEKON</p>

      <p class="arabaslik-sol-1" id="toc_marker-3-1">2.1 - ERGENEKON TERTİBİNİN ŞİFRESİ; PASİF DEVRİM/SİNSİ KARŞIDEVRİM</p>

      <p class="paragraf-3">Ergenekon soruşturması üzerinden yürütülen “demokratikleşme”, “derin devletin ya da kontrgerillanın tasfiyesi” şeklindeki palavranın bu kadar hızlı şekilde açığa çıkmasını, doğrusu kimse beklemiyordu.</p>

      <p class="paragraf-3">Oysa bu soruşturmaların ABD tarafından da desteklenen birer tertip olduğu, gerçek amacın ılımlı da olsa bir İslami rejim kurarak, yaklaşık 150 yıllık tarihsel bir derinliğe sahip Türkiye Aydınlanması ve modernleşme sürecinde köklü bir kırılmayı hedeflediğini defalarca ortaya koyduk. Dolayısıyla Ergenekon ve bağlı bir dizi davanın gerçekte Cumhuriyet’ten ve yarım kalan Osmanlı-Türk Aydınlanması’ndan bir tür rövanş alma operasyonu olduğunu belirttik.</p>

      <p class="paragraf-3">Aralarında benim de bulunduğum, başlangıçta sayıları çok fazla olmayan gazeteci, yazar, siyasetçi, solcu ve sosyalist entelektüel bütün gerçeği kanıtlarıyla yazdığı, konferanslarda ortaya koyduğu ve televizyon ekranlarından sergilediği halde, adeta kulaklar sağır, gözler kör, kalpler mühürlüydü. İktidarın propagandası ve yönlendirmesi, yandaş ve yanaşma medyanın gerçeği ve bilgiyi karartması, siyasal iklimi belirledi.</p>

      <p class="paragraf-3">Ancak, medya terörüne, gerici-dinci kuşatmaya, iktidar baskısına, polis ve adliye tehdidine, liberal ideolojik saldırıya ve sol liberal ihanete pabuç bırakmadık. Sonuçta haklı çıktık. Bu nedenle güçlendik, onurumuzla yaşamdaki ve özgürlük kavgasındaki yerimizi aldık.</p>

      <p class="paragraf-3">Ancak, Amerikancı AKP-Cemaat iktidarının 2007-2014 yılları arasındaki başarısı, kendilerinin eseri değildi. Çünkü donanımsız, kültürel birikimden yoksun, fanatik, dogmaların esiri, yarı cahil, köylü kurnazı ve takiyeci Soğuk Savaş artığı siyasal İslamcıların becerebilecekleri bir iş değildi bu. İşte söz konusu büyük niteliksel boşluğu, donanım eksikliğini, entelektüel yetersizliği liberaller doldurdu. Özellikle sol liberaller gerici karşıdevrim operasyonuna, tıpkı cellatlarına âşık kurbanlar ya da efendilerine hayran olan uşaklar gibi paha biçilmez bir hizmet sundular.</p>

      <p class="paragraf-3">Çünkü onlar için “demokratik” ve “özgürlükçü” gerekçelerle sistemle uzlaşmak, kurulu düzene enterge olmak (bütünleşmek) için bir fırsat çıkmıştı. Bu fırsatı kullandılar. Samimi ve saf şekilde yaptıkları işe inananları bir kenara koyarsak eğer, özellikle sol liberallerin söz konusu ahlaksız işbirliğine yönelme nedenlerinden biri de budur. Ayrıca bu ihanetlerinin karşılığında büyük çıkarlar sağladıklarını sanırım belirtmeye gerek bile yok!</p>

      <p class="paragraf-3">Değilse, AKP-Cemaat iktidarı, tarihi boyunca derin devlete, kontrgerillaya, darbelere ve faşizme karşı mücadele eden solun bir kesiminden ideolojik ve siyasal onay alamasaydı ne toplumu bu operasyonlara ikna edebilir ne de siyasal meşruiyet sağlayabilirdi. Özellikle sol liberallerin verdiği destek, liberal aydınların ülkenin darbecilerden temizlendiği, demokratikleştiği ve bir siyasal İslamcı tehlikenin bulunmadığına ilişkin vaazları etkili olmasaydı AKP-Cemaat iktidarı (Cemaat’in koalisyondan kopmuş olması tabloyu değiştirmiyor) bugünkü dinci-faşizan rejimi kurması, Tayyip Erdoğan’ın bir diktatöre dönüşmesi mümkün olamazdı. Liberaller ve sol liberallerin sayıları fazla olmasa da verdikleri zarar büyük oldu; toplumun direniş refleksini kırdılar.</p>

      <p class="paragraf-3">Türkiye uzun yıllara (yaklaşık 60 yıl) yayılan “pasif devrim” ya da sinsi bir karşıdevrim sürecinin içinden geçti. 1908 ve 1923 devrimlerinde yenilgiye uğrayan siyasal İslam, 1950’de Demokrat Parti’nin (DP) iktidara gelmesinden itibaren başlayan, merkez sağ iktidarlarla işbirliğine dayalı bir strateji izledi. Türkiye’nin NATO üyeliğinin sağladığı olanaklardan da yararlanarak, komünizme karşı mücadelede Batı’nın hizmetine koşan siyasal İslam, Cumhuriyet’e karşı sinsi bir karşıdevrim süreci başlattı. Bu süreci Gramsci’nin “pasif devrim” kavramıyla da açıklayabiliriz.</p>

      <p class="paragraf-3">Akademisyen Cihan Tuğrul, Sultanbeyli gibi İstanbul’un “İslami varoşu/gettosu” sayılacak bir ilçesindeki saha araştırmasıyla da desteklenen, <span class="char-style-override-2">Pasif Devrim/İslami Muhalefetin Düzenle Bütünleşmesi</span> kitabında, İslamcıların hem laik rejimi dönüştürme, hem de kendilerinin düzen tarafından içerilmesi olgusunu inceliyor. Ancak Tuğrul, değerli bulduğum bu araştırmasında emperyalizm olgusunu (Batı’nın AKP’yi destekleme nedenlerini), siyasal İslam’ın yükselişinin tarihsel ve sosyolojik kaynaklarını, liberallerin bu “pasif devrim”e verdikleri desteğin önemini ve bu desteğin nedenlerini yeterince değerlendirmemiş. Durum böyle olunca fotoğrafın sadece bir kısmını gördüğümüz, dolayısıyla yanlış sonuçlara da varabileceğimiz bir analiz ortaya çıkmış. Bu kusurlarına karşın, bize yine de önemli bir malzeme sunan Tuğrul, Gramsci’nin “pasif devrim” kavramını da isabetle yakalıyor ve bu kavramın Türkiye’deki siyasal İslam’ın başarısını anlamakta anahtar bir kavram olabileceğini belirtiyor.</p>

      <p class="paragraf-3">“Pasif devrim” konusunda Dr. Ergin Yıldızoğlu’nun daha önce birden fazla önemli makale yazdığını, kimi yazılarımda benim de bu kavrama işaret ettiğimi anımsatarak, Cihan Tuğrul’un yazdıklarına gelelim:</p>

      <p class="bos-1"></p>

      <p class="paragraf-3">Pasif devrim, egemen kesimlerin kendi yönetimleri için gönüllü rıza (hegemonya) kurmalarını sağlayan dolambaçlı ve kimi zaman da kasıtsızca başvurulan yollardan biridir. (…) Klasik devrimlerden farklı olarak, pasif devrimlerde halk kesimleri devrimci söylemlerle ve stratejilerle yalnızca ama yalnızca mevcut tahakküm örüntülerini güçlendirmek için harekete geçirilir. Ben ılımlı İslam’ın uzun bir pasif devrim sürecinin son noktası olduğunu ve bu sürecin sonunda, bir zamanların radikallerinin ve onların takipçilerinin neoliberalizmle, sekülarizmle ve Batı tahakkümüyle hemhal olduklarını iddia ediyorum. Bugün, ılımlı İslam’ın gerçek önderleri her zaman liberal Müslüman olmuş kişiler değil, on yıllarca neoliberalizme, sekülarizme ve ABD hegemonyasına karşı savaşmış ama sonunda bu deneyimlerini eski düşmanlarının hizmetine sunmuş kişilerdir. (Cihan Tuğrul, <span class="char-style-override-2">Pasif Devrim/İslami Muhalefetin Düzenle Bütünleşmesi</span>, Koç Üniversitesi Yayınları, 2. baskı, Kasım 2010, İstanbul, s. 16)</p>

      <p class="bos-1"></p>

      <p class="paragraf-3">Pasif devrim kavramının özgün anlamını ve Türkiye, Mısır, Pakistan gibi ülkelerdeki gelişmeleri açıklamak bakımından önemini ve sağladığı kolaylığı Ergin Yıldızoğlu şöyle ifade ediyor:</p>

      <p class="bos-1"></p>

      <p class="paragraf-3"><span class="char-style-override-14">Ilımlı ve radikal kanatlar arasındaki diyalektiği daha iyi görebilmek için “pasif devrim” kavramına bakabiliriz. Devrim, bir toplumun iktidar ilişkilerinin, siyasi, ekonomik rejiminin değiştirilmesine ilişkin bir kavram. Bu bağlamda iki olasılık söz konusu: Siyasi erkin ani bir altüst oluş sırasında “cepheden bir saldırıyla” ele geçirilmesi; ya da toplumda yaşanan dönüşümler, bir “mevzi savaşının” kazanımları, birikerek bir aşamada siyasi erkin ele geçirilmesine olanak sağlar.</span></p>

      <p class="paragraf-3"><span class="char-style-override-14">Antoni Gramsci, ikinci olasılığı, devletle aile arasındaki alanın, “sivil toplumun”, “mevzi savaşı” yürüten bir siyasi hareket tarafından dönüştürülmesi, giderek yeni sınıflar matrisinin iktidar ilişkilerinin oluşması süreci olarak tanımlamak için, “pasif devrim” kavramını kullanıyor. (Ergin Yıldızoğlu, “Ilımlı İslam Daha Büyük Tehlike”</span> <span class="char-style-override-15">Cumhuriyet</span> <span class="char-style-override-14">gazetesi ve sendika.org, 4 Haziran 2007)</span></p>

      <p class="bos-1"></p>

      <p class="paragraf-3">Yıldızoğlu’nun önerdiği gibi, Antonio Gramsci’deki “pasif devrim” kavramı için, düşünürün sadece dünya solunu değil, uzun süre bütün bir entelektüel ve akademik ortamı etkileyen, <span class="char-style-override-2">Hapishane Defterleri</span> adlı kitabının, “İtalya Tarihi Üzerine Notlar” bölümüne bakılabilir. Gramsci, bu bölümde şunları yazıyor:</p>

      <p class="bos-1"></p>

      <p class="paragraf-3">Entelektüel, moral ve politik hegemonyalar aygıtını (düzeneğini) hangi biçim altında ve hangi araçlarla kurma başarısı gösterdi Ilımlılar? “Liberal” denebilecek biçimler altında ve araçlarla, yani bireysel, “moleküler”, “özel” girişimle (yoksa pratik ve örgütleyici eylem başlamadan önce hazırlanmış ve oluşturulmuş bir parti programıyla değil). Üstelik Ilımlılar’ı temsil eden ve onların yönetici katmanını, organik anlamda aydınlarını oluşturan toplumsal grupların yapı ve işlevlerinden dolayı “normal”di de bu. (Antonio Gramsci, <span class="char-style-override-2">Hapishane Defterleri-Seçmeler</span>, Çeviren: Kenan Somer, Onur Yayınları, Ekim 1986, İstanbul, s. 17)</p>

      <p class="paragraf-3">Gramsci’nin “Ilımlılar” diye adlandırdığı grup/parti, İtalyan ulusal demokratik devrim dönemindeki (bu dönem yeniden doğuş anlamına gelen “Risorgimento” diye adlandırılır) muhafazakâr kanadı oluşturan siyasal harekettir. <span class="char-style-override-2">Hapishane Defterleri</span>’nin “Machiavelli, Politika ve Modern Prens Üzerine Notlar” bölümü ve bu bölümdeki “Pasif Devrim Kavramı” ara başlıklı irdeleme, halen alanındaki en yetkin Marksist metin olma özelliğini koruyor.</p>

      <p class="bos-1"></p>

      <p class="paragraf-3">“Pasif devrim” ya da Türkiye’de siyasal İslam’ın gelişimini ve iktidarı ele geçiriş sürecinin özgünlüklerini ifade etmesi bakımından benim tercih ettiğim kavramla “sinsi” ya da “pasif karşıdevrim” sürecini kimi alanlarda biraz daha somutlaştırmak için, daha önce yazdığım bazı konuları bu kitapta da tekrarlamakta yarar var. Bu bakımdan, <span class="char-style-override-2">I. Cumhuriyetin Sonbaharı</span> adlı kitabımda yer verdiğim bir konuya, tamamlayıcı özelliği nedeniyle bu çalışmada da değinmek istiyorum. Ayrıca, liberallerin ikiyüzlülüğü ve ihanetini daha net şekilde anlamak için elinizdeki kitabı, sözünü ettiğim çalışmamla birlikte değerlendirmenizi de özellikle öneririm. (Bkz. Merdan Yanardağ, <span class="char-style-override-2">I. Cumhuriyetin Sonbaharı</span>, Destek Yayınları, 5. baskı, Mayıs 2011, İstanbul)</p>

      <p class="paragraf-3">Emperyalizmin, özellikle ABD’nin küresel ve bölgesel çıkarları bağlamında ele alındığında, Ergenekon soruşturmalarının arka planında gerçekte neler vardı? Bunu sağlı ve sollu liberallerin kendi yazdıklarından yola çıkarak bu çalışmada bir kez daha ortaya koymak yararlı olacak.</p>

      <p class="alt">NATO, Darbe ve Ergenekon</p>

      <p class="paragraf-3">Ergenekon soruşturması, Cumhuriyet’in tasfiye edilmesinin ve yerine “İkinci Cumhuriyet” de denilen dinci-faşizan bir rejim kurulmasının aracıydı. Bu davalar, dünyanın büyük enerji yataklarının bulunduğu Ortadoğu ve İslam ülkelerine model olacak bir “ılımlı İslam düzeni” kurma misyonunu üstlenen AKP iktidarına, ABD’nin bölgesel çıkar ve hedeflerine “demokrasi” adına toplumsal ve tarihsel bir meşruiyet üretme girişiminden başka bir şey değildi. Dolayısıyla, “derin devletin tasfiye edileceği” gibi saf ve iyi niyetli beklentiler de büyük bir hayal kırıklığıyla sonuçlandı.</p>

      <p class="paragraf-3">Soğuk Savaş döneminin bitimiyle, 1990 sonrası Türkiye’de de egemen sınıflar arasında bir yön ve program farklılaşması ortaya çıktı. Ergenekon gibi davalar, daha yüksek bir soyutlama düzeyinden bakıldığında bu yön ve program farklılaşmasının siyasal bir çatışmaya dönüşmesinden farksızdı.</p>

      <p class="paragraf-3">AKP iktidarı, Susurluk artığı ırkçı-faşist bir mafya çetesine yönelik operasyonu, toplumu sindirmek, muhalefeti susturmak, TSK gibi kimi kurumlarda yaygınlaşan ABD ve NATO karşıtı eğilimleri tasfiye etmek için araç olarak kullandı.</p>

      <p class="paragraf-3">Gözaltına alınanların kimliklerine baktığımızda; bu yön ve program farklılaşmasının bir kanadında yer alan, “Avrasyacı” diyebileceğimiz Kemalist bir kesimin tasfiye edildiğini görüyoruz. Soruşturmaya dahil edilen emekli orgeneraller (Tuncer Kılınç, Kemal Yavuz, Hurşit Tolon, Şener Eruygur) ve Balyoz Davası’ndan tutuklanan kimi general ve amirallerle çok sayıda subay, Soğuk Savaş sonrasında Türkiye’nin NATO üyeliğinin artık gereksiz hale geldiğini ve ülkenin çıkarlarıyla çeliştiğini, ABD’nin izlediği bölge siyasetlerinin Türkiye’nin stratejik çıkarlarıyla çatıştığını, bu nedenle çok odaklı bir dış politika izlenerek Avrasya’da ortaya çıkan fırsatlardan yararlanmak gerektiğini savunuyorlardı. Aynı generaller, Rusya, Çin ve İran’la NATO’yu dengeleyecek yeni ittifaklar yapılabileceğini de ileri sürüyorlardı. Üstelik bunu kapalı kapılar ardında da değil, kamuoyuna açık toplantılarda ifade ediyorlardı.</p>

      <p class="paragraf-3">Bu görüşlerin egemen olduğu bir Türkiye, ABD’nin küresel ve bölgesel çıkarları için ölümcül bir tehdit demekti. Bu nedenle Birinci Cumhuriyet’i yıktılar ve “beyaz adamın” Batı’ya ait bir değer ve kültür olarak gördüğü laik düzeni imha ettiler. Zaten yaklaşık 60 yıldır “laik düzenin” içi boşaltılmıştı. Ergenekon operasyonunun gerçek anlamı buydu. Bu operasyon ve tasfiye hareketinde, Amerikancı ve NATO’cu derin devlet (yeniden yapılandırılan kontrgerilla) önemli bir rol oynadı.</p>

      <p class="arabaslik-sol-1" id="toc_marker-3-2">2.2 - M.ALTAN, Y.ÇONGAR, İ.DAĞI İTİRAF EDİYOR</p>

      <p class="paragraf-3">Batıcı ve serbest piyasacı olduklarını gizlemeyen bazı liberal yazıcılar, istihbarat örgütlerinin oyuncağı haline gelen yayın organlarında, Amerikancı ve NATO’cu olduklarını ilan etmekten sakınmıyorlardı. Bu nedenle, antiemperyalist olmayı “ayıp” saydılar, küreselleşmeyi kutsadılar, yurtseverliği ise milliyetçilikle eşitlemeye çalıştılar. Herkesi ihanete zorladılar. Çünkü, giriş bölümünde de ifade edildiği gibi, herkesin “ihanet” ettiği yerde “hain” de yoktur.</p>

      <p class="paragraf-3">Şimdi, tertibin bozulduğu, sanıkların “adil yargılanmadığı, lehlerine tanık ve kanıtların değerlendirilmediği ve sahte kanıtların verilen hükme temel oluşturduğu” gibi gerekçelerle serbest bırakıldığı bu aşamada Ergenekon operasyonunun amacı gerçekte neymiş, buna bir daha ve bu kez belli bir mesafeden bakalım. Önce <span class="char-style-override-2">Zaman</span> gazetesinden Prof. İhsan Dağı’nın yazdıklarından uzunca bir alıntı:</p>

      <p class="bos-1"></p>

      <p class="paragraf-3"><span class="char-style-override-14">Ergenekon, devlet içinde bulunan resmi bir yapının deformasyona uğramış hali. Kökleri de belli: Özel Harp Dairesi, Türkiye’nin NATO’ya girmesinden sonra Avrupa’daki birçok NATO ülkesinde olduğu gibi bizde de örgütlendi. Mali kaynakları, teçhizatı NATO’dan sağlandı. Amaç, Soğuk Savaş döneminde ülkenin muhtemel bir Sovyet işgaline uğraması veya komünist bir ihtilale maruz kalması durumunda “sivil direniş”i örgütlemekti.</span></p>

      <p class="paragraf-3"><span class="char-style-override-14">Peki, NATO böyle bir ülkede, elli yıldır Batı güvenlik sistematiğinde bulunan bir ordunun ABD ve AB ile işbirliğine karşı “Rusçu” bir kliğin eline geçmesine seyirci kalır mı?</span></p>

      <p class="paragraf-3"><span class="char-style-override-14">Malzeme elde, Rusçu ekip güçlenmiş; NATO’nun ikinci büyük ordusu, “ABD ve AB ile işbirliğini bırakıp Rusya ve İran’la ittifak kuralım” diyen bir MGK Genel Sekreteri çıkarmış. Son dalgada gözaltına alınanlardan Tuncer Kılınç’ın, bu “stratejik ufkunu” ilan etmesinin ardından yedi yıl geçmiş. Bu düzeydeki bir askerin böylesine derin bir “stratejik yeniden yapılanma” yolu gösterdikten sonra makamında kös kös oturmuş olabileceğini kimse düşünmüyordur herhalde. (...)</span></p>

      <p class="paragraf-3"><span class="char-style-override-14">Dahası Ergenekon’dan yargılananlardan Şener Eruy-gur bu ülkede Jandarma Genel Komutanı olmuş, yine Ergenekon sanıklarından Hurşit Tolon 1. Ordu Komutanı olarak Genelkurmay Başkanlığı’na giden yolun başına kadar gelmiş. NATO’yu Türkiye için en büyük tehlike olarak ilan edip, bir NATO ordusunun bu kadar tepesine çıkmış bir grubun varlığı şaka değil, bütün Batı ittifakı mensuplarının kaygıyla izleyeceği bir durum. (İhsan Dağı,</span> <span class="char-style-override-15">Zaman</span> <span class="char-style-override-14">gazetesi, 13 Ocak 2009)</span></p>

      <p class="bos-1"></p>

      <p class="paragraf-3"><span>Gördünüz mü, Ergenekon davasının gerçek anlamı neymiş?</span> Bu değerlendirmede ne darbe tehdidi var ne de İslamcıların tasfiye edilmesi… Her yurttaşın hakkı olan ülkenin geleceği hakkında farklı bir fikir, stratejik tercih ve bir yön tayini ve önerisinden başka bir şey yok ortada.</p>

      <p class="paragraf-3">Evet doğru, bir NATO ordusunda böyle bir ekibin inisiyatif kazanması, ABD’nin küresel çıkarları ve bölgesel siyasetleri için ölümcül bir tehdit demekti. Kendi siyasal ve toplumsal projelerini hayata geçirmek için ABD ve Batı’yla çatışmak yerine, onunla bütünleşmeyi en uygun yol olarak gören ılımlı İslamcılar için de durum farklı değildi.</p>

      <p class="paragraf-3">ABD’nin küresel siyasetlerini çok demokratik ve özgürlükçü gerekçelerle savunan dönemin <span class="char-style-override-2">Taraf</span> gazetesi yazarı ve Genel Yayın Yönetmen Yardımcısı Yasemin Çongar –kocası CIA yöneticisi olan bu hanım Amerikan istihbarat örgütleriyle derin ilişkisini hâlâ açıklayabilmiş değildir– bir adım daha ileriye gidiyor:</p>

      <p class="bos-1"></p>

      <p class="paragraf-3">On üç yıl Washington’da gazetecilik yaptım. Bu yıllar bana, ABD’nin Türk ordusuyla arasındaki ilişkinin kalıcı biçimde yıpranmasını asla istemeyeceğini öğretti. Bununla beraber Amerikan siyasetinin ve ordusunun Türkiye’yi iyi tanıyan mensuplarının, TSK’nın Soğuk Savaş sonrasındaki performansına kuşkuyla baktıklarına da birçok kez tanık oldum.</p>

      <p class="paragraf-3">Türk ordusunun Washington’da, “gitgide Batı’dan kopan, bazı unsurlarıyla Rusya’nın etki alanına giren, AB sürecini baltalamaya çalışan, Kıbrıs’ta çözümü engelleyen, demokratikleşmeyi içine sindiremeyen, 1920’lerin zihniyetine tutsak, küreselleşmeden de Türkiye’nin küreselleşmesiyle uyumlu değişimlerden de, giderek Türkiye toplumundan da kopuk” bir kurum olarak algılanmaya başladığını gözlemledim.</p>

      <p class="paragraf-3">Yukarıda aktardığım gözlemin yol açabileceği kestirmeci yorumların farkındayım. Ama bu gözlemden, Ergenekon soruşturmasında ABD parmağı olduğu sonucu<br />
      çıkmaz. Doğru teşhis, İhsan Dağı’nın da yazdığı gibi, TSK’nın üst kademesinin Ergenekon soruşturmasına engel olmayarak kendini Batı ittifakı içinde yeniden konumlandırmaya çalıştığıdır. (Yasemin Çongar, <span class="char-style-override-2">Taraf</span> gazetesi, 14 Ocak 2009)</p>

      <p class="bos-1"></p>

      <p class="paragraf-3">Bu kirli operasyona (psikolojik harp) şu ya da bu düzeyde katkıda bulunan sol liberaller ne der bilinmez ama izledikleri çizgi, aldıkları siyasal ve entelektüel tutum, ABD, NATO, AKP Hükümeti ve “yeni kontrgerilla”yla büyük bir paralellik içindeydi. İnkâr çabasına karşın ABD’nin Ergenekon operasyonundaki rolünü açıkça ortaya koyan Çongar’ın, “Doğru teşhis, İhsan Dağı’nın da yazdığı gibi, TSK’nın üst kademesinin Ergenekon soruşturmasına engel olmayarak kendini Batı ittifakı içinde yeniden konumlandırmaya çalıştığıdır” şeklindeki değerlendirmesi de asker takıntılı liberaller bakımdan önemlidir.</p>

      <p class="paragraf-3">Soru şudur; Soğuk Savaş sonrasında Varşova Paktı dağıldığı halde NATO neden varlığını sürdürüyor? Bu ülkede bir solcu, bir sosyalist, namuslu bir entelektüel, bir yurtsever, sağda ya da soldaki tutarlı bir demokrat ya da bir Kemalist böyle bir soruyu çok sordu. Soramaz mı? Bunu sormak suç mu?</p>

      <p class="paragraf-3">Aslında NATO bu sorunun cevabını Haziran 2004’te yapılan İstanbul Zirvesi’nde verdi. Bu zirvede NATO, imparatorluk projesini yürüten ve fakat bu projeyi tek başına finanse etme gücüne sahip olmayan ABD’nin baskısıyla yeni bir tehdit değerlendirmesi yaptı. NATO bu yeni tehdit değerlendirmesiyle kendisini günün ihtiyaçlarına göre yeniden tanımladı. Bu değerlendirmeye göre “küresel terör” ve “radikal İslam” Batı uygarlığına karşı yeni tehdidi oluşturuyordu. Görev de bu yeni düşmana karşı savaş olarak belirlendi. Evet, inanılır gibi değil ama dünyanın en büyük askeri paktı ve dev savaş makinesi, İslam ülkelerinde bulundukları varsayılan bazı terör örgütlerine karşı mücadele etmek için varlığını sürdürmeye karar verdi.</p>

      <p class="paragraf-3">Son dönemde İslamcı iktidarın gözünden düşse de, liberallerin ve sol liberallerin “guru”larından (bir tür şeyh denilebilir) Prof. Mehmet Altan’ın “NATO’nun dönüşü” başlıklı yazısıyla devam edelim. Mehmet Altan yukarıdaki soruya (Neden NATO var?) farklı bir cevap veriyor. Üstelik soruyu Ergenekon operasyonuyla ilişkilendiren çok “demokratik” bir cevap! Göz atalım:</p>

      <p class="bos-1"></p>

      <p class="paragraf-3">NATO kurulduğunda Sovyetler’e karşı en vurucu ölüm makinesi, Soğuk Savaş’ın en keskin kılıcıydı... Sovyetler’in ardından nitelik değiştirdi. NATO 1949 yılında kurulmuştu... Nitelik değişiminin en şaşırtıcı virajı ise, 1998 yılında NATO’nun ellinci kuruluş yılını kutlarken yaşandı. Örgüt “demokrasiyi korumayı” da temel hedefi haline getirdi. Kendi halkına eziyet eden Miloseviç’in ülkenin “hükümranlık” hakkına pabuç bırakmadan NATO tarafından devrilmesi bu açıdan bir milattır...</p>

      <p class="paragraf-3">Batı’yı boşlayarak NATO’dan ayrılmak, bölgedeki diktatörlüklerle, hatta din devletleriyle ittifaklara gitmek üst düzey askerler tarafından dillendirilir oldu... (...) Tuncer Kılınç, “NATO’da en uzun süre görev yapan Türk Paşası”... Ama MGK Genel Sekreterliği görevinin hemen başlarında, “Çin, Rusya, İran ve Suriye ile ittifak kuralım” diyen de o oldu... (...) Ergenekon Terör Örgütü sadece içeride bir darbe girişimi değil... Türkiye’yi “Batı’daki demokrasi ittifakından” koparma girişimi... (...) Özetle NATO askeriye üzerinden tekrar geriye dönüyor denilebilir... (Mehmet Altan, <span class="char-style-override-2">Star</span> gazetesi, 15 Ocak 2009)</p>

      <p class="paragraf-3">Nasıl ama? Savaş örgütü NATO ve demokrasi... Irak, Libya ve Yugoslavya’da ulusal devletlerin egemenlik ve sınırlarının dokunulmazlığı ilkelerini ihlal eden; bu ülkelerde insanlık tarihinin en büyük savaş suçlarını işleyen; yüzbinlerce insanı katlederek meşru yönetimleri yıkan NATO ve onu tamamlayan “demokrasi” kavramı! İnsan “pes” diyor, bir toplum bu kadar da salak yerine konulmaz ki! Mehmet Altan’a göre NATO’ya, ABD emperyalizmine, işgale, barbarlığa karşı çıktığınız zaman hemen darbeci ve Ergenekoncu oluyorsunuz, NATO yanlısı olunca da demokrat! Hani Ergenekon soruşturmaları darbeyi önleyecekti? Hani derin devlet tasfiye edilecek, Kontrgerilla ortaya çıkarılacak ve katillerden hesap sorulacaktı? Hani!</p>

      <p class="alt">ABD’liler Amaçlarını İlan Etmiş</p>

      <p class="paragraf-3">AKP-Cemaat iktidarının kirli operasyonları için kullanılan ve uzunca süre polis istihbarat yapılanmasının bülteni işlevini gören <span class="char-style-override-2">Taraf</span> gazetesinin yazarlarından Lale Sarıibrahimoğlu ise Ergenekon soruşturmasının ABD’nin isteğiyle yapıldığını, kaynak göstererek açıkça ileri sürdü. Sarıibrahimoğlu, bir tür “itiraf” niteliğindeki yazısında, ABD’nin Türk ordusu içindeki Hüseyin Kıvrıkoğlu ekibinden son derece rahatsız olduğunu ve bu ekibi tasfiye etmek istediğini belirtiyordu.</p>

      <p class="paragraf-3">Sarıibrahimoğlu, 1991 Körfez Savaşı’nın ardından ABD’nin Kürt politikasından TSK’nın rahatsız olduğunu da belirttiği yazısında, Körfez Savaşı sonrası ABD’nin Kuzey Irak’ta bir Kürt devleti kurma projesini adım adım hazırlamasının bu rahatsızlıkta belirleyici bir rol oynadığını ileri sürüyor, şöyle yazıyordu:</p>

      <p class="bos-1"></p>

      <p class="paragraf-3">Amerikan ordusundan emekli Yarbay Steve Williams, merkezi ABD’deki Western Policy Center için 30 Ekim 2002 tarihinde kaleme aldığı makalesinde, münzevi (dünya işlerinden çekilen kişi) olarak nitelendirdiği Kıvrıkoğlu’nun, dört yıllık görev süresi boyunca bir kez olsun ABD’yi ziyaret etmezken Çin’i ziyaret etmiş olmasından duyulan rahatsızlığı dile getiriyordu.</p>

      <p class="paragraf-3">Aynı makalesinde emekli Yarbay Williams, 4 Kasım 2002 tarihinde, ilk yurtdışı ziyaretini ABD’ye yapmaya hazırlanan dönemin Genelkurmay Başkanı ve şimdi emekli olan Orgeneral Hilmi Özkök’ü, daha Batı’ya dönük olacakları anlaşılan yeni nesil Türk askeri liderlerinin öncüsü, etkin ve uluslararası forumlarda ehil bir muhatap olarak nitelendirerek övüyordu. Emekli Yarbay Williams’ın zaten makalesinin başlığı da “Türk Askerinin Yeni Yüzü” idi. (Lale Sarıibrahimoğlu, <span class="char-style-override-2">Taraf</span> gazetesi, 14 Ocak 2009)</p>

      <p class="bos-1"></p>

      <p class="paragraf-3">Liberal arkadaşlar üzülür mü bilemem, ama demek ki sorun demokrasiyi savunmak filan değil. Sorun, NATO’ya ve ABD’nin bölge siyasetlerine karşı çıkılması ve bağımsız bir dış politika izlenmesi şeklindeki bazı görüşleri, aralarında askerlerin de bulunduğu kimi aydınların ileri sürmelerinden ibaret. Hilmi Özkök’ün genelkurmay başkanlığına getirilmesinin nedeni ve Ergenekon operasyonlarındaki rolü, Sarıibrahimoğlu’nun verdiği bilgilerden açıkça anlaşılıyor. Ne demeli, siyasette tesadüflerin rolü çok az!</p>

      <p class="paragraf-3">Emperyalist bir savaş ve saldırı örgütü olan NATO’ya yıllarca karşı çıkmış bazı arkadaşlar, eski solcular “darbe girişimi” gibi palavraların arkasına saklanan tipik bir “fikir suçu” durumuyla karşı karşıya olduğumuzun farkında mı? Yani NATO’dan çıkılmasını Batı’dan, dolayısıyla demokrasi<br />
      havzasından kopmak olarak gören bazı liberaller ve neo-conlar, en fazla siyasal bir tartışmanın konusu olabilecek ve en az NATO’da kalınmasını savunmak kadar meşru olan bu siyasal önermeyi, utanmazca bir çarpıtma ve sahtekârlıkla “darbecilik” diye yaftalayıp, bir tertiple insanların tutuklanıp cezaevlerine atılmasına onay veriyorlar. Gerçekten kim militarist? Bir savaş aygıtı ve toplu cinayet örgütü olan NATO’dan çıkalım diyenler mi, yoksa NATO’ya bağlılığı sözüm ona demokratik gerekçelerle savunanları mı? Kim!</p>

      <p class="arabaslik-sol-1" id="toc_marker-3-3">2.3 - ‘YETMEZ AMA EVET’ VE ‘ASKERİ VESAYET’</p>

      <p class="paragraf-3">Yüksek Askeri Şûra’nın (YAŞ) Ağustos 2010 toplantısı kritik eşikti. Bu nedenle sancılı ve tartışmalı oldu. Çünkü toplantı, AKP’nin topluma dayattığı Anayasa değişiklik paketinin referanduma sunulduğu bir ortamda yapıldı ve toplantının kendisi tam anlamıyla krize dönüştü. Geleneksel iktidar bloku içinde Soğuk Savaş sonrasında ortaya çıkan yön ve program farklılaşması Ergenekon soruşturması üzerinden bir çatışmaya dönüşmüştü. YAŞ’ın 2010 toplantısında ortaya çıkan kriz bu çatışmanın artık sonlanmaya başladığının da işaretlerini veriyordu. Dönemin AKP-Cemaat iktidarı rejimi dönüştürme operasyonunda, önlerindeki son engelleri de temizlemeye çalışıyordu. Sonuçta dönemin AKP-Cemaat iktidarı, TSK’nın komuta kademesini kendi amaçlarına en uygun düşecek şekilde düzenledi. Sancılı bir süreç olsa da, AKP hükümeti bu virajı da sağlı sollu liberallerin desteğiyle “kazasız belasız” aldı. Liberaller ve sol liberaller İslamcı hükümete yine paha biçilmez bir hizmet sundu.</p>

      <p class="paragraf-3">Bilindiği gibi aynı dönemde AKP-Cemaat iktidarının hazırladığı anayasa değişiklik paketini, “12 Eylül rejimiyle hesaplaşma hamlesi” diye sunan AKP iktidarı, ihtiyacı olan toplumsal rızayı/onayı, ancak 1980 faşist darbesinin muhatabı olan, onunla savaşmanın onurunu taşıyan solun en azından bir kesimini yanına alarak gerçekleştirebilirdi. Öyle de yaptı.</p>

      <p class="paragraf-3">Anayasa değişikliği için yapılan 12 Eylül 2010 referandumunun hemen öncesinde, işte bu nedenle çok satışlı gazetelerde, hafta sonu eklerinde, yandaş/yanaşma medyanın televizyonlarında sık sık daha önce adını bile duymadığımız bazı solcular öne çıkartılmaya başlanacaktı. Sol liberaller, İslamcı iktidarın anayasa değişiklik paketine neden “Evet” ya da “Yetmez ama evet” dediklerini uzun uzun anlatacaklardı. Bu nedenle olsa gerek, adını daha önce belli bir sol kesim dışında kimsenin duymadığı Devrimci Sosyalist İşçi Partisi (DSİP) birdenbire en muteber sol parti, Genel Başkanları Doğan Tarkan da (2013’te yaşamını yitirdi) devlet ve büyük sermaye televizyonlarının adeta kadrolu yorumcusu haline gelecekti. Hiç unutmuyorum, aynı günlerde CNN Türk televizyonunda çıkan Tarkan, henüz program bitmeden sunucudan “NTV’deki programa yetişmem gerekiyor” diye izin alıp çıkmıştı.</p>

      <p class="paragraf-3">Kapitalizm, emperyalizm, üretim tarzı, üretim ilişkileri, altyapı, üstyapı, sömürü, artık değer, sınıflar, işçi sınıfı ve sınıf mücadelesi gibi kavramları unutan ya da bunları antikçağa ait birer “balta” gibi gören bilgisiz, sığ, yarı aydın ve daha da önemlisi liberalizmle ağır şekilde lekelenmiş bir kesim, AKP iktidarına verdikleri onayı toplum nezdinde bir kez daha tazeletmek için ellerinden geleni yaptı. Onları, söz konusu dönemde simgeleyen slogan, İslamcı iktidarın anayasa değişiklik paketi için verdikleri “evet” oyunun, “Yetmez ama evet” şeklindeki sloganla gerekçelendirilmesiydi.</p>

      <p class="paragraf-3">Modern tarihin akışını merkez-çevre çatışması ve devlet-sivil toplum mücadelesi üzerinden açıklamaya kalkışan, sınıf mücadelelerini yok sayan, tarihselcilik ve toplumsal ilerleme kavramlarından habersiz olan bu kesimler, örneğin hiçbir sınıfsal ve tarihsel bağlama oturtmadan sosyoloji dışı bir kavramsallaştırmayla içinde bulunulan politik ortamı “askeri vesayet rejimi” diye açıklıyorlardı.</p>

      <p class="paragraf-3">Devrimci hareketin önemli isimlerinden <span class="char-style-override-2">Birgün</span> gazetesi yazarı Oğuzhan Müftüoğlu aynı dönemde katıldığı bir televizyon programında çok haklı olarak şöyle diyordu:</p>

      <p class="bos-1"></p>

      <p class="paragraf-3">AKP’nin neoliberal politikalarını desteklemek için darbecilik konusunda ortaya çıkan arkadaşlar burjuvazinin, sınıfların, sömürü düzeninin ve emperyalizmin bu olayla ilişkisini gizlemek için büyük çaba sarfediyorlar. Bu doğrusu sosyalist olma iddiasındaki birisi için çok büyük ayıptır.</p>

      <p class="paragraf-3">Bir süredir ezberleri bozacağız diye başlayan bir süreç var. Ne sınıf ne emperyalizm ne düzen ne sömürü ne sermaye hiçbir şey akla gelmiyor, bütün tarihsel ve toplumsal olaylar bir devlet-sivil toplum çelişkisi, askeri vesayet-sivil vesayet içinde anlatılmak isteniyor. Sosyalistin literatüründe yok böyle bir şey. Yüz yıldır diyor bir arkadaş, Türkiye askeri bürokrasi ile burjuvazi ya da toplum arasındaki mücadeleye sahne oluyor. Böyle bir gerçek var mı? (Oğuzhan Müftüoğlu, 22 Temmuz 2010, NTV, “12 Eylül ve Referandum” programı. Tam metin için bkz. www.birgun.net)</p>

      <p class="bos-1"></p>

      <p class="paragraf-3">YAŞ toplantısında ortaya çıkan kriz, Avrasyacı Kemalistlerin Ergenekon soruşturmasıyla başlatılan tasfiyesinin bir devamıydı. NATO’dan çıkmayı savunan, çok yönlü ve çok odaklı bir dış politika izlenmesini önererek, Türkiye’nin özerklik alanını genişletmeyi hedefleyen, Cumhuriyetçi ekip tasfiye ediliyordu. AKP iktidarı TSK üzerinde de tam bir hâkimiyet kurmaya çalışıyordu. Bu konuda istediği sonucu aldı da… Dolayısıyla darbe senaryoları, andıçlar, irticayla mücadele planları, “Balyoz” seminerleri vs. bu tasfiye için imal edilmiş belgeler olmanın ötesinde bir anlam taşımıyordu.</p>

      <p class="paragraf-3">TSK gibi önemli bir NATO ordusunda Avrasyacı-bağımsızlıkçı bir ekibin inisiyatif kazanması, bu ekibin Washington’u dışlayarak Kürt sorununu Türkiye merkezli bir yaklaşımla ve barışçıl yollardan çözmeyi hedeflemesi, ABD’nin küresel ve bölgesel çıkarları için ölümcül bir tehdit anlamına geliyordu. Bu nedenle olacak ki, ABD, Ergenekon ve bağlı davalar konusunda AKP hükümetine stratejik değeri yüksek bir destek veriyordu.</p>

      <p class="paragraf-3">Kendi siyasal ve toplumsal projelerini hayata geçirmek, yani iktidara tırmanmak için ABD ve Batı’yla çatışmak yerine onlarla uzlaşmayı en uygun yol olarak gören dönemin AKP-Cemaat koalisyonu, önlerine gelen tarihsel fırsattan sonuna kadar yararlanıyordu.</p>

      <p class="arabaslik-sol-1" id="toc_marker-3-4">2.4 - MURAT BELGE’NİN DEMOKRATİK SEFALETİ!</p>

      <p class="paragraf-3">Bir dönem iş öyle şirazesinden çıktı ki, insan inanamıyor. Örneğin AKP iktidarını hukuk zemininde kalmadığı için eleştiriyor ve bu konuda suçluyorsanız, diyelim ki ortaya iktidarın hoşlanmadığı bir anayasa yorumu atıyor ve tartışıyorsanız siz de pekâlâ darbeci ve Ergenekoncu olabilirsiniz. Bu durumda sizin hukukunuz çiğnenebilir. Şaşırtıcı ama liberal şirretlik gerçekten bu boyuta ulaştı. Yani egemen yönelimden farklı ya da iktidara aykırı bir fikir ileri sürüyorsanız sizin haklarınız ve hukukunuz çiğnenebilir. Çünkü ya AKP hükümetini destekleyeceksiniz ya da darbecisiniz! Size sunulan ikilem bu.</p>

      <p class="paragraf-3">Bir zamanlar Türkiye solunun önde gelen aydınları arasında sayılan, üstelik muhalif görüşleri nedeniyle bir dönem hukuku ve hakları çiğnenen bazı kişilerin yazdıklarını okuyunca, insan şaşkınlıktan ne diyeceğini bilemiyor. Murat Belge bunlardan biriydi ve inanılır gibi değil ama şunları yazdı:</p>

      <p class="bos-1"></p>

      <p class="paragraf-3">İbrahim Şahin’i mahkûm ettiren (Sabih) Kana-doğlu’ymuş. İkisi nasıl aynı yapılanmada yer alabilirmiş? (...) Sabih Kanadoğlu’nun böyle bir yapılanmada bir işlev üstlendiğine dair herhangi bir şey söyleyemem. Ancak, söz konusu cepheleşmede nerede durduğu bellidir ve 367’nin mucidi olarak demokrasiye ve hukuka “bağlılığı” da, bence, bellidir. Onun için, evine gelinmesini “hukuka saldırı” diye nitelendiremem. (Murat Belge, <span class="char-style-override-2">Taraf</span> gazetesi, 11 Ocak 2009)</p>

      <p class="bos-1"></p>

      <p class="paragraf-3">İşte bu kadar... Eğer 2007 yılında cumhurbaşkanlığı seçimi için Meclis’te nitelikli çoğunluk, yani 367 oy gerekir demişseniz, namlı “sosyalist” aydınlardan Prof. Murat Belge tarafından “darbeci” diye damgalanabilirsiniz. Çünkü bu anayasa hukuku tartışması İslamcı iktidarın hoşuna gitmemişti ve Murat Belge de bu iktidarın Türkiye’ye demokrasi getirdiğine inanıyordu.</p>

      <p class="paragraf-3">İnsanın adeta kanı donuyor. AKP hükümetine karşı hukuki bir mütalaa, farklı bir görüş ileri sürdüğünüzde –ki çok sayıda saygın anayasa hukukçusu da aynı görüşteydi– sizin yasalar çiğnenerek hakkınız ve hukukunuz ihlal edilebilirdi. Çünkü, belli mi olur belki kaosa yol açabilirdiniz ve bu kaos da demokratik iktidarın devrilmesine neden olurdu! Bu nedenle böyle farklı bir görüşü savunduğuzda eviniz basılabilir, kitaplarınıza, elektronik haberleşme araçlarınıza, dosyalarınıza, yazılarınıza, belgelerinize el konulabilir. Çünkü bu “cepheleşmede nerede durduğunuz bellidir” ve başkaca bir kanıta gerek yoktur! Evet Murat Belge tam olarak bunu söylüyordu.</p>

      <p class="paragraf-3">Oysa bir anayasa tartışmasında beğenmediğiniz bir görüşün –siyasal hasmınız bile savunsa– karşısına ancak başka bir görüşle ya da eleştiriyle çıkabilirsiniz. Bir aydın, bir siyasetçi veya bir hukukçu sırf sizden farklı görüşe sahip olduğu ve bunu ifade ettiği için ya da ülkede yaşanan siyasal saflaşmada yanınızda değil de karşınızda diye evinin basılmasını savunamazsınız. Hele “solcu” ya da “sosyalist” bir düşünce insanıysanız bunu hiç yapamazsınız.</p>

      <p class="paragraf-3">Çünkü bunu yaptığınız anda ülkenin yakın siyasal tarihindeki sola yönelik bütün siyasal operasyonları ve devlet terörünü de meşrulaştırmış, hatta onaylamış olursunuz. Bir demokrat, hatta bir “burjuva demokratı” olmanız bile, sizin iktidardan gelen böyle despotik ve faşizan bir saldırıyı savunmanıza olanak tanımaz. Ama Ahmet Midhat Efendi modeli bir münevver olan Murat Belge’nin umurunda değil, o yerini seçmiş, iktidardakileri etekliyor.</p>

      <p class="paragraf-3">Hatırlatmak gerekli mi bilemiyorum ama, günümüzün küçümsediğimiz burjuva demokrasilerinde bile “suçluların” hakları var. Böyle hoyrat ve kıyıcı bir iktidar saldırısını “demokratik” gerekçelerle savunmak, Murat Belge gibi aydınları sadece solun dışına düşürmekle kalmıyor, buruşuk birer liberal olarak dinci gericiliğin hizmetkârına dönüştürüyor. Yüz kızartıcı bir durum. Öyle anlaşılıyor ki, sosyalist hareketten koparak müesses nizama iltica eden Murat Belge gibi sol liberaller, bir dönem AKP-Cemaat koalisyonunun sahte demokratikleşme operasyonunda kendilerini temize çekecek, yeni siyasal ve yaşam tercihlerine gerekçe yaratarak üzerini örtecek, dahası çevrelerini, toplumu ve belki de solu ikna edecek bir neden bulduklarını sandılar. Ancak bu konuda da fena halde yanılmış oldukları ortada.</p>

      <p class="paragraf-3">Murat Belge sadece Sabih Kanadoğlu’na karşı böyle bir tutum takınmış olsa, belki bu konuda tekil bir hata yapmış olduğunu düşünebilirsiniz. Ama değil. Belge hemen hemen bütün Ergenekon operasyonlarında AKP-Cemaat koalisyonuna ısrarla destek vermeyi sürdürdü. Öyle anlaşılıyor ki, bir yorulmuşluk, siyasal bakımdan tükenmişlik ve bir tür ideolojik çözülme hali yaşayan Belge gibiler için bu tavır; çok “demokratik” gerekçelerle kapağı kurulu düzene atma ve yine pek “özgürlükçü” nedenlerle düzenin yeni efendileriyle uzlaşma olanağı sağlıyordu. Gerçekten de böyle bir fırsat az bulunur; düşünsenize her zaman karşınızda darbecilerle hesaplaşma, derin devleti tasfiye etme ve demokratikleşme iddiasıyla hareket eden, İslamcı da olsa, bir iktidar bulabilir misiniz?</p>

      <p class="paragraf-3">Murat Belge, Kanadoğlu konusunda aldığı tavrı, aşağı yukarı Türkân Saylan konusunda da aldı. Öyle ki, bir yanlış anlama olmasın diye, Ergenekon soruşturmasına her zaman nasıl destek verdiğini anlatarak başladığı yazısında Belge şunları söylüyor:</p>

      <p class="bos-1"></p>

      <p class="paragraf-3">Peşin peşin söyleyeyim: Türkân Saylan’ın evinde arama yapılması olgusunu anlayamadım ve bundan tedirginlik duydum. Bu Türkân Hanım’ın bilinen rahatsızlığından ötürü duyduğum, biraz “duygusal”lığa da yorulabilecek bir tedirginlik değil. Türkân Saylan sayılan, ama daha çok sevilen bir insandır ve sevilmeyi hak eden bir insandır. Bundan öte, “şeriata da darbeye de karşıyım” demiştir. Bu nedenlerle bu ev aramasını doğrusu hoş karşılamadım.</p>

      <p class="paragraf-3">Ancak, bu işler olurken, ortalıkta hatırı sayılır bir “Ergenekon dostları” topluluğu olduğunu ve akla mantığa uysa da, uymasa da, her türlü olayı bir propaganda aracı haline getirmekte ustalaştıklarını unutmamak gerek. Türkân Hanım’ın evi arandı ama kendisi gözaltına alınmadı. Türkân Hanım darbeye karşı olduğunu söyledi ve kendisini biraz olsun tanıyan biri olarak benim bundan hiç şüphem yok, ama bütün bu cunta/darbe ajitasyonu içinde bayağı önemli ve bayağı merkezî bir rol oynayan bir örgütün başkanı olduğunu da unutmamak gerek. (Murat Belge, <span class="char-style-override-2">Taraf</span> gazetesi, 17 Nisan 2009)</p>

      <p class="bos-1"></p>

      <p class="paragraf-3">Gördünüz mü, eğer siz Türkân Saylan gibi farklı bir görüşe ve çevreye sahipseniz, bu görüşlerinizi tümü legal olan çeşitli zeminlerde açıklamak istiyorsanız, üstelik Belge’nin deyimiyle “cunta/darbe ajitasyonu içinde” bir rol oynadığınızdan şüphe ediliyorsa sizin de eviniz basılabilir, tutuklanabilirsiniz.</p>

      <p class="paragraf-3">Oysa biliyoruz ki, Türkân Saylan ve kurucu başkanı olduğu Çağdaş Yaşamı Destekleme Derneği’ne (ÇYDD) yönelik operasyon, Cemaat’in laik eğitim kurumlarına karşı yürüttüğü saldırının bir parçasıydı. Türkân Saylan’a Ergenekon iddianamesinde yüklenmek istenen suçlardan biri de Kürt kız çocuklarına (evet yanlış okumadınız Kürt kızlarına) burs verilmesiydi. Türkân Saylan Kürt çocuklara burs vermekle, dolaylı olarak “PKK’ye yardım ve yataklık yapmakla” suçlanıyordu. Polis fezlekesinde, savcılık iddianamesinde aynen böyle yazıyordu. ÇYDD’nin yurt ve okul yaparak, yoksul çocuklara burs vererek eğitim alanında Cemaat’in önünü kestiği anlaşılıyordu. Ortada ne “cunta ajitasyonu” ne de “darbe girişimi” suçlaması vardı. Söz konusu iddialar halkta bu yönde bir algı oluşturmak için yürütülen PR-halkla ilişkiler operasyonu ve dezenformasyondan başka bir şey değildi.</p>

      <p class="paragraf-3">Ancak, Belge gibi “akademisyen solcular” ve liberaller bütün iddialı tutumlarına karşın dosya okumadıkları, daha da kötüsü hükümetin ve polisin açıklamalarını yeterli saydıkları için gerçeği ideolojik önyargılarına kurban ediyorlar. Ayrıca, Murat Belge’nin uydurduğu şu “ajitasyon” suçu da ilginç! Bir tür kışkırtıcı ve ateşli propaganda diye tanımlanabilecek “ajitasyon” nihayetinde bir fikir eylemi değil mi? Eğer öyleyse nasıl suç olabilir? Aynı gerekçelerle başka siyasal eğilimlerdeki, örneğin soldaki binlerce insan da evleri basılıp pekâlâ tutuklanabilir.</p>

      <p class="paragraf-3">Oysa biliyoruz ki, Ergenekon operasyonları boyunca pis bir oyun oynandı. Davaya inandırıcılık kazandırmak, dahası solu ve toplumsal muhalefeti ikna edebilmek ve liberal solcuları yedeklemek için her gözaltına alma dalgasında hedef isimlerin arasına Susurlukçu ya da ülkücü mafya mensubu birkaç kişi eklendi. Böylece Gladyo’nun tasfiye edilmek istendiğine dair bir izlenim yaratılmaya çalışıldı. Alık liberaller ve sol liberaller de bu boş havuza herkesten önce atladı.</p>

      <p class="paragraf-3">Murat Belge başta olmak üzere <span class="char-style-override-2">Taraf</span> yazarları ve sol-liberal aydınlar açıkça AKP-Cemaat iktidarının yanında durarak, Ergenekon operasyonu ve davalarının Türkiye’nin demokratikleşmesini sağlayacak önemli bir olanak olduğunu ileri sürdüler. Bu gerekçeyle AKP-Cemaat koalisyonunun yargı erkini ele geçirme operasyonu olan, 12 Eylül 2010 Anayasa değişikliği referandumunda militan bir üslupla iktidarı desteklediler. Oysa kısa süre içinde, bu referandumda “hayır” diyenlerin bütün eleştirilerinin haklı olduğu ortaya çıkacak, yargı erkinin tümüyle iktidarın ve cemaatin denetimine girerek bağımsızlığını yitirdiği anlaşılacaktı. Aynı liberaller, kamu kurumlarında türban gibi bazı dinci düzenlemelerde de AKP’ye verdikleri militan desteği sürdürdüler.</p>

      <p class="paragraf-3">Yazdıklarından dolayı şimdi yüzü kızarır mı bilemeyiz ama Murat Belge açıkça şunları söyledi:</p>

      <p class="bos-1"></p>

      <p class="paragraf-3">Yani, evet, şu anlamda AKP’ye yakın olunur: Yolda yürürken, irikıyım bir adamın cılız bir adamı evire çevire dövdüğünü gördün. Normal bir insanın ilk tepkisi ne olur? Bana göre bu, dayak yiyeni kurtarmak, yani kurtarmaya çalışmaktır. Sonuçta, kurtarayım derken, senin de kafanın gözünün yarılması ihtimali var elbette. Ama, “iki tane de ben patlatayım” diye kuvvetlinin yanında eyleme katılmak ya da “bana ne, bana karışan yok, şuradan geçip gidivereyim” demek değildir normal bir insanın ilk tepkisi. Bu anlamda, evet, benim müdahalem AKP’yi kayırmaya yöneliktir; AKP’yi kapatmaya ya da bütün memleketi kapatmaya çalışan kesimi kayırmaya yönelik değildir. (…) Bu düzen AKP’ye de zulüm uyguladığı ve ben bu otoriter/baskıcı siyasi varlığa karşı olduğum için aldığım (bireysel) tavrı alıyorum. (Murat Belge, “Sosyalist Solda Ergenekon Çatlağı”, <span class="char-style-override-2">Hürriyet</span> gazetesi, 20 Ağustos 2008, Sefa Kaplan’ın haberi)</p>

      <p class="bos-1"></p>

      <p class="paragraf-3">Bir dönem neredeyse “sosyalist aydın” kavramıyla ifade edilen insan türünün bu ülkedeki prototipi olan birinin, ahir zamanında muhafazakâr-dinci bir sermaye partisinin propagandistine dönüşmesi hazin aslında. Belge, zannettiğinin aksine güçlü olanın, iktidarın, gerici bir sermaye grubunun yanında olduğunun; gerçekte devleti ele geçiren irikıyım zorbayla birlikte masum insanlara “iki tane de ben patlatayım” dediğinin farkında bile değil. Geçmişte de şişirildiği anlaşılan bir kişinin tükenmişlik durumuyla karşı karşıyayız… Liberalizm insanları sadece kalpsizleştirmiyor, körleştiriyor da…</p>

      <p class="alt">“En Hakiki Sosyalist” Murat Belge!</p>

      <p class="paragraf-3">Prof. Murat Belge aslında bir sol liberal, hatta liberal olduğunu reddetmiyor. Üstelik bunu ucuz bir siyasal tarih çarpıtması ve demagojik bir Marksizm yorumu üzerinden yapıyor. Belge, “Ben, söyleyenlerin çoğundan farklı olarak, ‘liberal’ sıfatını bir küfür gibi anlamadığım için, buna aldırmıyorum ve zaten ‘siyasi liberalizm’in tarihi rolü ve işlevine saygım olduğunu hep söyledim” diyor ve şöyle devam ediyor:</p>

      <p class="bos-1"></p>

      <p class="paragraf-3">Türkiye’de “sol” ve “liberal” kavramları pek öyle yanyana gelmez. Bunun başlıca nedeni “sol”un “devletçilik” olarak anlaşılmasıdır. Yalnız sosyalistler değil, liberal olduğunu söyleyenler de bunu böyle kabul eder. O zaman da kavramlar daha baştan birbirlerini dışlamış olur. Oysa böyle olmak zorunda değildir. İlk olarak Aydın Güven Gürkan’la giriştiğimiz “demokratik oluşum” hareketinde, olmasını tasarladığımız partiye “davet edilecek” grupların başında “sol liberaller”i saymıştık ve dediğim nedenlerle bu kategori eleştirilmiş, tepki çekmişti; Sol liberal de neymiş? (Murat Belge, <span class="char-style-override-2">Taraf</span> gazetesi, 19 Haziran 2009)</p>

      <p class="bos-1"></p>

      <p class="paragraf-3">Bir tür solculuk adına konuşmakta ısrar eden Murat Belge’nin bu yaklaşım ve değerlendirmesinde ne kapitalizm var, ne sınıf mücadelesi, ne emek-sermaye çelişkisi, ne de emperyalizm. Solculuk ve sosyalizm sanki salt kültürel bir kategori ve mücadele de sadece kavramlar üzerinden ve entelektüel alanda yürüyor! Bu durumda bizim de saf hümanistler olmaktan başka seçeneğimiz yok!</p>

      <p class="paragraf-3">Ellen Meiksins Wood, ünlü kitabı <span class="char-style-override-2">Sınıftan Kaçış</span>’a Marx ve Engels’in en etkileyici polemiklerinden birini anımsatarak, kendilerini “hakiki sosyalistler” diye nitelendiren bir sol entelektüel akıma yönelik eleştirilerine gönderme yaparak başlıyor. Bu “hakiki sosyalistler” denilen akımı aslında Marx sonrasında gelişecek revizyonist (düzeltmeci) akımların ve günümüzdeki sol liberallerin babası sayabiliriz. Bu akımın mensupları, belirli bir sınıfa, döneme ve tarihsel temele dayanan bir toplumsal düzen olarak değil de, sosyalizmi daha çok “akla yakın” bir yaşam tarzı olduğu için savunuyorlardı. (Bkz. Ellen Meiksins Wood, <span class="char-style-override-2">Sınıftan Kaçış</span>, Çeviri; Şükrü Alpagut, Akış Yayıncılık, Şubat 1992, İstanbul, s. 7-18)</p>

      <p class="paragraf-3">Wood’un da işaret ettiği gibi, Marx ve Engels <span class="char-style-override-2">Alman İdeolojisi</span> adlı ünlü kitaplarında, çok önemli bir tespitle, “Bunlar gerçek tarihsel temeli terk edip ideoloji temeline dönüş yaptılar” diyor. “Hakiki sosyalistler”in, gerçek insanlarla değil de bir kavram olarak “insan”, yani hiçbir sınıfa dahil olmayan “insan” ile ilgilendiğini de belirten Marx ve Engels, bu nedenle “hakiki sosyalizmin bütün devrimci coşkusunu” yitirdiğini vurguluyor. Kendinden menkul bu “hakiki sosyalistleri”, belli bir sınıfa mensup gerçek insanın yerine, soyut bir “evrensel insanlık sevgisini” koymakla da eleştiren Marx ve Engels şunları yazıyor:</p>

      <p class="bos-1"></p>

      <p class="paragraf-3">Burada teori, “yaşamın bölünmesi”nin nedeni olarak gösterilmektedir. Tüm gerçek bölünmelere kavramların bölünmesinin yol açtığı inancındaki filozoflarla bu hakiki sosyalistler hemfikir olduğuna göre, aslında neden toplumdan söz ettiklerini anlamak mümkün değil. Kavramların dünyayı yaratan ve yıkan gücüne dair duydukları bu felsefi inançla, gelişigüzel bir bireyin, kavramları herhangi bir yok etmeyle “yaşamın bölünmesini yok ettiğini” sanmaları da haliyle mümkün. Tüm Alman ideologları gibi bu hakiki sosyalistler de edebi tarih ile gerçek tarihi, eşit derecede etkiliymiş gibi birbirine karıştırırlar. (K. Marx - F. Engels, <span class="char-style-override-2">Alman İdeolojisi</span>, Çeviri: Tonguç Ok-Olcay Geridönmez, Evrensel Basım Yayın, 2. baskı, Haziran 2013, İstanbul, s. 405)</p>

      <p class="paragraf-3">Murat Belge gibi Marksist kökenli olan ya da Mehmet Altan gibi Marksizmin etki alanı içindeki sol liberaller, sadece Türkiye’de değil, bütün dünyada da genel olarak solun ve daha dar olarak sosyalizmin devrimci özelliklerinin imha edilmesi ve düzen içi bir akım haline gelmesinde önemli rol oynadılar.</p>

      <p class="paragraf-3">Avrupa’daki “yeni sol” akımlar ve Marksist kökenli sol liberaller, sosyalizm mücadelesini çeşitli eşitsizlik ve baskılara karşı yürütülen farklı direniş hareketlerini bir araya getiren, “demokratik” mücadelelerin oluşturduğu bir bileşim olarak değerlendirmeyi tercih ediyor. Bu nedenle, özellikle Soğuk Savaş sonrasında “sosyalizm” kavramı ve fikrinin yerine, “radikal demokrasi” kavramı ve fikrini; “sınıf mücadelesi” yerine de, “demokrasi mücadelesi” anlayışını geçirdiler. Bu yaklaşım postmodern sol liberalizmin de temellerini attı. Zaten onlara göre (Murat Belge’nin bu konuda söylediklerini yukarıya aldık) sosyalizm de bir anlamda liberal demokrasinin uzantısı olarak değerlendirilebilirdi. En azından ileri kapitalist ülkelerde “demokrasi” bir kavram ve düzen olarak siyasal bakımdan sınırlanmadığı için pekâlâ sosyalist demokrasiye doğru derinleştirilebilirdi.</p>

      <p class="paragraf-3">Ayrıca belirtmek gerekir ki Murat Belge, sıkıntılı bir dille de olsa Marksizm ile ilişkisini kopardığını kendisi de söylüyor. Hatta bir söyleşi sırasında, “hâlâ solcu muyum, bilmiyorum” bile diyor. <span class="char-style-override-2">Birikim</span> dergisinin ikinci dönem 100. sayısı nedeniyle Murat Belge ve Ömer Laçiner’in ortak bir söyleşisi yayımlandı. (İlk sayısı Murat Belge ve Ömer Laçiner’in öncülüğünde 1975’te çıkan <span class="char-style-override-2">Birikim</span>, 12 Eylül 1980 darbesinden sonra yayınına ara verdi. Dergi 1989’dan itibaren yeniden yayımlanmaya başlandı.) Murat Belge, söz konusu söyleşide Marksizm ile ilişkisini şöyle anlatıyor:</p>

      <p class="paragraf-3">Marksizmin benim formasyonumdaki yerini inkâr edemem. (…) Herhalde benim entelektüel formasyonumda hiç kimsenin payı Marx kadar fazla değildir. Ben ne anlıyorum sosyalizmden, genel dünya görüşüm nedir? Aslında Marx için hayati olan bir sürü şey var ki, bunlar bana bir şey söylemiyor. Diyalektik materyalizmi umursadığımı, emek-değer teorisini doğru bulduğumu söyleyemem, bunun gibi bir sürü şey de sayabilirim. O zaman birileri yahu sen bunları savunmuyorsun, Marksist olamazsın derlerse, muhtemelen haklıdırlar. (Murat Belge, <span class="char-style-override-2">Birikim</span> dergisi, sayı: 100, Ağustos 1997 İstanbul, s. 42)</p>

      <p class="bos-1"></p>

      <p class="paragraf-3">Kimse Marksist olmak zorunda değil elbette. İnsanlar Murat Belge gibi Marksizmle olan bağlarını koparabilir ya da inancını yitirebilir. Kuşkusuz kimse salt bu nedenle kınanamaz. Ancak, böyle aydınlardan ortalama bir fikir namusu, tutarlılık ve asgari bir ilerici-demokratik tutum beklemek herkesin hakkıdır. Oysa Türkiye’yi İslamcı faşizan bir diktatörlüğe sürükleyen AKP iktidarına Marksist gerekçelerle toplumsal onay üretmeye çalışmak, tipik bir aydın ihanetinden başka bir şey değildir. Belge gibi hâlâ solda olduğunu belirten biri, insanlığın ilerici birikimine sahip çıkmak yerine, dinci gericiliği “demokratik” gerekçelerle destekliyorsa ortada basit ve masum bir entelektüel tutum değişikliği değil, yüz kızartıcı bir siyasal döneklik var demektir.</p>

      <p class="paragraf-3">Belge’nin reddettiği şey, devrim fikri ve devrimcilik aslında. Osmanlı’dan Cumhuriyet’e geçişin devrimci yolla değil de eski kurum ve ideolojileri (dinciliği) koruyarak ya da içine alarak evrimci bir çizgi izlemesi gerektiği görüşünü savunuyor. Diğer bir anlatımla, devrimin daha başında eski ideoloji, sınıf ve kurumlarla uzlaşmak gerektiğini düşünüyor. Bu tutum aslında solcu ya da devrimci bir pozisyona değil, deyim uygunsa tipik bir evrimci değişim ya da aynı anlama gelmek üzere “modern muhafazakâr” konuma denk düşüyor. Belge’nin Marksizme ve sosyalist devrimlere bakışı da bu anlayışa dayanıyor. Bu nedenle Murat Belge, Marksizm ile liberalizm arasında bir ilişkinin kurulmasını ısrarla zorluyor.</p>

      <p class="alt">Murat Belge ve Mehmet Altan farkı</p>

      <p class="paragraf-3">Kendisini işine geldiğinde “liberal Marksist” olarak tanımlayan Mehmet Altan için Murat Belge’den farklı olarak sosyalist bir demokrasi de gerekmiyor. Altan öyle bir “liberal devlet” tanımı ve güzellemesi yapıyor ki, başka bir dünya için mücadele etmek neredeyse insanlık düşmanlığı yapmak ile aynı anlama geliyor. Aslında “sol liberal” olmaktan çok, sadece “liberal” diye nitelendirmenin daha doğru olacağı Mehmet Altan şöyle yazıyor:</p>

      <p class="bos-1"></p>

      <p class="paragraf-3">Liberal devlet, toplumun çeşitliliğinden güç alır. Yoksa, “politik devlet” anlayışında olduğu gibi yalnızca bazı kesimlerin ihtiyaç ve arzularına göre hareket etmez. Tüm toplumu gözetir. Bu gözetmenin yolu da, hiçbir kesime öncelik tanımamaktır. Toplumun kendi içindeki farklılık, çok seslilik ve uzlaşmaz çelişkiler o toplumun zenginleşmesini ve sürekli hareket etmesini sağlar. (Mehmet Altan, <span class="char-style-override-2">Marksist Liberal</span>, Hemen Kitap, 4. baskı, Eylül 2013, İstanbul, s. 69)</p>

      <p class="bos-1"></p>

      <p class="paragraf-3">İnsan bazen, “profesör” unvanlı bazı kişilerin basit bir tarih-coğrafya bilgisinden bile nasıl bu kadar uzak olabildiğini düşünmeden edemiyor. Örneğin Altan’a göre ezen ve ezilen, çalışan ve sermaye sahibi olan sınıflar var ama bu iyi bir durum, değişmesine gerek yok. Liberal devlet bunun iyi bir şey olduğunu garanti ediyor! Ona göre, tekelci sermayenin egemen olduğu modern kapitalist ülkelerde liberal devlet hiçbir sınıfa öncelik tanımıyor. Emek-sermaye çelişkisi ya da çatışmasının da hiçbir önemi yok. Tam tersine bu çeşitlilik ve sınıf farkı bir dinamizm sağlıyor, toplumu zenginleştiriyor.</p>

      <p class="paragraf-3">Özetle, “Marksist-liberal” yazarımız Prof. Mehmet Altan, kapitalizm ve liberal demokrasi için iyi bir şey diyor. Burjuva (liberal) demokrasilerin eşitsizlikleri, adaletsizlikleri ve kapitalist sömürüyü gizleyen bir şal olduğu yolundaki temel Marksist eleştiriyi ise görmezden geliyor, yok sayıyor.</p>

      <p class="paragraf-3"><span class="char-style-override-2">Birgün</span> gazetesi yazarı Oğuzhan Müftüoğlu, 10 Ağustos 2014 cumhurbaşkanlığı seçimlerinden hemen sonra kendisiyle yapılan bir söyleşide, “radikal demokrasi” anlayışının liberalizm anlamına geldiği belirterek, bu yaklaşımı Kürt siyasal hareketi bağlamında şöyle değerlendiriyor:</p>

      <p class="bos-1"></p>

      <p class="paragraf-3">(Selahattin) Demirtaş görüşlerini “radikal demokrasi” diye tanımladıkları bir programa dayandırıyor. “Radikal demokrasi” genelde toplumsal/siyasal devrim yerine etnik ve dinsel ayrımlara dair bugüne kadar karşılanmamış hakların devlet sistemi içinde çözümünü öngören liberal bir anlayışa tekabül eder. Kürt sorununun çözümü için devletle müzakere içinde bazı özgün katkılarla geliştirilen bu “radikal demokrasi” programı, Kürt Hareketinin geldiği aşamadaki hedeflerinin sınırlarını belirliyor. (Oğuzhan Müftüoğlu, <span class="char-style-override-2">Birgün</span> gazetesi, 15 Ağustos 2014, Uğur Koç söyleşisi)</p>

      <p class="bos-1"></p>

      <p class="paragraf-3">Evet, sol liberal tezlere kaynaklık eden teorik tutumun ve ideolojik-siyasal yaklaşımın esası budur. Bu akım, “sol liberalizm” diye de nitelendirilebilecek bir felsefi-siyasal arka plana ve tutuma işaret ediyor. Genel olarak solu sol yapan temel ilke ve nitelikleri, özel olarak da Marksist sosyalizmi revizyondan geçiren (düzelten) ve sistem için kabul edilebilir sınırlar içine çeken günümüzdeki “yeni revizyonistler” ise, bir anlamda sol liberaller oluyor.</p>

      <p class="alt">Belge’ye Göre Sol Piyasacı mı Olmalı?</p>

      <p class="paragraf-3">Genel olarak toplumun ve siyaset kamuoyunun “soldan devletçiliği anladığı” iddiası ise bir efsane, sürekli tekrarlanarak genel kabule dönüşmüş ucuz bir çarpıtmadan ibaret. Murat Belge daha somut şekilde ortaya koymalıdır; kimmiş bu solu ve sosyalizmi devletçilik diye anlayanlar? Evet böyle anlatanlar ve anlayanlar var, ama onlar ya sağcı politikacılar ve onların propagandasının etkisinde kalan bazı kesimler ya da Murat Belge gibi sol liberallerdir. Örneğin, yaptığı özelleştirmelerle övünen eski DYP Genel Başkanı ve Başbakan Tansu Çiller, “son sosyalist devleti yıktık” diye övünmüştü. Belge, Tansu Çiller’i solcu sayıyorsa bilemeyiz!</p>

      <p class="paragraf-3">Sosyalist ekonomik ve toplumsal düzenin devletçilikle bir ilgisinin olmadığını, bu ülke solcularının büyük bölümü, bırakın Marksist literatürü taramayı ve ince teorik analizleri, daha ilkgençlik yıllarından, Leo Huberman’ın <span class="char-style-override-2">Sosyalizmin Alfabesi</span> adlı elkitabından beri bilir. (İlk baskısı Şubat 1966’da Sol Yayınları tarafından yapılan bu kitap 1970’li yılların tamamında tartışmasız “best seller” oldu.) Ayrıca, liberal ideolojik teröre karşı açıkça ve cesaretle belirtmek gerekli ki, kamucu bir ekonomik ve sosyal düzene yakın olan halkçı bir devletçilik; kuralsız, vahşi, yıkıcı ve insanı ezen bir piyasa ekonomisinden her zaman daha iyidir. Türkiye’de son 60 yıldır içi boşaltılan, dahası sağcı ve muhafazakâr iktidarların “arpalık” haline getirdiği çarpık bir devletçilik bile, vahşi ve insanlıkdışı piyasa ekonomisinden daha insancıldır. Yaşadığımız özelleştirme yağması bunu fazlasıyla kanıtladı.</p>

      <p class="paragraf-3">Liberalizm, serbest piyasa ekonomisi ile demokrasi arasında doğrudan bir bağ kurar. Daha da önemlisi demokrasiyi sınıflar üstü bir rejim diye sunar. Murat Belge gibi sol liberalleri baştan çıkaran ezber de budur. Oysa serbest piyasanın ruhu özel mülkiyettir ve bu ruhu korumak için piyasa tanrısı her zaman kolaylıkla gerçeğin üzerindeki “demokrasi şalını” kaldırıp atabilir. Faşizmle liberalizm arasındaki mesafe sanıldığı kadar uzun değildir. İnsanlık bu barbarlığı defalarca yaşadı.</p>

      <p class="paragraf-3">Murat Belge, Ergenekon davasında kararın açıklandığı 5 Ağustos 2013 tarihinden bir hafta sonra, yani henüz AKP ve Cemaat arasındaki kavganın sert bir iktidar çatışmasına dönüşmesinden hemen önce şunları yazıyordu:</p>

      <p class="bos-1"></p>

      <p class="paragraf-3"><span class="char-style-override-14">Öte yandan, periyodik darbe yöntemleri bir “azınlık” iktidarı olmakla birlikte, toplumsal bir tabanları olmadığı da söylenemezdi. Sonuç olarak, Silivri’de yargılanan bu. Adı, işi, yaşı, cinsi şu olan, bu olan falan sayıda insan yargılandı. Ama bu insanlar, anlattığım bu sistemin içinde ya da yanında yer alan, bunun böyle devam etmesini isteyen kimselerdi. Devam etmesi için kendilerine düşeni yerine getirmiş kimselerdi. Dolayısıyla orada asıl yargılanan, bir düşünce biçimi ve onun çevresinde kümelenmiş çeşitli pratiklerdi. (…)</span></p>

      <p class="paragraf-3"><span class="char-style-override-14">Silivri’deki kararları eleştiren koro gibi, hüküm giymiş kişilerin “aslında masum” olduğunu düşünmüyorum. Tabii tek tek durumları bilemem, bunun “önemsiz” olduğunu da söyleyemem. Ama bu olaya, sözgelişi çapı sanık sayısıyla sınırlı bir “hukuk davası”ndan önce bir toplumun kendi tarihinin çok önemli kamburlarıyla hesaplaşması<br />
      çerçevesinde bakmaktan kendimi alamıyorum. (Murat Belge,</span> <span class="char-style-override-15">Taraf</span> <span class="char-style-override-14">gazetesi, 13 Ağustos 2013)</span></p>

      <p class="bos-1"></p>

      <p class="paragraf-3">Murat Belge bunları yazdıktan kısa bir süre sonra AKP ve Fethullah Gülen Cemaati arasında özel dershaneler üzerinden başlayan kavga bir siyasal çatışmaya dönüşünce tablo değişti. Bu örtülü iktidar kavgası sırasında bütün gerici ve liberal kurgu çöktü. Aralarında Başbakan Tayyip Erdoğan’ın ve bazı bakanların da bulunduğu, bu dönemde birinci dereceden sorumluk alanların itiraflarının ortalığa saçılması, dolayısıyla tertibin/kumpasın hiçbir şüphe bırakmayacak şekilde açığa çıkması, Belge ve diğer liberallerin bütün yazdıklarını boşa çıkararak yalanladı.</p>

      <p class="alt">Ergenekon Hafiyesi Murat Belge!</p>

      <p class="paragraf-3">Osmanlı İmparatorluğu’nun son yıllarındaki en güçlü padişah hiç kuşkusuz II. Abdülhamit’tir. Yaklaşık 30 yıl hüküm süren Abdülhamit devletin ve toplumun kaderinde önemli bir rol oynamıştır. Abdülhamit, ortaçağ artığı düzeni ve rejimi korumak için Fransız devriminin etkisindeki aydınları, dönemin devrimcilerini (Jön Türkler, İttihat ve Terakki Cemiyeti üyeleri) ve diğer muhalif kesimleri takip etmek, baskı kurmak ve cezalandırmak için hayli etkili bir hafiye teşkilatı kurmuştu. Bu hafiye teşkilatı, bir tür rejim muhafızlığı ve istihbarat örgütü işlevi görüyordu. Geniş bir “jurnal” ağına, yani gönüllü muhbir örgütlenmesine de sahipti. Hafiye teşkilatının muhbirleri arasında dönemin hilafet ve padişah yanlısı çok sayıda gazetecisi ve yazarı da vardı.</p>

      <p class="paragraf-3">Bu sivil teşkilatın özelliği “havadan nem kapmak” diye özetlenebilirdi. Öyle ki, eğer döneme ilişkin anılar abartılı değilse, bir Jön Türk’e ya da İttihat ve Terakki Cemiyeti üyesine veya taraftarına selam vermek bile neredeyse tutuklanmak ve hatta işkence görmek için yeterliydi. Dönemin gazetelerinde İstanbul’un bir semti olan Sarayburnu’ndan söz etmek bile yasaklanmıştı. Çünkü Abdülhamit büyük burunlu biriydi ve muhaliflerin bununla alay ettiği düşünülüyordu. Özetle Abdülhamit, hafiye teşkilatına dayalı koyu bir istibdat (baskı-terör) rejimi kurmuştu.</p>

      <p class="paragraf-3">Her devrin gönüllü hafiyeleri vardır. Bunlar baskı ve terör rejiminin kurulmasına büyük katkıda bulunurlar. İnandırıcıdırlar... Çünkü bazılarının iktidarlardan ilk bakışta bir çıkarları da yoktur. Ama aldıkları politik tutum nedeniyle toplumsal ve ekonomik bakımdan rahat ederler. En azından sabaha karşı evleri basılmaz ve gözaltına alınmazlar.</p>

      <p class="bos-1"></p>

      <p class="paragraf-3">AKP-Cemaat koalisyonunun gerçekleştirdiği örtülü darbeyle, Türkiye’de bir bakışa göre 60 yıla yayılan, bir başka yaklaşımla 12 Eylül 1980’den sonra derinleşen karşıdevrimci sürecin sonuna gelindi. Artık bir ılımlı İslam rejiminin kurulduğunu ve Birinci Cumhuriyet’in sonlandığını ileri sürebiliriz. Diğer bir ifadeyle İslamcı-faşizan bir polis devletinin ve aynı anlama gelmek üzere İkinci Cumhuriyet’in kurulmaya çalışıldığını saptayabiliriz.</p>

      <p class="paragraf-3">Ancak, ortada çok önemli bir sorun var; Birinci Cumhuriyet’i yıktılar ama ikincisini kuramıyorlar. Türkiye adeta siyasal bir arafta salınıp duruyor. Bu durum 2013 yılında başlayan ve derinleşerek sürme eğilimi gösteren siyasal krizin hem nedenini hem de kaynağını oluşturuyor.</p>

      <p class="paragraf-3">Günümüzün “havadan nem kapan” postmodern hafiyelerinden birinin Prof. Dr. Murat Belge olduğunu söylemem sanırım şaşırtıcı olacaktır. Belki de o kadar da değil denecektir, ama ne eksik ne fazla, durum aynen öyle. Maalesef! Şaşırmaya gerek yok, Murat Belge gibi kimi eski solcu aydınlar, uzun yıllardır George Soros’un desteklediği kuruluşların fikirlerini, özgürlükçü gerekçelerle tekrarlıyor, yeniden üretiyor ve piyasaya sürüyor. Bu işten para kazanıyor. Dolayısıyla ilk bakışta yadırgayacağımız yeni rollerine aslında uzun süredir fikren ve maddi bakımdan hazırlanıyorlar.</p>

      <p class="paragraf-3">Gazeteci arkadaşım Atilla Akar’ın deyimiyle, Belge “takıntılı bir antiaskercilik ve bunların yerine ikame ettiği, tarihten ve sosyolojiden kopuk bir jakobenizm (devrimcilik) düşmanlığı ve en kabasından bir sivillik kutsalını” koymaktadır. Bu özellikleriyle Murat Belge, söz konusu liberal tipi bir inceleme nesnesi olarak ele almak bakımından en uygun kişidir.</p>

      <p class="paragraf-3">Belge ve birlikte hareket ettiği kesimler artık muhalif değil iktidarda. Onlar uzun süredir iktidarın dilini kullanıyor. Üstelik sağcı ve hoyrat bir iktidar bu. Muhafazakâr bir iktidarı destekleyen, sol’la gerçek bir ilişkisi kalmamış, buruşuk bir tiptir artık. Üzücüdür, ama böyledir.</p>

      <p class="paragraf-3">Çünkü her şey bir yana Murat Belge, iktidara verdiği açık destekle klasik aydınların “bağımsızlık” ilkesini bile bir kenara bıraktı. O artık bir “organik aydın” ve sistemin adamıdır. Çünkü, bırakın işçi sınıfının tarihsel rolüyle ortaklaşma kaygısını, artık sıradan entelektüel hassasiyetleri bile bir kenara itmiş durumda.</p>

      <p class="bos-1"></p>

      <p class="paragraf-3">Belge gibi soldan ve sosyalizmden vazgeçenlerin ortak özelliğinin belirsiz bir “radikal demokrasi” savunusu olduğunu biliyoruz. Burada komik olan şey, Murat Belge’nin kendisini hâlâ solcu saymasıdır. <span class="char-style-override-2">Sabah</span> gazetesinin Pazar ilavesine verdiği bir röportajda Belge, “solcu muyum artık ben de bilmiyorum” derken daha samimiydi. Ancak bu konuda Murat Belge’nin görüş değiştirdiği anlaşılıyor. Çünkü son dönemde kendisini hâlâ “komünist” diye tanımlayacak kadar gerçeklikten kopmuş durumda.</p>

      <p class="paragraf-3">Murat Belge, eleştirel bilincini soyut bir sivil toplum kutsallığı ve hastalıklı bir resmi (siyasal) toplum nefreti adına iptal etmiş görünüyor. Dahası, askeri vesayete karşı çıkmak adına “İslami vesayet” rejimine “evet” diyen ve boyun eğen bir kişilik bu…</p>

      <p class="paragraf-3">Bu bölümü yazmama neden olan gelişme, Murat Belge’nin Hopa’da öldürülen sosyalist öğretmen, Halkevleri ve ÖDP üyesi Metin Lokumcu hakkında yazdığı bir yazı ve bir röportaj sırasında söyledikleriydi. Utanç vericidir.</p>

      <p class="paragraf-3">Murat Belge’nin <span class="char-style-override-2">Taraf</span> gazetesinde yazdığı 3 Haziran 2011 tarihli yazı ve <span class="char-style-override-2">Radikal</span> gazetesinde 4 Temmuz 2011 günü yayımlanan söyleşi, solcu bir aydının entelektüel sefaletinin çarpıcı bir örneğidir. Bu söyleşi sırasında Belge’nin, Hopa’da “biber gazıyla öldürülen” devrimci öğretmen Metin Lokumcu’ya ilişkin sözleri dehşet verici. Belge’nin sadece sosyalizmden dönmediği, “entelektüel namus” denen ilkeden de hayli uzaklaştığı anlaşılıyor.</p>

      <p class="paragraf-3">Belge <span class="char-style-override-2">Taraf</span>’taki yazısında Hopa’da polisin gösteri yapan protestocu halka ve gençlere saldırısı hakkında şöyle diyor:</p>

      <p class="bos-1"></p>

      <p class="paragraf-3">Türkiye seçime yaklaşırken ben de birkaç günlüğüne Türkiye’den uzaklaştım. Ben yola çıkarken Hopa’da adam öldüğü, bir başkasının ağır yaralandığı haberini okuyordum. Nedir, nedendir, Türkiye’de “siyaset” denince böyle bir şey anlamak gerekir? Ortalık kan revan içinde kalmadıkça siyaset siyaset olmaz? Birileri bununla AKP’ye oy kaybettireceğini umuyor herhalde. (Murat Belge, <span class="char-style-override-2">Taraf</span> gazetesi, 3 Haziran 2011)</p>

      <p class="bos-1"></p>

      <p class="paragraf-3">Murat Belge kendisiyle <span class="char-style-override-2">Radikal</span>’de yapılan söyleşide ise, Ergenekon savcılığının iddianamelerindeki kimi mantık yürütme ve suçlama yöntemlerini bile aşan bir yaklaşımla Hopa olaylarının “Ergenekoncuların marifeti” olduğunu saptıyor. Radikal muhabirinin sorusu üzerine Murat Belge şunları söylüyor.</p>

      <p class="bos-1"></p>

      <p class="paragraf-3">Hopa’daki gariban adamın bu kadar heyecanlanacağı bir durum yoktu. Biraz da yapay olarak pompalanan, ucu Ergenekon’a uzanan bir gerginlikti. (Murat Belge, <span class="char-style-override-2">Radikal</span> gazetesi, 4 Temmuz 2011, Ezgi Başaran söyleşisi)</p>

      <p class="bos-1"></p>

      <p class="paragraf-3">Görüldüğü gibi, mevcut iktidarın toplumsal muhalefet güçlerine, doğal olarak sola ve örgütlü sosyalist harekete karşı geliştirdiği tutum ile Belge’nin tavrı arasında tam bir uyum bulunuyor. Radikal muhabiri Ezgi Başaran’ın, “Emekli öğretmen Metin Lokumcu’yu Ergenekon’a mı bağladınız?” şeklindeki sorusuna ise, insanın kanını donduran şu cevabı veriyor:</p>

      <p class="bos-1"></p>

      <p class="paragraf-3">Kendisini değil ama onun bir çevresi var, çevresinin çevresi var. Toplumda her şey böyle olur. O kişiyle sınırlı değil. Bir bakana yumurta atan öğrencileri düşün… Niçin darbeler iyidir diyen Süheyl Batum’a atmıyorlar? (<span class="char-style-override-2">Radikal</span>, 4 Temmuz 2011)</p>

      <p class="bos-1"></p>

      <p class="paragraf-3">Belge, “Siz de mi Başbakan gibi öğrenci protestolarının arkasında başka bir şey arıyorsunuz?” sorusuna da şöyle karşılık veriyor:</p>

      <p class="bos-1"></p>

      <p class="paragraf-3">Öyle düşünüyorum evet. Çünkü Tan gençliğinden itibaren böyle bir gelenek var. Eğitimle yapıyoruz bunu. Türkiye’de faşizm aileden değil eğitimden gelir. 68’den beri ben bu hareketlerin içinden geldiğim için biliyorum.</p>

      <p class="bos-1"></p>

      <p class="paragraf-3">Murat Belge’nin ne tip bir soruşturmanın ardından bu değerlendirmeyi yaptığını bilmiyoruz ama, bu denli iddialı bir görüş ortaya attığına göre hükümetten gelen bilgilerin kendileriyle paylaşıldığı anlaşılıyor.</p>

      <p class="paragraf-3">Belge’ye göre, Metin Lokumcu’nun çevresi ve hatta çevresinin çevresi Ergenekoncu ise öldürülmesi kötü olabilir ama susturulmasında bir sakınca yok. AKP-Cemaat iktidarının gönüllü hafiyeliğine soyunan Belge, havayı koklamakta, çevresini süzmekte ve kimin Ergenekoncu olduğunu, hatta çevresinin kimlerden oluştuğunu hemen saptamakta. Ergenekon diye bir örgütün bulunmayabileceği, tam tersine bu soruşturmanın gerçek darbeyi gizleyen büyük bir yalan/kurgu olabileceğini aklına bile getirmiyor.</p>

      <p class="bos-1"></p>

      <p class="paragraf-3">Metin Lokumcu, ÖDP’nin ve Halkevleri’nin üyesiydi, iki taraftan da Devrimci Yol’cuydu, Dev-Genç’liydi. Metin Hoca’nın çevresi buydu. Ama Belge’ye göre ölüm üzücüdür ve fakat ne yazık ki askeri vesayeti kırana kadar bu türden “kaçınılmaz kötülükler” olacaktır. Demokrasi için hepimiz bunu bilmeli ve dişimizi sıkmalıyızdır!</p>

      <p class="paragraf-3">İnsan bu vahim mantık karşısında ne diyeceğini bilemiyor. Murat Belge bu sözleri ettiği günlerde Ergenekon savcılarını bile solluyordu. Çevrenizde, hatta çevrenizin çevresinde bile bir Ergenekoncu varsa, sizin gösteri yapma, protesto eylemi düzenleme hakkınız pek yok diyor. İslamcı iktidar tarafından hukukunuz çiğnenebilir ve bunu yaptıklarında da pek haksız sayılmazlar! Çünkü AKP iktidarı demokrasiyi kuruyor, sizin ise çevrenizde Ergenekoncular var. İyi mi! Mantık bu!</p>

      <p class="paragraf-3">Öyle anlaşılıyor ki, Murat Belge 12 Mart 1971 darbesinden sonra ıslah olmuş. Zaten yaygın kanının aksine kendisi hakkında 12 Eylül 1980 darbesinden sonra ciddi denebilecek bir soruşturma açılmamıştı. Belge 1980’li yıllarda daha çok İslamcıların toplumsal meşruiyet kazanması için çalışmıştı.</p>

      <p class="paragraf-3">Murat Belge’nin mantığıyla hareket edersek, kendi çevresi, dahası “çevresinin çevresi” İslamcılardan, yeni muktedirlerden ve güç odaklarından oluşmaktadır. O halde pekâlâ Murat Belge’nin bir gerici olduğunu söyleyebiliriz.</p>

      <p class="paragraf-3">Murat Belge <span class="char-style-override-2">Radikal</span>’deki söyleşide, “Şimdiye kadar biz bir ucunda ordunun olduğu düzenle mücadele ettik. Bundan böyle bir siyasi parti var. Hegemonya veya diktatörlük kurmaya çalışabileceği, muhtemelen çalışacağı bir düzen bu da. Ama sonuç olarak bu bir siyasi parti, silahlı kuvvetler değil” diyor.</p>

      <p class="paragraf-3">Oysa dünyada birçok faşist ya da faşizan rejim/yönetim, sivil hareketler ve partiler eliyle kuruldu. Tarihin tanıdığı en has faşist rejimler genellikle aşağıdan yukarıya doğru, kitle desteğiyle gelen sivil siyasal güçler tarafından hayata geçirildi. Nazi rejimi ve İtalyan faşizmi böyledir. Hitler katıldığı bütün seçimleri kazandı. Bu durumu Murat Belge bilmiyor olamaz, ama liberalizm insanı bir kez körleştirmesin, saçmalamak kaçınılmaz oluyor.</p>

      <p class="paragraf-3">Şimdi liberal ve dinci/karşıdevrimci palavranın nasıl bittiğini, suç ortaklarının birbirini nasıl ihbar ettiğini ve Ergenekon tertibinin nasıl çöktüğünü ve Murat Belge gibi sol liberallerin nasıl boş havuza atladığını değerlendirerek devam etmekte yarar var.</p>

      <p class="arabaslik-sol-1" id="toc_marker-3-5">2.5 - AKP-CEMAAT ÇATIŞMASI; TERTİP ÇÖKTÜ İHANET KALDI</p>

      <p class="paragraf-3">Hiç beklenmedik bir zamanda AKP ve Fethullah Gülen Cemaati arasında dershaneler üzerinden başlayan kavga, Milli Güvenlik Kurulu’nun (MGK) 25 Ağustos 2004 tarihinde yapılan toplantı tutanaklarının basına sızdırılmasıyla tam anlamıyla bir iktidar savaşına dönüşecekti. Deyim uygunsa AKP Hükümeti “suçüstü” yakalanacak, dolayısıyla güvenilmez, ilkesiz ve ikiyüzlü bir siyasal hat izlediği, “dava” dediği hedeflerine ulaşmak için her yolu meşru saydığı bir kez daha ortaya çıkacaktı.</p>

      <p class="paragraf-3"></p>

      <p class="paragraf-3">Fethullah Gülen Cemaati, askerler ve Cumhuriyet’in kurucu güçleriyle uzlaşarak kendilerini harcayacağından kuşkulandığı AKP iktidarına ve dönemin Başbakanı Recep Tayyip Erdoğan’a karşı harekete geçmişti. Çünkü AKP, Ergenekon, Balyoz, Askeri Casusluk gibi davalar üzerinden yürütülen operasyonların amacına ulaştığını düşünüyor ve çubuğun daha fazla bükülmesinin yıkıcı bir kırılma ve kaosa yol açma olasılığından korkuyordu. Nitekim Gezi Parkı eylemleri bu korkunun temelsiz olmadığını gösteriyordu. AKP ve Tayyip Erdoğan, Birinci Cumhuriyet’in yerini büyük ölçüde bir ılımlı İslam rejimine bırakmaya başladığını, dolayısıyla hedeflerine ulaştıklarını seziyordu. Cemaat ise devam etmekten yanaydı. Bu tutum farklılığı giderek makasın açılmasına ve bir iktidar savaşına yol açtı.</p>

      <p class="paragraf-3"></p>

      <p class="paragraf-3">Tayyip Erdoğan ve Abdullah Gül başta olmak üzere dönemin ilgili bütün AKP’li bakanlarının imzasının bulunduğu MGK kararında, “Fethullah Gülen grubuna karşı alınması gereken tedbirler” belirleniyordu. Cemaat’in faaliyetlerinin önlenmesi ve etkisizleştirilmesi için bir “Eylem Planı” da yapılarak harekete geçilmesi kararlaştırılıyor; görevlendirilecek bakanlıklar ve kurumlar bile tespit ediliyordu. Cemaat, <span class="char-style-override-2">Taraf</span> gazetesinde 15 maddelik bu belgeyi yayımlayarak AKP Hükümeti ve Erdoğan’a bir tür “suçüstü” yapıyordu. (Bkz. <span class="char-style-override-2">Taraf</span> gazetesi, 28 Kasım 2013)</p>

      <p class="paragraf-3"></p>

      <p class="paragraf-3">AKP yönetiminin, emniyet ve adliyeyi gizli ortağı Cemaat’e bağladığı da ortaya çıktı. Şamil Tayyar gibi AKP’li milletvekilleri bu durumu açıkça belirttikleri halde hiçbir itiraz gelmedi. Açıkça bir suç ihbarı niteliğinde olan bu ifşaat soruşturulmadı. Ancak, 7 Şubat 2012’de MİT Müsteşarı Hakan Fidan’ın da aralarında olduğu üst düzey istihbaratçıların PKK ile yapılan Oslo görüşmeleri nedeniyle ifadeye çağrılması üzerine bu işbirliği koptu. Bu girişim, Cemaat’in iktidardaki payını genişletme ve kendisini güvenceye alma hamlesiydi. Fidan ifade vermeye gitse kesin olarak tutuklanacak, savcılar daha sonra Erdoğan’ın kapısına dayanacaktı.</p>

      <p class="paragraf-3"></p>

      <p class="paragraf-3">O günlerde AKP-Cemaat çatışmasının tozu dumanı ve magazini arasında çok önemli başka bir olgu gözlerden kaçtı. Daha önce “ulusalcıların paranoyası” ya da “komplo teorisi” diye bastırılmaya çalışılan Ergenekon ve benzer davalara yönelik bütün eleştiri ve iddialar, bu kavga dolayımıyla doğrulanacaktı. Diğer bir ifadeyle bu davalara yönelik sadece iktidarın ve İslamcıların değil, librallerin de bütün tezleri ve varsayımları çökecekti.</p>

      <p class="paragraf-3"></p>

      <p class="paragraf-3">Bu iktidar çatışması nedeniyle ortalığa saçılan belgeler, itiraflar, karşılıklı iddialar kavganın şehvetine kapılarak ağızdan kaçırılanlar, önümüzde büyük bir suç ortaklığının bulunduğunu gösteriyordu. Artık ortada, Cemaat ve iktidara karşı, muhalif çevrelerce yöneltilen iddialar değil, iktidar ortaklarının birbirlerine yönelttikleri suçlama, itiraf ve ihbarlar vardı.</p>

      <p class="yildiz-2">* * *</p>

      <p class="paragraf-3">Israrla ileri sürdüğüm gibi, devlet içinde yapılanmış yasadışı bir örgütlenmenin, özellikle 2007’den itibaren çeşitli tertip ve operasyonlarla Cumhuriyet’in tasfiyesine yönelik örtülü bir darbe girişiminde bulunduğu kesin olarak ortaya çıkıyordu. Hükümet tarafından bu darbe itiraf edildi. Ortada tam bir skandal vardı.</p>

      <p class="paragraf-3"></p>

      <p class="paragraf-3">Örneğin Cemaat yazıcıları ve sözcüleri, 2007’den beri polis ve adliye yapılanması üzerinden yürüttükleri temizlik operasyonu ile hükümete yaptıkları büyük yardımlara işaret ediyorlardı. Bu hizmetlere karşılık, AKP Hükümeti’nin nankörlük yaptığını ileri sürüyorlardı. Ortada, çapı ve derinliği ilk bakışta fark edilmeyen büyük bir iktidar çatışması yaşanıyordu. Güç ayaklarına dolanmıştı.</p>

      <p class="alt">Yeni Rejime Egemen Olma Kavgası!</p>

      <p class="paragraf-3">Bu kavganın ortaya çıkardığı ilk gerçek şuydu; Cumhuriyet’in tasfiye süreci büyük ölçüde tamamlanmış ve devletin fetih süreci sonuçlanmıştı. İşte bu tarihsel ve stratejik hedefe ulaşıldığı için, kurulma sürecinde olan yeni dinci-faşizan rejime kimin egemen olacağı kavgası başlamıştı. Dershaneler konusunda ortaya çıkan çatışma, 12 Eylül 2010 referandumundan sonra başlayan AKP-Cemaat kavgasının ilk dışa vurumuydu. Gezi Direnişi ve AKP’nin Ortadoğu’da izlediği dış politikanın büyük bir başarısızlığa dönüşmesi de bu çatışmayı yeni bir zemine taşıyarak sertleştirmişti.</p>

      <p class="paragraf-3"></p>

      <p class="paragraf-3">Kimdi bu Cemaat? Yasal bir siyasal parti mi? Kayıtlı bir vakıf mı? Dernekler Masası’nda bildirimi yapılan dernek mi? Sendika mı? Sahi neydi bu Cemaat? Yasal statüsü var mıydı?</p>

      <p class="paragraf-3"></p>

      <p class="paragraf-3">Bunların hiçbiri yoktu. Bu ülkede “Cemaat”, “Hizmet” ya da “Fethullah Gülen Camiası” diye bir siyasal parti, vakıf, dernek, sendika ya da meslek örgütü yoktu. Ancak ortada hepimizin bildiği, bütün basının tanık olduğu, toplumun gözlerinin önünde bulunan ve açıkça tartışılan bir yapılanma vardı. Orduda, poliste, adliyede, bürokraside örgütlü olan ve bu örgütlülüğü herkesçe kabul edilen, iktidarın gizli ortağı olduğu bilinen bir siyasal hareket vardı. Eğitim kuruluşları, hastaneleri, bankaları, şirketleri, gazeteleri, televizyonları, radyoları, dergileri, ticari şirketleri, vakıfları, dernekleri olan bir örgüt… Bir merkezi olan, karar organı, hiyerarşisi, yöneticileri, maliyesi bulunan; aldığı kararları yukarıdan aşağıya doğru ve belli bir disiplin içinde uygulayan bir yapı ve gizli çalışan bir örgüt...</p>

      <p class="paragraf-3"></p>

      <p class="paragraf-3">Evet, ortada Ergenekon, Balyoz, Odatv, Askeri Casusluk, Devrimci Karargâh ve KCK gibi sadece hukukdışı değil, ahlak ve siyasetdışı tertiplerle soruşturmalar yürüten, operasyonlar düzenleyen, davalar açan, hükümetle ilişki içinde olan yasadışı bir örgüt vardı. Devlet içinde örgütlenen bu çetenin gölgesi Hrant Dink, Danıştay ve Malatya Zirve Yayınevi cinayetlerinin üzerinde duruyordu. Bu bakımdan AKP-Cemaat kavgasının ortaya çıkardığı gerçek tablo ve suç itirafları çok önemliydi. Bunları şöyle özetleyebiliriz:</p>

      <p class="paragraf-3"></p>

      <p class="paragraf-3">1- Ortada yasal statüsü, dayanağı, yasası, tüzüğü olmayan yasadışı (illegal) bir örgüt vardı ve bu örgüt AKP ile iktidarı paylaşıyordu. Başbakan Erdoğan, “Cemaat’in ileri gelenleri, mensupları bugüne kadar acaba ne getirdiler de Tayyip Erdoğan bunu geri çevirdi” diyerek, bu yasadışı ortaklığı itiraf ediyordu.</p>

      <p class="paragraf-3">2- Kavganın sıcaklığı içinde, iktidarın AKP ve Cemaat arasında nasıl paylaşıldığı da ortaya çıktı. Türkiye’nin önde gelen yeni muhafazakâr (neo-con) teorisyenlerinden, eski Başbakanlık Müsteşarı ve Mili Eğitim Bakanı Ömer Dinçer soruyordu: “2002’den önce kaç valiniz, bakanınız, milletvekiliniz, kaç üniversiteniz, kaç dershaneniz, kaç ticari kuruluşunuz vardı; şimdi kaç oldu? Tam 15 kat büyüdünüz.” Bu sözler tam anlamıyla skandal niteliğinde olan katıksız bir itiraftı! (Bkz. <span class="char-style-override-2">Hürriyet</span> gazetesi, 1 Aralık 2013)</p>

      <p class="paragraf-3"></p>

      <p class="paragraf-3">3- Ülke büyük bir tımarhaneye dönüşüyordu. Devlet dinselleştiği gibi çeteleşiyordu da... Kimse yasal güvence altında değildi. Devletin “Emniyet Örgütü” ve “Adliye” yapılanmasının Cemaat’e bağlandığı da AKP Milletvekili Şamil Tayyar tarafından sosyal medyada açıkça ilan edilmiş ve buna bir itiraz gelmemişti. (Bkz. <span class="char-style-override-2">Hürriyet</span> gazetesi, 28 Kasım 2013)</p>

      <p class="paragraf-3"></p>

      <p class="paragraf-3">4- Ergenekon, Balyoz, Odatv, Devrimci Karargâh, Askeri Casusluk ve KCK gibi davaların hukuksal zemini zaten yoktu. Bu davaların siyasal arka planı ve toplumu ikna etmek üzere ileri sürülen gerekçeler tam anlamıyla yalana dayanıyordu ve çökmüştü. Bu davalardan tutuklu olan herkes serbest bırakıldı. Ortada darbe hukukundan (örneğin 12 Eylül’den) daha feci bir tablo vardı.</p>

      <p class="paragraf-3"></p>

      <p class="paragraf-3">5- Cumhurbaşkanlığı seçimlerinden hemen önce, 2014 Temmuz ayında söz konusu tertibi hazırlayan Cemaat’in Emniyet içindeki örgütlenmesine yönelik bir operasyon başlatıldı. Emniyet içindeki yapılanmanın en önemli isimlerden Emniyet Müdürü rütbesindeki Ali Fuat Yılmazer ve Yurt Atayün’ün de aralarında bulunduğu 130’u aşkın polis gözaltına alındı, yaklaşık 50’si tutuklandı.</p>

      <p class="paragraf-3"></p>

      <p class="paragraf-3">Sonuçta kumpas çökmüş, “demokratik” gerekçelerle dinci gerici AKP-Cemaat hükümetini destekleyen liberaller deyim uygunsa rezil olmuştu. Tertip çökmüş, geriye ihanet kalmıştı.</p>
    </div>
  </div>
</body>
</html>
