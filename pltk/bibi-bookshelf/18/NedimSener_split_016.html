<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>NedimSener</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:1fbb5704-2f02-4e00-a4dd-34545f42f839"/></head>
  <body class="calibre">
<div class="chapter">
				<p class="normal"> </p>
				<p class="normal">Kamuoyunun bildiği gibi, Yasin Hayal’in avukatı Fuat Uğur da Ergenekon operasyonu kapsamında tutuklanmıştı. </p>
				<p class="normal">Elbette ne şema ne de Fuat Uğur’un Ergenekon’dan gözaltına alınmış olması Dink Cinayeti’yle Ergenekon arasında bir bağ bir ilişki olduğunu göstermezdi. </p>
				<p class="normal">İstihbarat tarafından hazırlandığı izlenimi veren şema Dink Cinayeti sanıkları ile daha sonra Ergenekon adı verilen davanın sanıklarını bir arada gösteriyordu.</p>
				<p class="normal">Ergenekon soruşturması Dink Cinayeti’nden aylar sonra Haziran 2007’de Ümraniye’de bir evde bulunan el bombalarıyla başladı. </p>
				<p class="normal">Bu operasyon sonrası, Dink Cinayeti’nin arkasında da Ergenekon Terör Örgüt bulunduğu dillendirilmeye başlandı.</p>
				<p class="normal">Özellikle Dink Cinayeti’ni soruşturan polis kaynakları cinayeti Ergenekon yapılanmasının işlettiğini üstüne basa basa söylüyordu. </p>
				<p class="normal">Hrant Dink’in arkadaşı olan gazeteciler de Dink Cinayeti’nde Ergenekon bağlantısına sürekli vurgu yaptılar. </p>
				<p class="normal">Ergenekon İddianamesi açıklanmaya yakın zamanlarda Hrant Dink’in yakın arkadaşlarından gazeteci Ali Bayramoğlu, üst düzey bir Emniyet mensubunun kendisine, Dink’i Ergenekon’un öldürdüğünü söylediğini açıkladı. </p>
				<p class="normal">Bayramoğlu 8 Temmuz 2008 tarihli Taraf gazetesinde şunları söyledi:</p>
				<p class="normal"><span class="ideitalik">“Hrant benim yakın arkadaşım olduğu için üst düzey bir emniyet görevlisi benimle görüşmek istedi. Bana, ‘Hrant’ı Ergenekon örgütünün öldürüldüğünü biliyoruz. Ama ispat edemiyoruz. Elimizde criminal bir delilimiz yok’ dedi. </span></p>
				<p class="normal"><span class="idebolditalik"> Soru: </span><span class="ideitalik">Size bunu ne zaman söyledi?</span></p>
				<p class="normal"><span class="ideitalik">Ergenekon operasyonu başladıktan sonra söyledi. ‘Hrant Dink sizin dostunuzdu çok yakın arkadaşınızdı. Bilin ki Hrant Dink’in kanı yerde kalmadı. Ben size bir şey söyleyeyim. Hrant Dink’i bu yapı öldürdü’ dedi.” </span></p>
				<p class="normal">Dink ailesinin avukatlarından Fethiye Çetin de çok umutluydu:</p>
				<p class="normal"><span class="ideitalik">“Ergenekon Davası açıldığında dosyaları inceleyeceğiz ve gerekirse iki davayı birleştireceğiz ya da Ergenekon Davasına biz de dahil olacağız. Bu iki dava mutlaka birbirine değecek. </span></p>
				<p class="normal"><span class="ideitalik">Çünkü Dink Cinayeti Ergenekon çetesiyle bağlantılı. Ergenekoncuların Dink Cinayeti’nin hazırlık sürecinde çok büyük rolü var. Ayrıca cinayetle ilgili bazı telefon görüşmeleri de söz konusu. </span></p>
				<p class="normal"><span class="ideitalik">Mesela Ergenekon soruşturmasının şüphelileri Vehbi Şanlı’yla Nejat Mete arasındaki telefon görüşmesinde, “Bizim çocuklar mı yaptı” diye soruluyor. Karşıdaki de “Evet, ellerine sağlık” diyor. Ergenekon Davası’yla Hrant Dink Cinayeti arasında çok büyük bağlantılar var. İki Jandarma astsubayın ifadelerinden hareket edersek, Ergenekon denilen yapının halen görevde olan Emniyet ve Jandarma kanadına ulaşabiliriz. Bu büyük fırsat. Dink Cinayeti’yle Ergenekon’un kalbine gidilebilir. <a href="NedimSener_split_034.html#footnote-600-6" id="footnote-600-6-backlink" name="footnote-600-6-backlink">[6]</a>
 </span></p>
				<p class="normal">Gazeteci Cengiz Çandar’da 8 Temmuz 2008 tarihli Referans gazetesindeki köşesinde kaleme aldığı “Hrant Dink-Ergenekon; Laubalilik-Ciddiyet” başlıklı yazısında “Avukat Çetin’in röportajındaki “Bu büyük bir fırsat. Dink Cinayeti’yle Ergenekon’un kalbine gidilebilir” sözüne atıfta bulunarak şunu söylüyordu:</p>
				<p class="normal">“Gidilebilir mi? Belki gidilir.”</p>
				<p class="normal">Herkes umutluydu. İddianame açıklanmadan bir gün öncesinde bile Danıştay saldırısıyla Dink Cinayeti’nin Ergenekon iddianamesinde yer aldığı gazetelerde yazılıyordu. </p>
				<p class="normal">Ali Bayramoğlu, Fethiye Çetin ve Cengiz Çandar, bu sözleri sarfettiğinde henüz Ergenekon İddianamesi kamuoyuna açıklanmamıştı. </p>
				<p class="normal">Bu sözlerden tam bir hafta sonra beklenen iddianame açıklandı.</p>
				<p class="normal">Ergenekon Terör Örgütünün amacı ve eylemleri şöyle anlatıldı:</p>
				<p class="normal"><span class="ideitalik">“Türkiye Cumhuriyeti Büyük Millet Meclisi ve hükümetini ortadan kaldırmak için Türk Silahlı Kuvvetleri içinde var olduğunu düşündükleri resmi hiyerarşiye uymayan bir grubun askeri müdahale yapması için tahrik etmek ve darbe için gerekli ortamı hazırlamaya yönelik faaliyetler olarak tarif ediliyordu.</span></p>
				<p class="normal"><span class="idebolditalik">ERGENEKON TERÖR ÖRGÜTÜ</span><span class="ideitalik"> demokrasi tarihimizde kendi amaç ve çıkarlarına aykırı gördüğü tüm yönetimleri yok edip yerine kendi amaç ve çıkarlarına uygun yönetimleri işbaşına getirmeyi ilke edinmiştir. Özellikle genel seçimler sonrası meşru yollarla, halk iradesi ile yeniden tesis edilmiş Yasama ve Yürütme erklerini kullanmaya mezun siyasi yapılanmaları bir türlü içine sindirememiş ve demokratik yollarla bu siyasi yapılanma ile mücadele etmek yerine “suikast”, “dezenformasyon”, “hukuk dışı müdahalelere(darbe) uygun ortam hazırlama”, “halkı isyana, kanun ve kurallara uymamaya teşvik” gibi bir misyonla mücadelesine başlamıştır.</span></p>
				<p class="normal"><span class="ideitalik">Ülkemizde son birkaç yılda meydana gelen benzer olaylara bakıldığında, Danıştay Saldırısı’ndan önce ve kısa bir süre sonra benzer olayların zincirleme bir şekilde devam ettiği ve hemen hemen birçok olayda ERGENEKON TERÖR ÖRGÜTÜ’nü işaret eden ciddi şüphelerin bulunduğu görülmüştür. Fakat örgütün temel prensibi olan gizlilik ve hücre yapılanması nedeniyle olayların birbirleri ile benzerlik gösterdikleri görülmüşse de yeterli delil elde edilmesi mümkün olmamıştır. Fakat eylemlerin amaç ve neticelerine bakıldığında aynı merkezden yönlendirildiği, ülkede kaos, anarşi, terör kargaşa, huzursuzluk çıkarmayı ve ülkemizi uluslararası arenada sıkıntıya sokmayı hedeflediği net olarak görülmektedir.”</span></p>
				<p class="normal">İddianame Ergenekon örgütünün provakatif eylemlerini de şöyle sıralıyordu:</p>
				<p class="normal"><span class="idebolditalik">“1-RAHİP ANDREA SANTORA CİNAYETİ</span></p>
				<p class="normal"><span class="ideitalik">5 Şubat 2006 günü Trabzon ilimizde Rahip Andrea SANTORO uğradığı silahlı saldırı sonucu hayatını kaybetmiştir. Olayın faili ise 16 yaşındaki Oğuzhan AKDİN isimli kişidir. Olayı kamuoyunda HAYALET silah olarak bilinen GLOCK marka tabanca ile gerçekleştirmiştir.</span></p>
				<p class="normal"><span class="idebolditalik">2-CUMHURİYET GAZETESİNİN BOMBALANMASI,</span></p>
				<p class="normal"><span class="ideitalik">Dosyada mevcut delilerden Cumhuriyet gazetesine atılan bombaların ERGENEKON terör örgütünün talimatları sonucunda gerçekleştirildiği.</span></p>
				<p class="normal"><span class="idebolditalik">3-DANIŞTAY SALDIRISI</span></p>
				<p class="normal"><span class="ideitalik">17 Mayıs 2006 günü Danıştay 2. Dairesi’ne yönelik gerçekleştirilen silahlı saldırı sonucu Danıştay üyesi Mustafa Yücel ÖZBİLGİN hayatını kaybetmiş ve 4 üye de yaralanmıştır. Olay faili Avukat Alparslan ARSLAN olaydan hemen sonra suçüstü yakalanmış ve ilk beyanlarında, bu menfur saldırıyı Dairenin verdiği Türban kararı nedeniyle gerçekleştirdiğini beyan etmiştir. Olayda kullandığı silah ise yine kamuoyunda hayalet silah olarak bilinen GLOCK marka silah olduğu görülmüştür. </span></p>
				<p class="normal"><span class="ideitalik">Yapılan yargılama sonucu söz konusu eylemin her ne kadar türban nedeniyle gerçekleştirildiği kabul edilmişse de, Alparslan ARSLAN’ın babasının verdiği ifadeler, ERGENEKON TERÖR ÖRGÜTÜ soruşturmasında elde edilen deliller bu menfur eylemin bizzat ERGENEKON TERÖR ÖRGÜTÜ tarafından gerçekleştirildiğini göstermektedir.</span></p>
				<p class="normal"><span class="idebolditalik">4-HRANT DİNK CİNAYETİ</span></p>
				<p class="normal"><span class="ideitalik">19 Ocak 2007 günü ilimizde Agos Gazetesi Genel Yayın Yönetmeni, Ermeni asıllı Türk vatandaşı Hrant DİNK uğradığı saldırı sonucu hayatını kaybetmiş, bu olayın failinin de 17 yaşındaki Ogün SAMAST olduğu görülmüştür. Ogün SAMAST’ın beyanları doğrultusunda olayın azmettiricisi ve planlayıcısı olarak Yasin HAYAL ve Erhan TUNCEL ile birlikte bir kısım şahıslar daha yakalanmış, fakat bu soruşturmada da daha ileriye gidilememiştir.</span></p>
				<p class="normal"><span class="ideitalik">Ogün SAMAST’ın tutuklu bulunduğu cezaevinde geceleri, kullanıldığını söyleyerek bağırıp çağırdığı ve diğer koğuşlarda bulunan tutukluları uyutmadığı da basından öğrenilen bilgiler arasındadır. </span></p>
				<p class="normal"><span class="ideitalik">Yine maktul Hrant DİNK’in avukatı Erdal DOĞAN cinayetten hemen sonra yazılı ve görsel medyaya yapmış olduğu açıklamalarda Hrant DİNK’in ölmeden önce Veli KÜÇÜK tarafından tehdit edildiğini Veli KÜÇÜK’ün adamlarının Hrant DİNK’in davalarına sürekli geldiklerini belirtmiştir.</span></p>
				<p class="normal"><span class="idebolditalik">5-ZİRVE YAYINCILIK CİNAYETİ</span></p>
				<p class="normal"><span class="ideitalik">18 Nisan 2007 günü Malatya ilimizdeki Zirve yayıncılığa yönelik menfur saldırı meydana gelmiş ve burada da 4 kişi hayatını kaybetmiştir. Bu olayın faillerinin de 19 ve 20 yaş grubundaki kişiler olduğu görülmüştür. Bu olayda da yakalanan şüpheliler ilk beyanlarında, öldürdükleri kişilerin Malatya ilinde misyonerlik faaliyetleri içersinde olduklarını, Müslümanlığı kötülediklerini, bu yüzden öldürdüklerini beyan etmişlerdir. Yine bu olayda da olayın azmettiricisi ve planlayıcılarının yakalanan kişilerden ibaret olduğu görülmüştür.</span></p>
				<p class="normal"><span class="idebolditalik">6-YÖK BAŞKANI PROF. DR. ERDOĞAN TEZİÇ’E</span></p>
				<p class="normal"><span class="idebolditalik"> YÖNELİK SİLAHLI SALDIRI</span></p>
				<p class="normal"><span class="ideitalik">25 Nisan 2007 günü Ankara ilinde Yüksek Öğretim Kurumu (YÖK) merkez binası önüne gelen bir şahıs tarafından silahla ateş edilmiş ve bu olayın, YÖK Başkanı Prof. Dr. Erdoğan TEZİÇ’e yönelik bir saldırı girişimi olduğu değerlendirilmiştir. Olayı gerçekleştirdiği tespit edilen şüphelisi Nurullah İLGÜN ve olayın azmettiricisi olarak Bülent ASKEROĞLU ile birlikte toplam (6) kişi yakalanmıştır. Yakalanan Nurullah İlgün’ün üzerinden, Kuvayı Milliye Derneği’ne ait bir kart bulunmuştur.</span></p>
				<p class="normal"><span class="ideitalik">Bu olaylara baktığımızda hemen hemen her birisinin değişik amaçlar içerdiği, bir olayda laik-antilaik çatışması tetiklenmeye çalışıldığı, birtakım olaylarda da ülkemizi uluslar arası arenada sıkıntıya sokmaya çalışıldığı görülmüştür.</span></p>
				<p class="normal"><span class="ideitalik">Fakat tüm eylemlere bir bütün olarak bakıldığında; söz konusu eylemlerle, bir an evvel ülkede iç çatışma, anarşi, terör ve kaos oluşturup askeri müdahale için gerekli ortamın hazırlanmasının amaçlandığı değerlendirilmektedir.”</span></p>
				<p class="normal">İddianamede eylemlerden bir kısmının terör örgütü ile ilişkisi tespit edilemediği ancak, eylemlerin amacı, zamanı ve yapılış tarzı dikkate alındığında; eylemleri Ergenekon Terör Örgütü’nün yaptırdığına dair ciddi şüpheler oluştuğu vurgularken şu tespite yer veriliyordu:</p>
				<p class="normal"><span class="ideitalik">“Ergenekon terör örgütü özellikle tetikçi kanadını hücreler şeklinde yapılandırdığı için ele geçirilen tetikçilerin çoğu zaman diğer hücrelerden hatta kendilerini azmettiren, yönlendiren şahıslardan bile haberleri olamamaktadır.” </span></p>
				<p class="normal">Bu cümle Dink Cinayeti’nin işleniş biçimini tarif ediyor gibiydi. </p>
				<p class="normal"> </p>
				<p class="normal"><span class="idebold">DİNK CİNAYETİ ERGENEKON </span></p>
				<p class="normal"><span class="idebold">İDDİANAMESİ’NDE NEDEN YOK </span></p>
				<p class="normal">Orhan Dink de zaten ağabeyi Hrant’ın, yargılandığı davanın 2006 yılı Mayıs ayındaki duruşmasına katılan Veli Küçük’ün müdahil olmak isteğinden sonra hayatından endişe etmeye başladığını söylemişti:</p>
				<p class="normal"><span class="ideitalik">Ağabeyim, ‘Küçük mahkemeye geldi huzurumuz kalmadı’ dedi. İşin artık tehlikeli boyuta vardığını söyledi. Küçük'ün ne demek olduğunu da biliriz, Kerinçsiz grubunun da. </span></p>
				<p class="normal"><span class="ideitalik">Ağabeyim, ‘Adres gösteriliyorum’ diyordu. En ciddiye aldığı grup da Küçük’ün grubuydu. Küçük’ten doğrudan tehdit gelmiş değil. Bu kişilerin bu tür hatalar yapacağını düşünmek mümkün değil. Küçük’ten sonra kurşun gelebilirdi ve geldi.</span></p>
				<p class="normal">Orhan Dink’in de açık açık isimlerini söylediği Veli Küçük ile Kemal Kerinçsiz bugün Ergenekon Davası sanığı olarak hapishanede. </p>
				<p class="normal">Ancak Küçük ile Kerinçsiz’in neredeyse günlük konuşmalarına dahi yer veren Savcılar, Ergenekon iddianamesinde Hrant Dink Cinayeti’yle Ergenekon arasında bağlantıyı ortaya koyacak delillere ulaşamadılar.</p>
				<p class="normal">Oysa Ergenekon İddianamesi’ni hazırlayan Savcılar, Rahip Santoro Cinayeti’nden 16 yaşındaki Oğuzhan Akdin’in, Hrant Dink’in öldürülmesinde 17 yaşındaki Ogün Samast’ın ve Zirve Yayınevi Katliamı’nda 20 yaşındaki Emre Günaydın’ın rol aldığı, yani bu üç saldırıda 16 ile 20 yaş aralığındaki gençlerin sürekli kullanılıyor olmasının dikkat çekici olduğuna vurgu yapmışlardı. Ayrıca Rahip Santoro ve Danıştay saldırılarında Glock marka silah kullanılması da dikkat çekiciydi. Bunlara rağmen Dink Cinayeti’yle ilgili bulgular şüpheden ileriye gidemedi.</p>
				<p class="normal">14 Temmuz 2008 günü iddianame basına yansıdığında ilk sayfasındaki maktül bölümünde yalnızca Alpaslan Aslan isimli avukatın öldürdüğü Danıştay Hakimi Mustafa Yücel Özbilgin’in ismi yer alıyordu. </p>
				<p class="normal">Ne maktül bölümünde Hrant Dink’in adı ne de mağdurlar bölümünde Dink ailesi fertlerini ismi vardı. </p>
				<p class="normal">İşte bu durum karşısında “Hrant için adalet arıyorum” diyen herkesin üzerinde düşünmesi gereken soru şu: </p>
				<p class="normal"><span class="ideitalik">Ergenekon İddinamesi’nde adı geçen birçok sanığın zamanında Dink’e karşı gösterilen tepkilerin odağında bulunması, sanıkların birbirleri arasında Dink Cinayeti’yle ilgili yorumları, elden ele dolaşan şema, polislerden istihbaratçılar tarafından verilen özel bilgilere rağmen, neden, neden Hrant Dink Cinayeti Ergenekon İddianamesi’nde yok?</span></p>
				<p class="normal">Oysa Dink Cinayeti Ergenekon Davası’na dahil edilseydi, sanıklara Dink Cinayeti’yle ilgili sorular yöneltilebilseydi, Yasin Hayal, Erhan Tuncel gibi isimler, tüm bilgilerini, ilişkilerini anlatsa, akıllardaki şüpheler de ortadan kalkmaz mıydı?</p>
				<p class="normal">Dink Cinayeti Ergenekon İddianamesi’ne girmiş olsa, Erhan Tuncel’in Yardımcı İstihbarat Elemanı yapılması öncesi ve sonrası dahil tüm ilişkileri yeniden sorgulansa, Sinan Raşitoğlu isimli Trabzon Emniyeti’nin Yardımcı İstihbarat Elemanı’nın McDonald’s bombacısı Yasin Hayal ile ilişkileri ortaya çıksa, Hayal’ın Trabzon’da sopayla Katolik bir rahibi dövmesi olayı aydınlatılsa, ardından 18 yaşından küçük birisinin zavallı Rahip Santoro’yu öldürmesi gibi olayların perde arkası ortaya çıkarılsa iyi olmaz mıydı?</p>
				<p class="normal">Evet Dink Cinayeti, Ergenekon İddianamesi’nde (yargılama anlamında) yok ancak soruşturmayı yapan savcılara yardım eden 40 polis arasında ilginç bir isim vardı. O kişi “Yasin Hayal’in Zeynel Abidin Yavuz’u Dink’i vurmakla görevlendirdiğini söylediğinde, polis muhbiri Erhan Tuncel’e <span class="ideitalik">“Ne verdin lan kendi kafanda senaryo yapıyorsun, benim 25 yıllık deneyimim var yeme bizi”</span> diyen ve Dink Cinayeti’nde ihmalle suçlanan polislerden birisi olan Trabzon İstihbarat Şube’den sorumlu Emniyet Amiri Ercan Demir’di. <a href="NedimSener_split_034.html#footnote-600-7" id="footnote-600-7-backlink" name="footnote-600-7-backlink">[7]</a>
</p>
				<p class="normal">Şimdilik, Ergenekon İddianamesi kapsamında Dink Cinayeti’nin ele alınması imkânı görünmüyor. </p>
				<p class="normal">Ancak soruşturmayı yürütenler şuna inanıyor:</p>
				<p class="normal"><span class="ideitalik">“Hrant Dink Cinayeti’ni çözmemize elimizdeki kriminal bulgular yetmeyebilir. Ama biz, bu soruşturmayı 2006’da başlatsaydık Hrant Dink belki bugün sağ olacaktı.” <a href="NedimSener_split_034.html#footnote-600-8" id="footnote-600-8-backlink" name="footnote-600-8-backlink">[8]</a>
 </span></p>
				<p class="normal">Bu yorumu yapan istihbaratçı ya da savcıya şu soruyu sormak gerekmiyor mu?</p>
				<p class="normal">“Savcının ya da polisin elini kim tuttu de Ergenekon soruşturması 2006’da başlamadı?”</p>
				<p class="normal">Örgüt ile ilgili bilgiler devletin tüm birimlerinin elinde mevcuttu. MİT, Polis ve Asker’de.</p>
				<p class="normal">Eylemleri de ortadaydı. </p>
				<p class="normal">Ergenekon örgütü ile ilişkili eylemlerin üç tanesi olan Rahip Santoro Cinayeti, Cumhuriyet gazetesine bomba atılması ve Danıştay Saldırısı 17 Mayıs 2006 gününe kadar gerçekleşmişti. Yani operasyon ya da soruşutrma için 2007 yılına girilmesi beklenmiyordu.</p>
				<p class="normal">İddinameye göre örgütün bir sonraki eylemi 19 Ocak 2007 tarihinde gerçekleşen Dink Suikasti. Ardından da Malatya’daki Zirve Yayınevi Katliamı’ydı. Gerçekten operasyon 2006’da yapılsaydı belki de Dink ve Zirve Yayınevi’nde katledilenler kurtarılabilirdi.</p>
				<p class="normal">Denilebilir ki; Ergenekon örgütünün ortaya çıkarılması için 12 Haziran 2007 tarihinde Ümraniye’daki el bombalarının ortaya çıkarılması gerekiyordu. Hayır şart değildi. </p>
				<p class="normal">Dediğimiz gibi devletin elinde Ergenekon ile ilgili her türlü bilgi vardı.</p>
				<p class="normal">Ergenekon’un faaliyetleri konusunda, Kanada’da haham olarak karşımıza çıkan Tuncay Güney’in ifadelerinin alındığı 2001 yılından itibaren devletin kurumlarının konu hakkında bilgi sahibi olduğu görülüyor.</p>
				<p class="normal">Gelişmeler bu olayın 2002 yılında üzerinin örtüldüğünü de gösteriyor.</p>
				<p class="normal"> Ancak 2003 yılı bu açıdan büyük önem taşıyor. </p>
				<p class="normal">Devletin en önemli kurumu olan Milli İstihbarat Teşkilatı, kendisine gelen, isimsiz ihbar mektubu ve ekindeki CD’lerde yer alan ‘Ergenekon ve Lobi’ isimli projelerle, iddia niteliğindeki bilgilerden oluşturulan kitapçığı, ilk olarak 10 Temmuz 2003’te Genelkurmay Başkanı’na; dört ay sonra, 19 Kasım 2003’te ise Başbakana intikal ettirmişti. </p>
				<p class="normal">Bu ihbarın bir özeti niteliğinde bir başka bilgi notu da, 19 Ocak 2006’da bu kez önce Başbakana, dört ay sonra, 26 Mayıs 2006’da ise Genelkurmay İstihbarat Başkanı’na sunuldu. </p>
				<p class="normal">Yani Devletin en önemli kurumu MİT; Başbakanlık ve Genelkurmay 2003 yılından itibaren Ergenekon denilen yapılanmadan haberdar. O zaman şu büyük soru gündeme geliyor:</p>
				<p class="normal">Madem 2003 yılından itibaren MİT, Genelkurmay, Başbakanlık dolayısıyla Emniyet Genel Müdürlüğü Ergenekon denilen yapılanmayı ve üyelerini biliyordu ve madem Rahip Santoro Cinayeti, <span class="ideitalik">Cumhuriyet</span>’e bomba atılması ve Danıştay Saldırısını Ergenekon örgütü planladı ve uygulattı, o zaman şemaya giren isimleri ve faaliyetlerini neden kontrol altına alınmadı? </p>
				<p class="normal">Neden, Dink’in öldürülmesi, Zirve Yayınevi’nde katliam yapılması ve YÖK eski Başkanı Erdğan Teziç’e suikast girişiminin gerçekleşmesi beklendi.</p>
				<p class="normal">Bu durumda Dink Cinayeti’nde ihmali sadece bir kurumla sınırlamak mümkün mü?</p>
				</div>
			</body>
</html>