<?xml version='1.0' encoding='utf-8'?>
<html xmlns="http://www.w3.org/1999/xhtml" lang="en" xml:lang="en">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="id_Toc401672572" class="block_30">Teröristin Kalbi; Kaçakçılık</p>
	<p class="block_27">“Kaçakçılık, her yönü ile Türkiye’de kendine özgü bir sektör oluşturuyordu. Kara para bu sektörden kaynaklanarak siyasal hayata da etkili oldu. Mebus transferleri konusunda kanlı paralar ortalıklarda döndü, dolaştı. Mafya, siyasal çevrelerde etkinlik kurdu. Devlet ihalelerine girdi. Bürokraside köprü başları tuttu.</p>
	<p class="block_27">Kaçakçılık sektörünün siyasal kadroları da oluştu. Yalnızca siyasal kadroları oluşmadı, en duyarlı devlet görevlileri ile mafya babaları arasında dostluk köprüleri kuruldu. Bunların bir kısmı yazıldı, bir kısmı yazılamadı.</p>
	<p class="block_27">Kaçakçılık davaları ile terörist eylemlerle ilgili davalar arasında ilişki kurulmamış; bugüne kadar bu davalar ayrı ayrı değerlendirilmiştir. Kaçakçılar ile teröristler arasındaki halka ele geçmeyince, terör ve şiddet olgusunun ardındaki gerçekler de ister istemez, gözden uzak tutulmuştur.”</p>
	<p class="block_28">Uğur Mumcu, Silah Kaçakçılığı ve Terör, 1984</p>
	<p class="block_14"> </p>
	<p class="block_7">Teröristin coğrafyası tek başına bir anlam İfade etmez, para da gereklidir onlara yaşayabilmeleri için. Bu coğrafyaya kaçakçılığı da eklediğiniz zaman teröristin sırrını çözmüş olursunuz. Bizim ülkemizde kaçak demek; para demektir. Kaçak ve terörist yan yana geldiği zaman bir güç olurlar.</p>
	<p class="block_7">Doğuda güç demek ise; otorite demektir devletin yerine geçen. Otorite demek ise; para ve silah demektir. Parayı kestiğiniz zaman geriye silah, kalır, tek başına silah bir iş yapamaz, çünkü herkes de silah vardır. Bizim sorunumuz da budur; para kaynaklarını kesmek! Kesemeyiz çünkü ülkemizde kara olan paranın kime gittiği bilinmez!</p>
	<p class="block_7">Yıllar boyu terörü besleyen en büyük kaynağın kaçakçılık olduğu bilindiği halde neden kimse bunu gündeme getirmez, anlayamıyorum. Kaçakla mücadele ettiği için saldırıya uğramış olan karakol sayısının kaç olduğunu biliyor musunuz? Çok, sandığınızdan çok. Kaçakla mücadele ederken hain kurşunlarla şehit düşen vatan evladımızın sayısını biliyor musunuz? O da çok, hem de pek çok. Şimdi size desem ki; PKK uzun yıllardır İran ve Irak sınırlarındaki kaçak patikalarını tutmuş, düzenli bir gümrük teşkilatı kurmuş, milyonlarca dolarlık haraç alıyor, desem inanır mısınız? PKK’nın sözde gümrük teşkilatlarının yerini nokta olarak bildiğimizi ama İran sınırları içerisinde oldukları için müdahale edemediğimizi söylesem, ne düşünürsünüz? Peki ya yetkili makamların bu kaçaktan haberdar olduğunu ama önlemek için tedbir almadıklarını açıklarsam, bu sizin için şaşırtıcı olur mu? İsterseniz size bir örnek vereyim. Van milletvekilli Hüseyin Çelik’in resmi açıklamasıdır bu:</p>
	<p class="block_27">“Değerli milletvekilleri, hayvan girişleri, hasta Şemdinli, Yüksekova ve Başkale olmak üzere tüm İran ve Irak sınırları boyunca olmaktadır. Biraz önce de belirttiğim gibi, İran, Afganistan, Hindistan, Pakistan gibi ülkelerin hastalıklı hayvanları. Iran ve Iraklı tüccarlar tarafından sınırlarımıza getirilmekte ve bazı Türk vatandaşları tarafından burada satın alınmaktadır. Bu hayvanlar yurda girişte, sınırlarımızın karşı tarafında PKK’nın üç beş kişiden oluşan gümrük merkezlerinden geçmekte, bu geçişte de PKK’ya, hayvan başına ödenen fiyatın yüzde 10-15’i oranında bir para ödenmektedir. Bu yolla, PKK’nın, sırf geçen yıl topladığı para mevcudu 30 trilyon lirayı aşmıştır. Özellikle, bölücü örgütün son yıllardaki finans kaynağı hayvan kaçakçılığıdır.”</p>
	<p class="block_7">Gördünüz mü? Bir milletin vekili, hudutlarımızdan hayvan kaçakçılığı yapıldığını, PKK’nın bu kaçaktan haraç aldığını açık açık söylüyor. Demek ki size yalan söylememişim, hazır söz hayvan kaçakçılığından açılmışken size ilginizi çekecek bir başka örnek vereyim:</p>
	<p class="block_7">Van Jandarma Asayiş Komutanlığı’na hayvan kaçakçılığı ile ilgili 13 Nisan 1999 tarihli bir rapor verilmiş ve buradan ilgili makamlara konu intikal ettirilmiştir. Bu rapora göre; Şemdinli, Başkale ve Yüksekova’dan kaçak olarak yurda getirilen hayvan sayısı yaklaşık 500.000 (beş yüz bin)’dir. O tarihteki piyasa değeri 15 trilyon TL. olup PKK’nın bu kaçaktan elde ettiği para tutarı bir buçuk trilyon TL. olarak değerlendirilmiştir. Yine bu rapora göre; Başkale kaymakamlığının Köye Hizmet Götürme Birliği’ne aldığı para, beyanına göre 30 milyar TL. olup geçen hayvan sayısı 400.000 civarındadır. Buna karşılık Yüksekova kaymakamlığınca, bölgesinden sevk edilen hayvan karşılığında bu birliğe 110 milyar TL. para alınmış olduğu, Şemdinli kaymakamlığınca ise bu rakamın 80 milyar TL. olduğu ifade edilmiştir.</p>
	<p class="block_7">Sizce Başkale’de 400.000 hayvan var mıdır?</p>
	<p class="block_7">Karakollar arasındaki boşluktan, gecenin karanlığından ve teröristlerin desteğinden istifade eden kaçakçılar, bir anda İran’dan, bir anda Irak’tan ülkemize geçerler. Doğruca en yakın anlaştıkları köye girerler. Devletin memuru muhtar, hemen bir hayvan beyannamesi keser. Artık kaçak koyun yasal olmuştur. Beyannameyi alan sürü sahibi doğru o İlçenin en büyük mülki amiri, kaymakama gider. Dilekçe verir:</p>
	<p class="block_7"><i class="calibre8">- Kaymakam bey. Darda kaldık. Sürümüzü satacağız</i>, der. Kaymakam bey üzülür ve <i class="calibre8">“Yapma, etme, sen benim köylümsün. Sen milletin efendisisin. Satma bu koyunu. Sana teşvik bulalım. Süt yap, yün yap, deri yap, ülkeye katkın olsun. Namerde avuç açmayalım”, </i>der. Der ama köylü olan milletin efendisi, ısrarlıdır. Ne yapsın kaymakam, çaresiz razı olur. Olur ama buna karşılık Köye Hizmet Götürme Birliği’ne yardım etmesini ister. Köylü seve seve yardım eder. Kaçak sevkiyatının bu aşamasında, kaymakam memnundur, birliğe yardım toplamıştır. Kaçakçı memnundur, sevk izni almıştır. Muhtar memnundur, beyanname karşılığını almıştır. Terörist memnundur, geçen kaçaktan haracını almıştır.</p>
	<p class="block_7">Üzüntülü olan kimdir bilir misiniz; biri garip köylü, diğeri garip asker hududu namus bilen. Köylü gariptir, kaçak hayvan ucuza gelince kendi malını satamaz, aç kalır. Hududu namus bilen asker gariptir, üzgündür, namus bildiği hudut kaçak koyunla aşılmıştır. Onu koruyamamış olmanın üzüntüsünü yaşar ama elinden bir şey gelmez. Çünkü bizim ülkemizde insan hakları olduğu kadar hayvan hakları da vardır, nasıl korusun hududu?</p>
	<p class="block_7">Sevk iznini alan kaçakçı ilçe veterinerine gider, kaçak koyunun şevke mani halinin olup olmadığına dair rapor alır. Elbette oraya da yardım eder makbuz karşılığı ve sağlık raporunu alarak yola koyulur. Artık bir ünü de kalmadı Karaman’ın koyununun. Mor koyun bilmem ki ne oldu, kızıl mı yeşil mi? Hepsi birbirine karıştı; nerden gelmedi ki bu hayvanlar bize; Türkmenistan, Afganistan, İran, Irak, Asya ülkeleri, Kafkas ülkeleri, nesil de karıştı sonunda. Tarım ve Köy işleri Bakanı Hüsnü Yusuf Gökalp (Sivas) (Yıl 1999, yani size anlattığım olayların geçtiği yıllar), bakın ne diyor:</p>
	<p class="block_27">“Sayın Bakanımız da çok iyi bilir ki, uluslararası anlaşmalarda, bizim sınır bir ülkemizde böyle bir hastalık belirlenmişse, biz, dahilde gerekli tedbirleri alma mecburiyetindeyiz ve sınırdan da hayvanı sokmamamız gerekli ve bu hastalık Türkiye’de ile belirlendi. Ağrı Eleşkirt’te bu hastalık çıktı, 100 küsur hoştayn ineğimiz bu hastalıktan telef oldu. Bursa İnegöl’de çıktı, Sakarya’da çıktı, Bilecik’te çıktı ve görülüyor ki, bu virüs sınırdan kontrolsüz geçen kaçak hayvanlardan geliyor.</p>
	<p class="block_27">Bu nedenle, mevzuat gereği, biz, sınırdaki 5 ilde hayvan pazarlarını kapatmak, hayvan giriş ve çıkışlarını yasaklamak mecburiyetindeydik. Evet, kaçakçılığı da durdurmak için yasakladım, açık ve net söylüyorum. Bu kaçakçılık devam ediyor. Sayın Bakanım, siz de biliyorsunuz, yılda 250.000 sığır giriyor buradan. Hatta giren sığırlar, artık, komşu ülkelerin sığırları da değil, Afganistan’dan, Hindistan’dan, kuzey ülkelerden sığırlar İran’a iniyor, Romanya’dan, Polonya’dan hayvanlar geliyor.</p>
	<p class="block_27">Sayın Musa Demirci’nin dikkate getirdiği bir husus var; sınırlardan niye giriyor? Emniyet tedbirleri için, orada görev yapan emniyet mensuplarına da teşekkür ediyorum, gereken hassasiyeti gösteriyorlar; ama bir gerçek var ki, bu hayvanlar giriyor. Şimdi, bunu açık ve net konuşalım, bu hayvanlar, buradan, kamyonlarla Anadolu’ya taşınıyor.”</p>
	<p class="block_7">İşte hayvan kaçakçılığı bu. Kaçak hayvanlar hudutlarımızdan geçer. PKK bundan haraç alır. Bu haraçla silah alır, mermi alır ve gelir bizi şehit eder. Bunu da bizi yönetenler bilir! Yazık ki ne yazık, bize yazık!</p>
	<p class="block_7">Bizi yönetenler kaçakçılığın, PKK’nın ana gelir kaynaklarından biri olduğunu hâlâ görmek istemez. Gidin doğuya, kaçakçılıkla mücadeleden bahsedin. İlk alacağınız cevap, <i class="calibre8">“Bizim görevimiz terörle mücadeledir, kaçakçılık ikinci planda gelir”</i>, olacaktır. Halbuki kaçak terörü besler, bunu herkes de bilir, ama kimse itiraf etmez, söylemez, belki de işine gelmez.</p>
	<p class="block_7">1992’de yirmi binden fazla terörist vardı. Bugün ise işbirlikçileriyle on binler civarında. Etkisiz hale getirildiği söylenen terörist sayısı otuz bindir. Bir teröristi etkisiz hale getirmek için yedi milyon dolar harcamışız. Toplamda iki yüz milyar dolar. Bu bizim yetimin hakkı, kulun hakkı olan para. Bu bizim harcadığımız.</p>
	<p class="block_7">Örgütün yıllık geliri 250 milyon dolarmış. Otuz yıldır bu iş devam ediyor. Demek ki Örgüt de kaba bir hesapla 7,5 milyar dolar harcamış. Hadi biz yetim hakkı kul hakkından bu parayı aldık peki ya onlar bu parayı nasıl buldular?</p>
	<p class="block_7">Örgütün ana gelir kaynağı kaçakçılıktan aldığı haraçtır. Terör ve kaçakçılığın ortak paydası paradır; kara, kirli ve kanlı para. Terörist coğrafyasını Şemdinli’de gördünüz, aynı coğrafya kaçak için de geçerlidir. Bu hudutlar İnsan gücüyle korunamaz, bunu da bizim seçilmiş ve atanmışlarımız iyi bilir.</p>
	<p class="block_7">Kaçakçılık nasıl yapılır, PKK nasıl haraç alır alır, bu paraları nerede saklar?</p>
	<p class="block_7">Iran ve Irak hudutlarımız üzerinde her hangi bir engel sistemi yoktur. Hudut hattı, yüzyıllardır gidip gelen kaçak katırları yüzünden patika şeklinde yol olmuştur ve bizim katırlarımız bu yolları iyi bilirler. PKK da bizim teröristimiz olduğu için, o da bu yolları iyi bilir ve her kaçak patikasını tutar. Tuttuğu yer PKK’nın sözde gümrük noktasıdır.</p>
	<p class="block_7">Gümrük aslında, PKK’nın sınırı geçen kaçakçılardan aldığı haracın adıdır. Gümrük noktası ise; genelde İran’a doğru sınırdan beş yüz ila bin metre kadar içeride bir subaşıdır.</p>
	<p class="block_7">Çoğunlukla birkaç küçük kaya bulunur, yanında da ağaçlar, teröristler gölgede otursun, diye. Gümrükçü ekibi ise beş kişiyi geçmez. Hepsi silahlıdır. Kaçakçılar uzaktan tanısın diye de ağaçtan bir sopaya paçavra şeklinde bağlanmış sözde PKK bayrakları asılıdır. Bu onların otorite olduğunu gösterir yanlarında bir de çuval bulunur, toplanan haracı koymak için.</p>
	<p class="block_7">Kaçak geçişleri genelde gece saat on ila sıfır iki arasında yapıldığı için gün ışımaya yakın uyurlar. Gündüzün pek işleri yoktur. Siparişler verilir, istihbarat yapılır, gece geçeceklerin koordinasyonu falan. Gece büyük bir hareketlilik başlar. Kaçakçılar sıraya girer. Mallar kontrol edilir ve sayılır katırlar da alışıktır bu işe, gelir gelmez sözde gümrükte sıraya girer ve sabırla beklerler. Koyun geçişleri biraz zor da olsa kaçakçılarımız maharetlidir, onca sürüyü tek tek sıraya koymak ne demek! Becerirler. Gizlilik kuralı da inanın çok sıkı uygulanır. Eroin ve baz morfin geçişleri sır gibi yapılır ihbar edilmesin diye. Ayrı yerde, ayrı saatte. Kimse görmez, kimse duymaz. Her malın bir gümrük tarifesi vardır, bizim gümrüklerde olduğu gibi. Tarifeye göre geçen maldan gümrük alınır ne geçişine izin verilir. Gümrük ödemeden geçerseniz ne olur? Ertesi sabah olay duyulur. Önce haber gönderilir, olmazsa kendisi ya da yakınlarından biri rehin alınır. Zamlı tarifeden gümrük ödenince serbest bırakılır aksi halde İbret olsun diye, öldürülür.</p>
	<p class="block_7">Belki de en çok merak ettiğiniz uyuşturucu madde kaçakçılığıdır; nasıl olur, nasıl yapılır ve de nasıl geçer hudutlardan diyerek. Uyuşturucu madde kaçakçılığı esas olarak İran sınırlarından yapılır, özellikle de Başkale ve Yüksekova’dan, diğer kaçak mallar nasıl huduttan geçerse, uyuşturucu da öyle geçer. Asker gücüyle hudut korunamaz.</p>
	<p class="block_7">Uyuşturucu denince aklınıza gelen nedir? Morfin? Eroin. Kokain? Doğru hepsi uyuşturucudur. Ama bizim hudutlarımızdan Kokain geçmez. Eroin de geçmez, geçse de çok nadir. Bizim hudutlarımızdan Baz Morfin geçer yani eroinin ham maddesi. Avrupa’dan bize Asit Anhidrit gelir, tabii kaçak olarak. Bu asit, baz morfini eroine dönüştürmeye yarar. Ülkemizde eroin imal edilir, ya Suriye üzerinden ya da doğrudan Avrupa’ya sevk edilir.</p>
	<p class="block_7">Baz morfinin eroine dönüştürülme işlemi bir gündür, daha doğrusu bir gece. Bir gecede işlem tamamlanır, sabaha karşı eroin kurumaya bırakılır. Kaçakçılar için bu çevirme işleminin en kötü yanı, kullanılan asitin baz morfine karıştığında çok kötü kokmasıdır, yüzlerce metre uzaktan hissedilir. Bu nedenle eroin dağlarda, merkeze uzak köylerde yapılır. Kurutulur kurutulmaz yeraltına gömülür. Ortalık sakinleş-sin diye beklenir. Zamanı gelince çıkarılır ve zulalı araçlarla sevk edilir.</p>
	<p class="block_7">Hayalinizi zorlamayın, bu işlemi öyle gözünüzde pek büyütmeyin, bizim kaçakçıların yıllardan beri yaptığı iştir bu ve inanın işlerini iyi bilirler. En büyük sorunları, Avrupa’dan gelen asit anhidriti baz morfinle buluşturmaktır çünkü biri batıdan diğeri ise doğudan gelir. Bir buluşturun onları yakalatmadan, inanın gerisi kolaydır.</p>
	<p class="block_7">Asit, Avrupa’dan genelde TIR araçlarıyla kaçak olarak ülkemize sokulur. Baz morfin ise daha kolay gelir ülkemize, İran sınırından, genelde at sırtında ya da maraba sırtında. At bildiğimiz attır yük taşır. Maraba ise ağanın rütbesi düşük adamıdır, ağaya çalışır.</p>
	<p class="block_7">Morfinin sınırdan geçişi çuvallarla yapılır. Ödeme gücünüz varsa ve İran’da güvenilir adamlarınız da varsa bir ton baz morfini bir gecede kaçak olarak ülkemize getirtebilirsiniz. Korkmayın, hudutlarımızı anlattım size, bu kaçak mal yakalanmadan sınırı geçer. Kaçakçılarımız iyi bilir bu işi, hele ki teröristleri de yanlarına aldıktan sonra inanın çok kolay olur bu iş. Hududu gece geçen bir ton baz morfin, aynı gece yüzer kiloluk partilere ayrılır ve toprağın altına gömülür. Arasanız da bulamazsınız eğer ki yerini nokta olarak bilmiyorsanız, çünkü dağ taşı şişleyerek arayamazsınız. Bir müddet gene ortalık sakinleşsin ve de Avrupa’dan yola çıkan asit morfinle buluşsun diye beklersiniz. Zamanı gelince yeraltından morfin çıkar, asitle buluşur, eroine dönüşür, tekrar yeraltına döner. Sonrası malum; zulalı araçlar, kuryeler, adam satın almalar, eskortlar, bir verip yüz geçirmeler, birbirini izler ve bizim eroin Avrupa’ya ulaşır.</p>
	<p class="block_7">Buraya kadar herkes mutludur; maraba mutludur sırtçılık parası alır, teröristler mutludur bizi şehit eden mermiyi satın alacak parayı bulur, aracı mutludur komisyon alır, kuryeler mutludur yevmiye alır, satın alınanlar mutludur sattığı onurun ve şerefin bedelini alır, eskortlar mutludur fazla mesai ücreti alır. Üzülen kimdir bilir misiniz? Asker. Evet, asker yani Mehmetçik. Namus bildiği hudut aşılmıştır, engel olamamıştır, işte bunun üzüntüsünü yaşar. Bir de bu uyuşturucu kullanan çocukların ana ve babaları, bu zehirden evlatlarını kurtaramamış olmanın üzüntüsünü yaşarlar hem de ömür boyu.</p>
	<p class="block_7">Bizi yönetenler pek aldırmaz bu işlere çünkü kaçakla mücadele etmek onlara oy getirmez. Aksine doğudaki oyları kaybetmek korkusunu yaşarlar. Aslında bu iş hükümetin işidir. Siyasi ve idari kararlılık işidir. Hükümet bu işe sahip çıkmaz, asker hududu korumak için çile çeker ve de çektiğiyle kalır çünkü kaçak her yerden geçer.</p>
	<p class="block_7">Aslında bizde bilinmeyen bir şey yok. Her şey açık ve net. Ama olaylar da bitmez, suçlar da bitmez. Dedim ya her şeyi biliriz biz. Uyuşturucu ile uğraşan kimseler bilinir herkesçe. İsterseniz, gidin Van’a, Başkale’ye, Yüksekova’ya. Gidin de bir sorun. Ama siz değil, biz devletiz, istihbaratımız var, onlar sorsun. Mal belli, gelen belli, giden belli. Bir tek akışına baksalar kara paranın, gene bulunur takip edilecek yol. Ama bir kere alıştık ya mazlumun ahını almaya, yakalarsın eroini üç beş sırtçıyla. Olan da o gariplerime olur, çünkü onlar ağa değil, maraba. Avrupa vermez size akışını kara paranın, siz de alamazsınız; ya sizin işinize gelmez ya da onların.</p>
	<p class="block_7">Ayrıca, bizim ülkemizde Amerika’nın ünlü DEA’sı da faaliyet gösterir. DEA; uyuşturucu ile mücadele eden Amerikan Polis Teşkilatıdır. İşbirliği yapar Türk polisi ve jandarmasıyla. Ama aynı zamanda doğudaki vatandaşlarımızla da işbirliği yapar. Ancak, bu işbirliği uyuşturucu ile mücadele amacına mı yöneliktir yoksa doğudaki halkımızı örgütlemek için mi, bilemiyorum. Acaba bu DEA, uyuşturucu ile mücadele deyip doğudaki halkımızı fişliyor mu ilerideki başka bir operasyon için, yoksa fişlemiyorlar mı, merak ediyorum doğrusu. Yani, ihbarcı deyip, büyük paralar verip, bu DEA doğudaki vatandaşlarımızla doğrudan ilişki kuruyor mu yoksa kurmuyor mu, bunu mutlak bir bilene sormalısınız. 1999’da DEA yetkilileri Van’a geldi, bizimle uyuşturucu kaçakçılığı İle mücadele için işbirliği yapmak istiyorlardı. Genel Karargâh’tan izin almışlar. Konuştuk, teknik malzemelerden nasıl yararlanılacağı konusunda karşılıklı bilgi aldık. Dünyadaki uyuşturucu trafiği konusunda karşılıklı görüş belirttik. Nihayet iş ihbarcılara geldi. Israrla benden ihbarcıların kimliğini istediler, vermedim. O gündür bu gündür düşünüp dururum; Amerikan DEA’sının bizim ihbarcılarla ne işi olabilir, diye, bir cevap bulamadım. O zamanlar Amerika bizim stratejik müttefikimizdi. Karşılıklı güven duyardık. Henüz askerlerimizin başına çuval geçirmemişlerdi yani dostluğumuz sürüyordu. Sonra yıllar geçti, devran döndü, Amerika Irak’a girdi ve PKK’ya destek vermeye başladı, işte şimdi düşünüyorum, bunların bizim ihbarcılarla ne işi var, diye. Şüphe duyuyorum artık onlardan. Aklıma İngiliz Lawrence geliyor; bizim ülkemizde, bizim insanımızdan bir örgüt mü kuruyorlar diye kendi kendime soruyorum. Belki de bir casus teşkilatı kuruyorlar, diye şüpheleniyorum onlardan. Bundan sonra dikkatli olmamız lazım. Bunların ülkemizde yaptığı her faaliyeti adım adım izlememiz lazım. Dostluk yok artık, menfaatler var, bunu bilmemiz lazım. Belki bu satırlar bizim istihbarat teşkilatlarımızın dikkatini çeker de, şu Amerikalıları ve de muhtemel casuslarını adım adım takip ederler.</p>
	<p class="block_7">Kaçak mal olarak benzin, mazot, koyun, kuzu, uyuşturucu bize yeter mi? Yetmez, bir de sınır ticareti meselesi var. İran’dan kavun aldık, karpuz aldık, domates aldık. Vatandaş mağdur dedik, halkın ihtiyacı bu, ucuz olsun, dedik. Ucuza aldık, batıya getirip pahalıya sattık. Niye yaptık bunu? Terörden mağdur olan halkımızın yaralarını sarmak için. İnanın biz bir şey sarmadık, sadece üç beş yüz kişiyi zengin ettik, PKK’ya silah alması için para kazandırdık. İnanmayan, 1992 ila 2000 yılları arasında Van ve Hakkâri bölgesinden yapılan sınır ticareti dosyalarını bir incelesin. Bu arada zaman bulursa halk için getirilen malların nerelerde satıldığını öğrenmek için mahkeme kayıtlarına ulaşmaya çalışsın. Bizim kayıtlar ne söylerse doğru söyler.</p>
	<p class="block_7">PKK kaçaktan aldığı bu parayı, kara ve kanlı parayı nerede saklar? İsviçre’de, PKK’nın kurduğu bir vakıfta. Bunu ben söylemiyorum, yakaladıktan sonra alınan ifadesinde Öcalan söylüyor. Hiç duydunuz mu, bu vakıftaki terör paralarına el konulduğunu? Bu hesaptaki para hareketlerinin ortaya çıkarıldığını? PKK’ya mali destek sağlayanlar hakkında işlem yapıldığını?</p>
	<p class="block_7">Terör ve kaçakçılık iç içe artık bunu görmemiz lazım. Kaçakla mücadele edilmeden terörle mücadele edemeyeceğimizi bilmemiz lazım. Kaçakçı terörist el ele, sırt sırta, omuz omuza. Hududu geçemeyince karakollarımıza saldırıyor bunlar, askerlerimizi şehit ediyorlar, bunu görmezden gelemeyiz.</p>
	<p class="block_7">İşte halimiz bu bizim! Hâlâ sorarız kendimize, bu terör neden bitmiyor, diye. Hesap sorulmadan terör biter mi hiç! Bizim gibi demokratik bir ülkede vatana ihanetin cezası sizce nedir? Cezası yok çünkü kanunu yok. Özal zamanında kaldırıldı. Olsa ne olacak, hepsi kurtuluyor nasıl olsa bir bir. Biz ise şehitlerimizin acısından kendimizi kurtaramıyoruz, “bir günah mı işledik”, diye sorup duruyoruz. Aslında günahımız yok, bunu biliyoruz ama şehitleri unutamıyoruz ki!.</p>
	<p class="block_7">Bizi asıl üzen şey, çaresiz bırakılışımızdır. Bu işlerin çözülmesini istemiyorsa yönetenler ve siz de bunu anlıyorsanız, elinizden pek bir şey gelmese de, en azından oturur benim gibi kitap yazarsınız. Çünkü biz hesap soramaz isek de, tarih var hesabı soracak, çocuklarımız var, Kemal’in gençleri var, bu hesap bir gün sorulur...</p>
	<p class="block_12" id="calibre_pb_15"> </p>
</body></html>
