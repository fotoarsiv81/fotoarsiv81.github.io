<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Format.css" rel="stylesheet" type="text/css" />

  <title></title>
</head>

<body>
  <h3>ECEVİT’İN AÇIKLAMASI: Evren, Ergun’un Görevden Alınmasını Önermişti</h3>

  <p>Demokratik Sol Parti Başkanı Sayın Bülent Ecevit, yazı dizisinin yayımlanan bölümü ile ilgili bir açıklama yaptı.</p>

  <p>1974 yılında Genelkurmay yetkililerinin, Özel Harp Dairesi’nin ABD’den sağlanan bütçesindeki ödeneklerin bitmesi üzerine örtülü ödenekten para istediklerini, bunun üzerine, bu örgüt ile ilgili olarak Genelkurmay Başkanlığı‘nda bir brifing düzenlettiğini açıklayarak, “1974 yılındaki bu brifingde Sayın Evren yoktu” dedi.</p>

  <p>Ecevit 1978 yılında, Genelkurmay Başkanı Evren’den Özel Harp Dairesi’nce kullanılan silahların ordu depolarına aktarılması ve kayıtlanması isteğinde bulunduğunu; Evren’in de kendisine bu isteği yerine getireceği yolunda güvence verdiğini söyledi.</p>

  <p>Ecevit, “Sayın Evren’in o tarihte MİT Müsteşar Yardımcısı olan Sayın Ergun’un görevinden alınması için öneride bulunduğunu ve bu önerinin kendisi tarafından geri çevrildiğini” hatırlatan sorumuzu da “Olay doğrudur. Ancak bunun için ne gerekçe ileri sürdüm, bunu bugün hatırlayamıyorum” dedi.</p>

  <p>Bu olayları, dün açıkladığımız gibi, Sayın Ecevit’ten dinlemiş ve o gün not almıştık.</p>

  <p>Ecevit, 1978 yılında Sarıkamış’ta birlikte yemek yerken kontrgerilla konusunun konuşulduğunu; bu arada bu örgütte görev yapan siviller hakkında komutana sorular sorduğunu, komutanın yemekte bulunan MHP ilçe başkanlarından birini göstererek “Özel Harp Dairesi’nde görev alan siviller çok vatansever insanlardır, işte bir tanesi de bu” dediğini aktarmıştı.</p>

  <p>Ecevit, bu örgütte görev alan askerlerden çok “sivillerden kaygı duyduğunu” da o gün anlatmıştı.</p>

  <p>Sayın Ecevit’e yaptığı bu önemli açıklamalar nedeniyle teşekkür ederiz.</p>

  <p style="text-align: right;"><b><i>22 Eylül 1987</i></b></p>

  <h3 id="sigil_toc_id_18">ÜRUĞ, 12 EYLÜL İÇİN KONUŞTU: “Sırlarımla Öleceğim”</h3>

  <p>Eski Genelkurmay Başkanı emekli Orgeneral Necdet Üruğ Ankara Sıkıyönetim Savcısı Nurettin Soyer’in açıklama yapmasını doğru bulmadığını belirterek, “Ben sırlarımla öleceğim” dedi. Üruğ, Güneydoğu’daki olaylar üzerine görüşlerini açıklarken de o bölgedeki ekonomik ve sosyal kalkınmayı gerçekleştirmedikçe şu anda alınmakta olan önlemlerin fayda etmeyeceğini söyledi.</p>

  <p>Türkiye’nin İkinci Cumhurbaşkanı İsmet İnönü’nün doğumunun 104. yıldönümü nedeniyle İnönü’nün, İzmir’de doğduğu evde yapılan törene eski Genelkurmay Başkanı Necdet Üruğ‘un yanı sıra İzmir Valisi Vecdi Gönül, Anakent Belediye Başkanı Burhan Özfatura, SHP İzmir il Başkanı Şeref Bakşık, merkez ilçenin “atama başkanı” Hüseyin Özdilek ve eski İzmir Belediye Başkanı İhsan Alyanak da katıldı. Limonata ve pastalı küçük ikram sırasında en çok konuşulan konu İsmet İnönü‘nün yaşamı değil, politika idi. Özellikle Özfatura, Bakşık ve Alyanak arasında atışma düzeyine varan konuşmaları Üruğ izlemekle yetindi. Alyanak, Üruğ‘u da sohbetin içine çekmek amacıyla, kendisine bir süredir Cumhuriyet Gazetesinde yayımlanmakta olan Ankara Sıkıyönetim Savcısı Nurettin Soyer’in açıklamaları ile ilgili görüşünü sordu. Üruğ böyle bir soruyu beklemiyordu ki, bir süre durakladı. Ardından şu yanıtı verdi:</p>

  <p>“Bazı arkadaşlar görevden alındıktan sonra politika yapıyorlar. Bana bir gazeteci arkadaş geldi. 3-4 kez görüşme isteğinde bulundu. Reddettim, hatta “Benimle görüşmezseniz işten kovulurum” dedi. Ama ben yine kabul etmedim. Balık tutarken bir fotoğrafımı çekti, o kadar. Ben öyle şeyler yapmam. Sırlarımla birlikte öleceğim.”</p>

  <p>Alyanak, “Soyer’in açıklamalarını sinir ve dehşetle okuyoruz. Sizin bu olaylardan mutlaka haberiniz vardır. Bir iki telefonla düzeltebilirdiniz” diye devam etti. Ancak Üruğ bu konuda yorum yapmadı.</p>

  <p>Alyanak, Üruğ’a bu kez Güneydoğu’daki olaylar üzerine görüşlerini sordu. Üruğ, karşılık olarak, “O bölgeleri Türkiye’nin bir parçası olarak kabul etmek lazım, Ekonomik ve sosyal yönden kalkındırılmadıktan sonra şimdi alınan önlemler fayda etmez, sorunu çözmez” dedi.</p>

  <p>Sohbetin daha sonraki bölümünde Anakent Belediye Başkanı Burhan Özfatura İzmir’deki “icraatını” anlattı. Alyanak sık sık Özfatura’nın sözlerini keserek karşı görüşlerini belirtti. Üruğ bu açıklamaları tepki göstermeksizin dinledi.</p>

  <p class="tarih">26 Eylül 1987</p>

  <h3 id="sigil_toc_id_19">TÜRKEŞ’İN AÇIKLAMASI</h3>

  <p>Ankara Sıkıyönetim Savcısı Hakim Albay Nurettin Soyer’in, “12 Eylül Adaleti” başlıklı yazı dizimizdeki açıklamalarına, Alpaslan Türkeş bir açıklama gönderdi. Türkeş’in açıklaması aynen şöyle:</p>

  <p><cite>“MHP ve Ülkücü kuruluşlar davası henüz devam etmektedir. Kesin hükme ulaşmamış bir dava hakkında konuşmak veya yazı yazmak hem anayasamıza göre, hem de kanunlarımıza göre yasaktır. Fakat gazetenizde MHP ve şahsımla ilgili eski Ankara Sıkıyönetim Başsavcısı Nurettin Soyer tarafından beyanlar yayınlanmış bulunmaktadır. Bunun için aşağıdaki hususları kısaca açıklamak ihtiyacı doğmuştur.</cite></p>

  <p><cite>Gazetenizin ‘12 Eylül adaleti’ başlığı altında 21 Eylül ve 22 Eylül tarihli nüshalarında yayımlanan eski Ankara Sıkıyönetim Başsavcısı Nurettin Soyer’e ait beyanlarda MHP ve şahsımla ilgili yapılan açıklamalar tamamiyle gerçek dışıdır. MHP’de yapılan usulsüz ve kanunsuz aramalarda sadece 3 adet tabanca bulunmuştur. Bu tabancalardan birisi kırık, kullanılamaz halde idi. Ayrıca MHP Gençlik Kolları binasının bitişiğindeki apartmanın bahçesinde, yani MHP’ye ait bölgenin dışında 2 adet tabanca daha bulunmuş ve bu iki tabanca da MHP’ye maledilmeye çalışılmıştır. Bu tabancalar üzerinde yapılan parmak izi incelemesinde tespit edilen parmak izlerinin bir polis memuruna ait olduğu, bilirkişi raporu ile ortaya çıkmıştır. Halbuki gazetenizdeki yazı dizisinde ‘tabancalar ve silahlar’ bulunduğundan bahsedilmektedir. Konuyu bilmeyenler, bu sözler karşısında MHP Genel Merkezi’nde çeşitli bir çok silahlar bulunduğu kanaatine düşebilirler. Savcının ileri sürdüğü bu ifadeler gerçek dışıdır. Yukarıda açıklandığı gibi partide bulunduğu ileri sürülen silahlar, birisi kırık ve kullanılmaz halde olan 5 adet tabancadan ibarettir. Bu tabancalardan iki tanesi parti binalarında veya partiye ait alan içersinde değil, bitişikteki apartmanın tarafında bulunmuştur. Aynca yazıda söz konusu edilen “Türkeş‘in kasasından çıkan katliam raporları” gibi hususlar tamamı ile gerçek dışıdır. Benim partide hiçbir zaman kasam olmamıştır. Rapor diye bahsedilen yazılar çeşitli kimselerden gönderilen çeşitli olaylarla ilgili kendi görüşlerini açıklayan yazılardan, ibarettir. Nurettin Soyer parti genel merkezine geldiği zaman parti Gençlik Kolları Genel Başkanı İsmet Mirzaoğlu ile parti Gençlik Kolları Yönetim Kurulu üyelerinden 5 kişi orada bulunmaktaydılar. Bunlar Usul Kanunu’nun emrettiği üzere yetkili temsilciler olarak yapılacak aramalarda bulundurulması gereken kimselerdi. Fakat Başsavcı Nurettin Soyer tarafından enterne edilerek aramalara katılmalarına imkan verilmedi. Daha sonra Emniyet Müdürlüğü‘nde ifadeleri alındıktan sonra bizzat Savcı Soyer tarafından emir verilerek serbest bıraktırıldılar. Bu hususu Savcı Nurettin Soyer 17 Haziran 1982 tarihinde kendi imzası ile mahkemeye verdiği 5 sayfalık yazıda belirtmiş bulunmaktadır.</cite></p>

  <p><cite>Savcı Nurettin Soyer bir kanun adamında bulunması gerekli tarafsızlık ve hukuka bağlılık vasıflarından yoksun bir kimse olarak ağır suçlar işlemiştir. Hazırlık soruşturmasını, kendisinin Mamak’ta kurduğu (C-5) denilen işkence barakasında işkenceci polislerle birlikte gözleri bağlı ağır işkenceler altında bulunan sanıkları sorgulamak suretiyle yapmış ve yürütmüştür. Bu hususu hem sanıklar mahkemede sesini tanıyarak ifade etmişler hem de savcılığın kamu tanığı olarak mahkemeye getirtip dinlettiği 40 kadar tanık mahkeme huzurunda açıklamışlardır. Bunlar duruşma tutanaklarına geçmiş bulunmaktadır. Ayrıca Nurettin Soyer Milliyet gazetesi yazarlarından Orhan Tokatlı‘nın tertipleyip savcılığa gönderdiği sahte Ağca mektubundaki imzanın Mehmet Ali Ağca’ya ait olduğuna dair bilirkişilere baskı yaparak rapor temin etmiştir. Fakat daha sonra Roma’da İtalyan Savcısı, Grafitoloji Enstitüsü‘nde bu mektubu inceletmiş ve imzanın Mehmet Ali Ağca’ya ait olmadığını tesbit ettirmiştir. Nurettin Soyer ağır insanlık suçu işlemiş, sahteciliğe başvurmuş, çok marifetleri olan bir insandır. Marifetlerinden birisi de Cumhuriyet Halk Partisi eski senatörü Niyazi Ünsal’ı MHP senatörü göstererek onun mektuplarındaki suçları ileri sürüp idam edilmemizi talep etmesidir. Hukuka ve gerçeklere aykırı daha birçok konular vardır. Gerekirse başka açıklamalar da yapılacaktır.</cite></p>

  <p><cite>Bu mektubumun sayın gazetenizin söz konusu yazıların çıktığı sütunlarda yayımlanmasını rica eder, saygılar sunarım.</cite></p>

  <p style="text-align: right;">Alparslan Türkeş</p>

  <p style="text-align: right;"><b><i>3 Ekim 1987</i></b></p>

  <h3 id="sigil_toc_id_20">SOYER’İN TÜRKEŞ‘E YANITI</h3>

  <p><cite>Sayın Uğur Mumcu,</cite></p>

  <p><cite>Gazetenizde yayınlanan “12 Eylül Adaleti” başlıklı yazılar nedeniyle MHP Genel Başkanı Alpaslan Türkeş’in açıklamaları gerçeklerle bağdaşmamaktadır.</cite></p>

  <p><cite>MHP’nin ilk aranması sizin de açıkladığınız gibi Ankara Sıkıyönetim Komutanlığı emrinde görev yapan Bolu Komando Tugayı 4. Tb.‘da görevli komando yüzbaşısı Serdar Akyazan emrindeki askeri tim tarafından gerçekleştirilmiştir.</cite></p>

  <p><cite>Bu konu, Sıkıyönetim Komutanlığı Askeri Savcılığının mahkemeye sunduğu 29 Nisan 1986 tarihli esas hakkındaki mütalaasında kesin olarak belirtilmiştir. Aynı mütalaanın 2 ve 6’ıncı sayfalarında 12 Eylül 1980 tarihi ve onu takip eden günlerde askeri savcılıkça Bahçelievler 3. Cadde’de bulunan 43-45 nolu binalarda yapılan aramalarda 9 mm. çapında C-37379 nolu Browning marka (14lü cinsten), 1 adet 6.35 mm. çapında 369676 nolu tabanca, üzerinde “Mauser Werke Ag Poelndergen” yazılı tabanca, 7.65 çapında 7385235 nolu Kırıkkale yapısı tabanca, 11 adet 9 mm. çapında Smith-Wesson marka tabanca, 1 adet 7.65 mm. çapında 8888 nolu tabanca, 1 adet 6.35mm. çapında 20345 nolu tabanca, 372 adet mermi, arama tutanaklarında belirtilen miktarda patlayıcı madde, 3 adet peruk, bir kutu silah yağı, çeşitli tıbbi malzemeler bulunmuştur.</cite></p>

  <p><cite>Görüldüğü gibi benim sıkıyönetimden ayrılmamdan dört yıl sonra iki asker savcı, iki Cumhuriyet savcısı tarafından hazırlanıp mahkemeye sunulan mütalaada toplam olarak 7 adet tabanca ve 372 tane mermi ele geçtiği belirtilmektedir.</cite></p>

  <p><cite>Mütalaanın 11’inci sayfasında, aramalarda bulunması için bina görevlisi Hasan Kozan vasıtası ile parti muhasibi Mehmet Doğan’ın evinden telefon ile çağrıldığı, ilgilinin gelmemesi üzerine Hasan Kozan aramada (hazırun) olarak bulundurulduğu yazılmaktadır.</cite></p>

  <p><cite>12 Eylül gecesi binada yakalanan kişiler, gençlik kollarında görevli oldukları bilinmediği için serbest bırakılmışlardır. Bu kişiler arasında gençlik kolları genel başkanının da olduğu bilinseydi, hiç şüphesiz bu kişi bırakılmayacaktı.</cite></p>

  <p><cite>M. Ali Ağca ile ilgili, bir gazetecinin getirdiği mektubun ciddi olup olmadığının tespiti için Ağca’nın İstanbul Sıkıyönetim’de bulunan “tatbik imzalarını” getirtip önce Ankara Polis Enstitüsü‘nde incelettik. Emniyet Genel Müdürlüğü Polis Laboratuvarlar Dairesi 23 Eylül 1981 gün ve 2263 sayılı genel işlem ve 1981/561 uzmanlık sayılı ekspertiz raporu verdi. Bu raporda, Ağca’dan Türkeş‘e gönderildiği ileri sürülen mektupla “Ağca’nın mukayese yazıları arasında her yönden uygunluk bulunduğu, belgedeki yazıların tümünün M. Ali Ağca tarafından yazıldığı anlaşılmıştır” denilmektedir.</cite></p>

  <p><cite>Askeri Savcılık olarak bununla da yetinmedik. İstanbul Devlet Tatbiki Güzel Sanatlar Bölümü Başkanlığı‘na başvurarak mektubu incelettik.</cite></p>

  <p><cite>Anılan bölüm başkanlığında görevli bir öğretim üyesi ve yardımcısının hazırladıktan raporda da “adı geçen fotokopideki yazıların ve imzanın Ağca’ya ait olduğu” sonucuna varılmıştır.</cite></p>

  <p><cite>CHP Senatörü Niyazi Ünsal’ın “MHP senatörü” olarak iddianameye geçmesi bir maddi hata olup iddianamenin duruşmada okunması sırasında bu husus tarafımdan düzeltilmiştir</cite></p>

  <p><cite>Saygılarla.</cite></p>

  <p><cite>Nurettin Soyer</cite></p>

  <p class="tarih">3 Ekim 1987</p>

  <h3 id="sigil_toc_id_21">MUMCU’NUN TÜRKEŞ’E YANITI</h3>

  <p>MHP Genel Başkanı Alpaslan Türkeş‘in mektubunun başında MHP davasının henüz kesin hükme bağlanmadığı (belirtilerek), bu yüzden “kesin hükme bağlanmamış bir dava hakkında konuşmak veya yazı yazmak hem anayasamıza göre, hem de kanunlarımıza göre yasaktır” denilmektedir.</p>

  <p><b>1.</b> Anayasanın 138’inci maddesinde “görülmekte olan bir dava hakkında” TBMM’nde, “yargı yetkisinin kullanılması ile ilgili” herhangi bir soru sorulamayacağı, görüşme yapılamayacağı ve beyanda bulunulamayacağı belirtilmektedir. Söz konusu yasaklar, TBMM’ni ilgilendirmektedir.</p>

  <p><b>2.</b> Anayasa’nın 28’inci maddesinde “yargılama görevinin amacına uygun olarak yerine getirilmesi için kanunla belirtilecek sınırlar içinde, hakim tarafından verilen kararlar saklı kalmak üzere, olaylar hakkında yayın yasağı konulamaz” denilmektedir.</p>

  <p>Yayına konu olan olaylar hakkında herhangi bir yayın yasağı yoktur.</p>

  <p>3. Basın Yasası’nın 30’uncu maddesi “ceza kovuşturmasının başlamasıyla hüküm kesinleşinceye kadar hakim ve mahkemenin hüküm, karar ve işlemleri hakkında mütalaa yayımlamak yasaktır” biçimindedir.</p>

  <p>Yazı dizimizde, MHP davası ile ilgili “hakim ve mahkeme kararları ve işlemleri” hakkında bir “mütalaa” yayınlanmamıştır.</p>

  <p><b>4.</b> Türkeş’in açıklamasında ileri sürdüğü savlar, mahkemede geniş biçimde tartışılmış, ayrıca avukatları Şahap Homris ve Kaya Alpkartal’ın aynı konularda savcı Soyer hakkındaki suç duyurularını içeren 21.11.1980 tarihli dilekçeleri Milli Savunma Bakanlığı‘nca incelenmiş ve ilgili bakanlık “şikayeti muhtevi evrakın işlemden kaldırılmasına karar vermiştir.</p>

  <p>Okurlarımıza saygı ile sunulur.</p>

  <p style="text-align: right;">Uğur Mumcu</p>

  <p class="tarih">3 Ekim 1987</p>

  <h3 id="sigil_toc_id_22">ERGUN’UN AÇIKLAMASI</h3>

  <p>Ankara Sıkıyönetim Savcısı Hakim Albay Nurettin Soyer’in önceki gün sona eren “12 Eylül Adaleti” başlıklı yazı dizimizdeki açıklamalarına emekli Orgeneral Recep Ergun bir açıklama gönderdi.</p>

  <p>Ergun’un açıklaması aynen şöyle:</p>

  <p><cite>“Baştan başa gerçeklere aykırı ve hayal mahsulü iddiaları, iftiraları ve bunlara dayalı yorumlan içeren neşriyatınıza (iddia sahibinin sıkıcı anlatımına uymamak düşüncesiyle) cevabım kısadır.</cite></p>

  <p><cite>Bu savcının bir dönemde ülkeyi felaketlerden korumak için yapılan hizmetleri ve adalet mercilerinin kararlarını gölgelemeyi amaçlayan açıklamalarına malzeme vermemek için, iddiaların tümünü çürütecek olan önemli gerçekleri vurgulamakla yetiniyorum.</cite></p>

  <p><cite>Yüce Türk milleti çok iyi bilir ki, Türk ulusu adına adalet dağıtmaya yetkili tek merci mahkemelerdir. Sıkıyönetim komutanları, usul kanunları hükümlerince mahkemelere emir vermek veya müdahale etmek yetkisinde değillerdir. Esasen şerefli Türk hakimleri buna müsaade etmezler ve görevim süresince böyle bir örnek görülmemiştir. Usul kanunları, komutan ile mahkeme heyetlerini kesinlikle birbirlerinden ayırmıştır. Komutanlar ve onlara bağlı kolluk kuvvetleri sadece sanıkları bulmak ve suç delilleriyle birlikte bir tezkereyle savcılara teslim etmekle görevlendirilmişlerdir. Bu sevk işlemi sonunda savalar ya soruşturma açarlar veya tahkikata mahal görmeyip dosyayı kaldırırlar. Bunun binlerce örneği görülmüştür. Bu savcının kendi oğluna yaptığı gibi…</cite></p>

  <p><cite>Yukarıda belirttiğim kayıt ve şartlar içinde yüzlerce savcı ve hakimle mesai temasım olmuştur. Beni ve iddia sahibini onlar çok iyi tanırlar. Benim hiç ayırım yapmadan olaylar ve suçlular üzerine müsamahasız gidişimi herkes bilir. İddia sahibinin ise ne derece usulsüz tavır ve teşebbüsleri olduğunu da çok iyi hatırlarlar.</cite></p>

  <p><cite>Bu sava müteaddit kereler beni bu sorumsuz hareketlerine ısrarla alet etmek istediğinde, karşı koydum. Bizzat kendisi açıkladığı için üç örneğini cevaplıyorum:</cite></p>

  <p><cite><b>1.</b> 12 Eylül sabahı Milli Güvenlik Konseyi tebliğleri gereği faaliyetleri durdurulan siyasi partilerin ve derneklerin kapıları mühürlenirken, savcı kendiliğinden bir siyasi partinin genel merkezinde arama yapmıştır. Komutanlık 12 Eylül günü ve devamında bir ay sürece hiçbir savaya, polise ve askeri birliğe (arama) görevi vermemiştir. Hele siyasi partilere ait işlemler için mevcut yasalar sadece Cumhuriyet Başsavcısı’na yetki tanıdığından, böyle bir işlem yasal olarak da mümkün değildi. 1402 sayılı sıkıyönetim yasasına 8.10.1980 gün ve 2310 sayılı yasayla getirilen ek yetkilerden sonra siyasi parti binaları aranmıştır.</cite></p>

  <p><cite>Savcının 12 Eylül gününe ait iddiaları işte bu nedenle asıl ve esastan uzaktır.</cite></p>

  <p><cite><b>2.</b> Bir başka siyasi partinin üyelerini mahkeme tahliye ettiğinde, savcı benden yeniden tedbir koymamı talep etmiştir. Açıkça belirttiğim gibi ben mahkeme değildim; üst mahkeme hele hiç değildim. Talebi hayretle karşıladım ve reddettim.</cite></p>

  <p><cite><b>3.</b> Sayın Ecevit hakkında savcının soruşturmaya başladığı tarihlerde görevde değildim. Yerime başka bir komutan vekalet ediyordu. Gazetenizin manşetinde yer alan görüşmelerin vukuu mümkün değildi.</cite></p>

  <p><cite>Kamuoyuna saygı ile arz ederim.</cite></p>

  <p class="tarih">4 Ekim 1987</p>

  <h3 id="sigil_toc_id_23">ÜNSAL’IN TÜRKEŞ‘E YANITI</h3>

  <p><cite>Sayın Uğur Mumcu,</cite></p>

  <p><cite>12 Eylül Adaleti başlıklı dizi yazınıza bir açıklama gönderen Alpaslan Türkeş, açıklamasının son bölümünde “Soyer’in marifetlerinden biri de CHP eski senatörlerinden Niyazi Ünsal’ı MHP senatörü olarak gösterip onun mektuplarındaki suçları ileri sürerek idamımızı istemesidir” demektir.</cite></p>

  <p><cite>Benim konu edilen mektubumda hiçbir suç unsuru yoktur. Ben MHP militanlarının seçim çevremde yaptığı saldırıları, baskıları, insanlık dışı davranışları bir eğitimciye anlatıyorum. Bunlara uyan, katılan ve destekleyenleri kınıyorum. Bunlarla her zaman ve her yerde mücadele edeceğimi yazıyorum, isterlerse mektubun tam metnini de yayımlatabiliriz.</cite></p>

  <p><cite>Bu işlemde bir suç varsa o da; anayasanın güvencesi altında bulunan haberleşme özgürlüğünün Türkeş tarafından çiğnenmesidir. Benim İlköğretim Müdürü Arif Tekin’e yazdığım özel mektup Arif Tekin’in eline geçmeden MHP militanlarının eline geçmiş, oradan da Türkeş‘e ulaşmıştır. Bu durum o zaman Vali Mehmet Şahin ve emniyet müdürü tarafından tutanaklarla saptandı. Bu tarihte kendileri başbakan yardımcısı idi. Söylerler mi, benim mektubumu nereden aldılar? Nasıl ele geçirdiler? Benim mektubum öyle ya da böyle Türkeş‘in gizli kasasında veya masasında ne geziyordu?</cite></p>

  <p><cite>O zaman başbakan yardımcısı olarak suç işleteceksin, suç işleyeceksin, haberleşme özgürlüğünü ortadan kaldıracaksın, şimdi de suçu başkalarına yıkmaya çalışacaksın… Tam Türkeş‘lik bir iş bu!..</cite></p>

  <p><cite>Açıklamanın aynı yerde yayımlanmasını diliyorum.</cite></p>

  <p style="text-align: right;">Niyazi Ünsal</p>

  <p style="text-align: right;">CHP Erzincan eski Senatörü</p>

  <p class="tarih">3.10.1987</p>

  <h3 id="sigil_toc_id_24">SOYER’İN ERGUN’A YANITI</h3>

  <p>Ankara Sıkıyönetim Komutanı Recep Ergun’un “12 Eylül Adaleti” başlıklı yazı dizimizde yer alan iddialara ilişkin gönderdiği açıklamaya, Ankara Sıkıyönetim Savcısı Hakim Albay Nurettin Soyer bir yanıt yazısı gönderdi.</p>

  <p>Soyer’in açıklaması aynen şöyle:</p>

  <p><cite>Sayın Uğur Mumcu, bir süre önce Milliyet gazetesinde beyanat vererek siyasete atılmak istediğini belirten eski Ankara Sıkıyönetim Komutanı Recep Ergun’un anlatımlarında, hukuka çok saygılıyım, şeklinde beyanları üzerine sizinle söyleşi yapmış ve bu şahsın hak ve hukukla ilgisinin bulunmadığını üzülerek de olsa açıklamıştım. Açıklamalarım, gazetenizde yayımlanırken, Türkiye gazetesinde şahsımı hedef alan, tamamen uydurma iddiaları çıktı. Bu defa gazetenize yolladığı açıklamada ise eski üç siyasi parti liderleri ile ilgili yapılan soruşturmalara ait anlatımlarıma da tamamen mesnetsiz ve asılsız cevaplar vermiştir.</cite></p>

  <p><cite>Siyasete atılırken eski siyasi parti mensuplarına hoş görünme gayretinde bulunan bu şahsın, hiç çekinmeden imzası bulunan yazıları inkar etmesi; beni karalamak için 41 savcı yardımcısını yok farz etmesi ve hatta ‘Albay kim oluyormuş, ben o şahsı üç yıl içinde iki üç kere gördüm. Kendisini tanımam” diyebilmesi karşısında eski bir Silahlı Kuvvetler mensubu olarak yüzümün kızardığını belirtmek isterim. Milletvekili olabilmek için bu hale düşen bir kişinin, şahsımı hedef alan karalamalarına aile fertlerimi de sokmaya çalışması ise gayeye varmada her şeyi meşru gören düşünce mahsulü olduğunu ortaya çıkarmaktadır. Bu şahsa cevap vermeme kanısındayım. Ancak Cumhuriyet okurlarını aydınlatmanın gereğine inandığım için bu açıklamayı size sunuyorum.</cite></p>

  <p><cite>1) 12 Eylülden sonra siyasi parti merkezlerine bir ay süreyle arama için emir vermediğini söyleyen bu kişinin kendi imzası bulunan 14.9.1980 gün AD-Müş. 1980-5100 sayı ve aramalar konusunda Genelkurmay ve Milli Güvenlik Konseyi Başkanlığı‘na başlığıyla gönderdiği yazıyı size sunmakla yetineceğim.</cite></p>

  <p><cite>2) Milli Selamet Partisi yöneticilerinin tutuklanmaması üzerine, savcı olarak mahkeme kararına itiraz edeceğimi, kendilerinin de komutanlık olarak mahkeme kararına itiraz etmelerinin 12 Eylül’ün ruhuna ve o güne kadar yapılan tatbikatlara uygun düşeceğini belirttiğimde, “Hayır efendim” diyerek teklifimi kabul etmedi. Ancak mahkeme, savcılığın itirazını yerinde bularak tutuklama kararı vermiş idi.</cite></p>

  <p><cite>3) Ecevit’in tekrar gözetime alınması olayının iki tanığı da hayattadır. Ben Ankara’da değildim, şeklindeki beyanı kesinlikle doğru değildir.</cite></p>

  <p><cite>4) Ben sadece, bazı konularda uzman olduğu anlaşılan Ergun’un, hukuk dışı işlemleriyle ilgili bir kısım gerçekleri belirtmiştim. Ama aile fertlerimi de tartışma içine çekme tehdidine de gülüp geçtiğimi, Ankara Tıp Fakültesi Dekanı Celal Sungur ile olan ilişkilerinin nedenlerini bile sormaya lüzum görmediğimi belirtmekle yetineceğim.</cite></p>

  <p><cite>Sıkıyönetim Komutanlığı Askeri Savcılığı‘nda 12 Eylülden sonra 26’sı sivil, 16’sı asker 42 savcı görev yaptı. Sırf beni karalamak için 41 savcı arkadaşı yok farz etmesi, hatta savcılığın sadece sağ örgütler üzerine gittiğini belirtmesi, utanç verici bir açıklamadır. İki yıl süre ile her gün yüz yüze veya telefonla görüştüğüm Recep Ergun’un ve yandaşlarının iddialarını ciddiye almamam gerektiğine inanmış bulunuyorum.</cite></p>

  <p><cite>Saygılarımla.</cite></p>

  <p><cite><b>Not:</b> Recep Ergun’un, oğlumla ilgili bir soruşturma dosyasını ortadan kaldırdığıma dair iddiası, tamamen yalandır. Bunu ispat edemediği takdirde kendisini şerefsizlikle itham edeceğimin bilinmesini isterim.</cite></p>

  <p class="tarih">5 Ekim 1987</p>

  <h3 id="sigil_toc_id_25">ALPASLAN TÜRKEŞ’İN NURETTİN SOYER’E YANITI</h3>

  <p><cite>Eski Ankara Sıkıyönetim Savcısı Nurettin Soyer’in “12 Eylül Adaleti” başlığı altında Cumhuriyette yaptığı yayınlarda, evvelce olduğu gibi gerçek dışı beyanlan devam etmektedir</cite></p>

  <p><cite>6 savcı ile, aramaya katılmış bulunan polisler tarafından imzalanmış tutanaklar, mahkeme dosyalarında bulunmaktadır. Savcı Nurettin Soyer’in açıklamalar bu tutanaklara hiç uymamaktadır. Duruşmalar sırasında da belirttiğim gibi, ya bu tutanaklar gerçek dışıdır. Yahut Nurettin Soyer’in sözleri gerçek dışıdır. Nurettin Soyer, tarafsızlıktan uzak, önyargılı olarak bizi ve bizim temsil ettiğimiz siyasi görüşü hedef almıştır. O’nun gözünde kendisinden farklı düşünce sahibi olmak suçtur. Bunun için, hiçbir suç teşkil etmeyen belgeleri, suç belgesi olarak göstermektedir.</cite></p>

  <p><cite>Mesela, bunlardan biri, Deniz Kuvvetleri Komutanlığı hakkındaki belgedir. Bu belge, Deniz Kuvvetleri Komutanlığı ile ilgili görev değişikliği ve tayinler hakkında bana verilmiş olan bir nottur. Soyer, bu notu suç belgesi olarak göstermektedir. Demokrasi ile idare edilen bir ülkede her vatandaş, silahlı kuvvetler de dahil, devletin her şeyiyle ilgilenmek hakkına sahiptir. Halbuki, ben 16 sene milletvekilliği yapmış bir kimseyim. Ayrıca 1979’da kurulmuş olan Demirel hükümetinin 12 Eylül’e kadar koalisyon ortağı olmuş olan MHP’nin Genel Başkanıyım. Bu sıfatlarım ve yetkilerimle bana denizci arkadaşlar tarafından verilmiş olan notu Başbakan’a takdim ederek durum hakkında bilgi verdim. Ancak yayımlanmış olan notta bir yanlışlık vardır. O sıralarda Güvenlik Kurulu Genel Sekreteri bulunan Sayın Oramiral Arif Akdoğanlar’ın emekliye sevki söz konusu edilmemiştir. Bulunduğu görevde en az daha bir yıl devam etmesinin mümkün olacağı öngörülmüştür. Bu belgenin hiçbir suçla veya gayri meşru faaliyetle ilgisi yoktur.</cite></p>

  <p><cite>Bunun gibi, yayımlanmış olan hakim listeleri de aynı durumdadır. Meclisteki MHP grup odasında, 1979 yılında beni ziyaret eden askeri hakimlerden meydana gelen bir heyet, evvelki hükümet tarafından yapılmış olan askeri savcı ve hakim tayinlerinin 1402 sayılı Sıkıyönetim Kanunu’na aykırı usulle gerçekleştirildiğini söyleyerek, bunun için bu tayinlerin yeniden kanun hükümlerine uygun şekilde düzeltilmesi ricasında bulundular. Çünkü, daha önce kanuni prosedüre uygun biçimde ve konuyla ilgili görevli kişilerin katıldığı yetkili kurul tarafından hazırlanmış “gerçek” listenin bilahare yetkisiz kişilerce değiştirildiğini iddia etmekteydiler. Yine bu zevatın iddiasına göre, zamanın Milli Savunma Bakanı olan şahıs, yanına üniversiteden bir profesörü, bir de askeri yargıcı alarak listeler üzerinde köklü değişiklikler yapıp; yine kendi yazdıktan bir metni Bakanlar Kurulu kararnamesine bir ek halinde iliştirerek kararnameyi yürürlüğe sokmuşlardı. Halbuki, prosedüre göre, bu listenin Bakanlar Kurulu kararnamesi için kullanılmakta olan kartonlara yazılarak kararnamenin öylece imzaya açılması gerekirdi. İşte, bu askeri hakim ve savcılar heyeti, yapılan davranışı doğru bulmadıklarını, bunun için de durumun yeniden ele alınıp değerlendirilmesi gerektiğini söylüyorlardı. Bu arada, bir kısım askeri hakim ve savcının yer aldığı ve artı-eksi işaretlenmiş bir listeyi de verdiler. Listedeki artı işaretleri antikomünist, eksi işaretleri solcu anlamında kullanılmıştı. Yani, bu işaretleme benim tarafımdan yapılmış değildir, bahis konusu heyetçe yapılmıştır.</cite></p>

  <p><cite>Bu belgenin hiçbir suçla ve illegal bir faaliyetle ilgisi olmamasına rağmen, Savcı Soyer, sırf sansasyon ve kamuoyunu aldatma maksadıyla bu belgeyi de büyük bir suç unsuru gibi piyasaya sürmüştür. Sava Nurettin Soyer, Cumhuriyet gazetesinde benim mektubuma verdiği cevapta “12 Eylül gecesi binada yakalanan kişilerin gençlik kollarında görevli olduklarını bilmediği için serbest bırakıldıklarını” ifade etmektedir. Bu sözleriyle de kendi kendisini ele vermektedir. Hem, MHP Genel Merkez binalarında silahlar bulunduğu ve arama yapılması için emir aldığını belirtiyor hem de orada bulunan kimselere “siz kimsiniz, burada işiniz nedir?..” diye sormadan hepsini serbest bıraktırıyor. Bu nasıl savcı?. Bu nasıl görev anlayışı?. Konuyu kamuoyunun takdirine bırakıyorum.</cite></p>

  <p><cite>Ayrıca, açıklamalarında partinin odacısı Hasan Kozan’la Parti Genel Muhasibi Mehmet Doğan’a haber verilerek çağrılmasını istediğini, fakat Mehmet Doğan’ın aramaya katılmadığını ifade ediyor. Halbuki, kendisi gerçekten bir parti yetkilisinin aramada bulunmasını isteseydi, bir sıkıyönetim görevlisini resmi bir araçla göndererek parti yöneticilerinden hangisini isterse veya hepsini birden arama yerine getirtebilirdi. Çünkü, sokağa çıkma yasağı ilan edilmiş olduğu için ve hele bir odacının telefonuyla bir yetkilinin kendi başına evinden çıkıp genel merkez binasına gelmesinin mümkün olamayacağını Nurettin Soyer’in düşünememesi kabul edilemez.</cite></p>

  <p><cite>CHP eski Senatörü Niyazi Ünsal’ın MHP senatörü gösterilmesi hususu iddianamenin 206. sayfasında yer almıştır. Nurettin Soyer, bunun maddi hata neticesi meydana geldiğini söylüyor. Çok doğrudur. Zaten hazırladığı iddianamenin tamamı baştan aşağı maddi hata doludur. Mahkemede iddianameyi okurken bu bölüme geldiğinde, işlemiş olduğu büyük hataya orada da işaret etmiştim. Bunun üzerine Savcı Soyer söz alarak, politikacılığı küçümser bir eda ile, “Ne yapalım biz politikacı değiliz, Niyazi Ünsal’ın CHP senatörü olduğunu ne bilelim, biz O’nu MHP senatörü zannetmiştik” diye cevap vermiş, bu cevabı da tutanaklara geçmiştir. Biz de kendisine, iddianameyi havaya kaldırarak, “Siz burada 219 kişinin kellesini istiyorsunuz. Bu şekilde nasıl konuşa-biliyorsunuz!? işte özrü kabahatinden büyük buna derler” diye cevap vermiştik..</cite></p>

  <p><cite>Nurettin Soyer, çarşılarda serbestçe satılan bir radyoyu bile, garazkârlığı ve önyargısı yüzünden büyük bir telsiz olarak zikretmiş ve bu telsizle bizim, Emniyet Genel Müdürlüğü, MİT Müsteşarlığı, Genelkurmay Başkanlığı, Devlet Hava Yollan telsiz çevrimlerini dinlediğimizi ifade etmiştir. Avukatlarımız aracılığıyla çarşıdan aynı radyoyu satın aldırarak faturasıyla birlikte getirip mahkemeye teslim ettirdik. Nurettin Soyer’in “telsiz” dediği cihaz mahkeme tarafından bilirkişilere incelettirildi. Bilirkişiler raporda bu cihazın her yerde satılan bir radyo olduğunu bildirdiler. Daha ne diyelim ki?..</cite></p>

  <p><cite>Nurettin Soyer, bu kafa yapısı, bu adalet anlayışı ve icraatıyla dünya adalet tarihine geçecek bir insandır. Davayı takibe gelen Paris Barosu avukatlarına sorulur, “Bu davaya niye bu kadar ilgi duymaktasınız” diye. Cevap çok ilgi çekici ve manidardır. Fransız avukatlar “219 idam talebi Nürnberg duruşmalarında bile istenmedi. Nasıl ilgi duymayız” derler.</cite></p>

  <p><cite>Evet, Nurettin Soyer, davanın başında 219 idam istemiştir. Netice ortadadır. Dünyanın en çok yanılan iddia makamı da kendisidir. Ne yazık ki, bu tip yanılmalar, geri dönülmez ve onarılmaz yaralar açmaktadır.</cite></p>

  <p>Saygılarımla.</p>

  <p class="tarih">7 Ekim 1987</p>

  <h3 id="sigil_toc_id_26">TÜRKEŞ’İN ÜNSAL’A YANITI</h3>

  <p><cite>Eski CHP Erzincan Senatörü Niyazi Ünsal, sayın gazetenizde bazı açıklamalarda bulunmuştur. Bu açıklamaların adresi yanlış seçilmiştir. Çünkü ben onun mektubunun suç teşkil edip etmediği şeklinde bir iddiada bulunmuş değilim. Ama Ankara Sıkıyönetim Savcısı Nurettin Soyer, hazırladığı iddianamenin 206. sayfasının 4. paragrafında aynen şunları yazmış bulunmaktadır.</cite></p>

  <p><cite>“MHP eski Senatörü Niyazi Ünsal’ın 26.11.1977 tarihinde Arif Tekine gönderdiği ve 011 klasöründe yer alan mektuptaki:</cite></p>

  <p><cite>‘Hapisten çıkardığımız adamlar yanımıza gelmeye çekiniyorlar. 6 ayı 1 gün geçen ceza alan adamlar devlet hizmetinde kalamazken ben, 15 yıl ceza alanı, 4-5 sene ceza alanı öğretmen yaptırdım’ cümlesi, yasa dışı ve ürpertici çabalarını hiçbir açıklamaya gerek kalmayacak şekilde tüm çıplaklığıyla gözler önüne sermektedir, görüldüğü gibi suçlama eski Sıkıyönetim Savcısı Nurettin Soyer’e aittir.</cite></p>

  <p><cite>Niyazi Ünsal’ın “anayasa güvencesi altında bulunan haberleşme özgürlüğünün tarafımdan çiğnendiği” yolundaki sözleri tamamıyla gerçek dışıdır. Benim masamda bulunan yazı, Ünsal’ın mektubunun fotokopisidir ve bana kimin tarafından gönderilmiş olduğu belli değildir. Bu belgenin MHP militanlarının eline geçerek oradan da bana “ulaşmış olması” iddiası da gerçek dışıdır. Benim hatırımda kaldığına göre bu mektup fotokopilerinden başka partilere, gönderen belirtilmeksizin fotokopiler dağıtılmıştır.</cite></p>

  <p><cite>Madem ki, ileri sürdüğü gibi bu suçu işleyenler tutanaklarla o zaman Erzincan ili yöneticileri tarafından tespit edilmişti, acaba niçin haklarında yasal kovuşturma açılmadı? Siyasi partilere her zaman bir çok kimselerden imzalı veya imzasız mektuplar, bildiriler, raporlar gönderilir. Daha önceki mektubumda açıkladığım gibi MHP’de benim kullandığım bir kasa mevcut olmamıştır. Çalışma masamın üzerinde veya çekmecelerimde belgeler bulunmuş olabilir. Söz konusu edilen mektup fotokopisi de yazıldığı tarihten, sanıyorum 5-6 ay sonra bana gönderilmiş bulunmaktadır.</cite></p>

  <p><cite>Bu açıklamanın aynı sütunda yayınlanmasını rica eder, saygılar sunarım.</cite></p>

  <p class="tarih">7 Ekim 1987</p>

  <h3 id="sigil_toc_id_27">UĞUR MUMCU’NUN, ALPASLAN TÜRKEŞ’E YANITI</h3>

  <p>MÇP Genel Başkanı Alpaslan Türkeş’in eski Ankara Sıkıyönetim Savcısı Nurettin Soyer’e verdiği yanıtı ve Sıkıyönetim Komutanı Ergun’un açıklamalarını okudunuz.</p>

  <p>Türkeş’in bu yeni mektubu ile ilgili herhangi bir açıklama yapıp yapmayacağını sorduğumuz Soyer, “MHP davasının bir siyasal düşünceye değil, eylemlere dayanarak açıldığını, Türkeş’in yanıtında yer alan iddiaların mahkemede tartışılarak çürütüldüğünü; bu konulardaki kararın artık Askeri Yargıtay’ca verileceğini” bildirerek, “Türkeş’e bu nedenlerle yanıt vermeyi gerekli görmüyorum” dedi.</p>

  <p>Türkeş’in yanıtında yer alan bazı konular ile komutan Ergun’un açıklamalarını kısaca da olsa yanıtlama gereğini duyuyorum. Çünkü, Türkeş’in yanıtında yer alan “Deniz Kuvvetleri Komutanlığı atanma işlemi” ve “askeri yargıç değerlendirilmeleri” ile ilgili belgeleri -yazı dizisinde açıklandığı gibi- yayımlayan Savcı Soyer değil, benim.</p>

  <p><b>1-</b> Bu iki konu, MHP ve yan kuruluşları ile ilgili iddianamede yer almamıştır. Askeri savcı, demek ki bu belgelerde suç öğesi görmemiş; bu nedenle belgelere iddianamede yer verilmemiştir.</p>

  <p>Bu belgeler, Soyer ile konuşmamızdan birkaç yıl önce bir araştırma sırasında bulunmuş ve özel arşivime konulmuştu.</p>

  <p><b>2-</b> Deniz Kuvvetleri Komutanlığı‘na Nejat Tümer’in getirilmesi ile ilgili not, Türkeş‘in “denizci arkadaşları” tarafından verilmiştir. Türkeş’in “denizci arkadaşları” tarafından istenen bu atama gerçekleşmiş; Nejat Tümer, Oramiral Arif Akdoğanlar’ın yerine kuvvet komutanlığına atanmıştır. Bu yolla kuvvet komutanlığına getirilen Tümer, daha sonra Milli Güvenlik Konseyi’nde yer almıştır.</p>

  <p>Soyer’in iddianamesinde yer vermediği bu belge, ilerde 12 Eylül askeri darbesini araştıracak tarihçilere ışık tutması amacıyla yayımlanmıştır.</p>

  <p><b>3-</b> Askeri yargıçlar ile ilgili değerlendirmeleri içeren not, özel arşivimde, yayımlanacağı günü beklemekteydi. Bu belgeyi bana veren ve yayınını isteyen Soyer değildir. Soyer’in anlatımlarını doğrulayan bu belge, askeri yargıçlar üzerindeki baskı ve kayırma nedenlerini açıklamak amacıyla, yine tarafımdan yayımlanmıştır.</p>

  <p>Askeri yargıçlar ile ilgili “eksi ve artı” notları içeren belgenin yayımı üzerine Savcı Soyer’in, “Görevde bulunan arkadaşlar bu yayımdan incindiler” dediğini de burada kaydetmek isterim.</p>

  <p>Savcı Soyer’in bu kaygılarını bildirmesi üzerine, amacımızın, görevde bulunan askeri yargıçları incitmek olmadığını, tersine yaşanan önemli bir tarih kesitinde askeri yargıçlar üzerindeki baskıları açıklamak için bu belgeyi yayımladığımı anlatmıştım.</p>

  <p>Yeri gelmişken bu olayı da böylece açıklamaya gerek görüyorum.</p>

  <p><b>4-</b> Türkeş, Askeri Savcı Nurettin Soyer’e 19 Şubat 1981 günü verdiği ifadenin 6. sayfasında, “Benim Almanya’da hiçbir şekilde şahsi hesabım yoktur” demiş; ancak Federal Almanya’da BFK Bank für Gemeinwirtschaft-knto: 10243246 Blz. 37010111 5 Köln 50 sayılı hesabı olduğu, bu hesaptan Enver Altaylı‘ya para verdiği de anlaşılmıştır.</p>

  <p>Bunun gibi daha bir çok konu -CIA görevlisi Ruzi Nazar, Enver Altaylı ve Alman istihbarat görevlisi Dr. Kannap’ın ilişkileri- ilerde elbette aydınlanacaktır.</p>

  <p><b>5-</b> MHP Genel Merkezi, ilk kez 12 Eylül gecesi, Ankara Sıkıyönetim Komutanlığı‘na bağlı Komando Yüzbaşı Serdar Akyazan komutasındaki bir askeri birlik tarafından aranmıştır. Savcı Nurettin Soyer, 12 Eylül sabahı, saat 7 sularında MHP Genel Merkezi’ne gitmiştir. MHP Genel Merkezi’nin arama emrinin Sıkıyönetim Komutanı Recep Ergun tarafından verildiği, Ergun’un Milli Güvenlik Konseyi Başkanlığına yazdığı 14.9.1980 gün ve adli müşavirlik 1980/5100 sayılı yazıda, “MGK Başkanlığımın genel emirleri ve ve sıkıyönetim komutanlığının talimatı üzerine” sözcükleri ile açıklanmaktadır. Bu belgeler karşısında, gerek komutan Ergun’un gerek Türkeş’in arama emri konusunda açtıkları tartışmayı ve ileri sürmeye çalıştıkları savları anlamaya olanak yoktur.</p>

  <p><b>6-</b> Bu yazı dizisini noktalarken, komutan Ergun’un 2 Ekim günü İstanbul’daki evinde, “Murat Bayrak adını, inanın ilk defa sizin yazı dizisi sebebiyle öğrendim” yollu açıklamasını kamuoyunun bilgisine sunmakla yetiniyorum.</p>

  <p class="tarih">7 Ekim 1987</p>

  <h3 id="sigil_toc_id_28">MSP DAVASININ MAHKEME BAŞKANI ALBAY ÇAĞIN: “RECEP ERGUN BASKI YAPTI”</h3>

  <p>12 Eylül döneminde Ankara Sıkıyönetim Komutanlığı Askeri Mahkemesi’nde başkanlık yapan Pilot Albay Niyazi Çağın, Sıkıyönetim Komutanı Recep Ergun’un MSP davası sanıklarının salıverilme kararı üzerine mahkeme üyelerine baskı yaptığını açıkladı. Emekli olduktan sonra Suudi Arabistan’da Enka-Kutlutaş şirketlerinde sosyal işler müdürü olarak çalışan Albay Çağın, Mekke’den gönderdiği açıklamada, Recep Ergun’un, kendisine, Erbakan ve arkadaşlarının “en ağır şekilde cezalandırılmalarını istediğini belirtti.</p>

  <p>Albay Çağın, MSP sanıkları hakkında salıverme kararı verdikten bir süre sonra görevinden alınarak Diyarbakır’a atandığını, mahkeme üyesi Hakim Binbaşı İlhami Uğur Yılmaz’ın da Van’a gönderildiğini açıkladı,</p>

  <p>Emekli P. Pilot Albay Niyazi Çağının açıklamaları şöyle:</p>

  <p><cite>Sn. Mumcu,</cite></p>

  <p><cite>“12 Eylül Adaleti” başlıklı yazınızı ilgi ile izledim.</cite></p>

  <p><cite>Öyle önemli bir dönemde, sıkıyönetim komutanı olması, Türk adaleti için büyük şanssızlık olan, emekli General Recep Ergun’un açıklaması beni aşağıdaki satırları yazmaya mecbur etti.</cite></p>

  <p><cite>Emekli General Recep Ergun, “Yüce Türk milleti, çok iyi bilir ki, Türk ulusu adına adalet dağıtmaya yetkili tek merci mahkemelerdir. Sıkıyönetim komutanları, usul kanunları hükümlerince mahkemelere emir vermek veya müdahale etmek yetkisinde değillerdir. Esasen şerefli Türk hakimleri buna müsaade etmezler ve görevim süresince böyle bir örnek görülmemiştir” diyor.</cite></p>

  <p><cite>Ankara 1 Numaralı Sıkıyönetim Mahkemesinde MSP davasına bakan heyetin başkanı olarak üç sanık (Fehmi Cumalıoğlu, Süleyman Arif Emre ve ve Oğuzhan Asiltürk) için tahliye yönünde oy kullandım.</cite></p>

  <p><cite>Dört gün sonra beni odasına çağırtarak çay ısmarladıktan sonra aramızda şu konuşma geçti:</cite></p>

  <p><cite>“- Albayım! Bazı sanıkların tahliyesini istemişsiniz.</cite></p>

  <p><cite>- Evet, üç kişinin.</cite></p>

  <p><cite>“- Nasıl olur? Biz sizleri, kıta subaylarını oralara bizim görüşlerimizi uygulayasınız diye tayin ediyoruz. Kesinlikle tahliye olmamalılar.</cite></p>

  <p><cite>- Kafi derecede tutuklu kalmışlar ve daha fazlası için delil yok.</cite></p>

  <p><cite>- Delil yok ne demek? Araştırın, dosyayı iyice inceleyin, çok delil bulursunuz. Ben, Nurettin ile konuşacağım, tahliye istemiyorum.</cite></p>

  <p><cite>- Komutanım, dosyayı fevkalade dikkatle inceledim, isterseniz emir verin ben heyetten çekileyim, gerekirse istirahat alma imkanlarını ararım.</cite></p>

  <p><cite>- Hayır, bu aşamada olmaz. Bir subay olarak dediklerimi düşünün, size güveniyorum, teşekkür ederim.”</cite></p>

  <p><cite>İki celse sonra Hakim Binbaşı İlhami Uğur Yılmaz ve benim oylarımızla bütün sanıklar tahliye edildiler. (Nitekim askeri yargıtay beraatlerine karar vermiştir.)</cite></p>

  <p><cite>Kararın tefhiminden 15 dakika sonra bizleri odasına çağırtarak pürhidde t:</cite></p>

  <p><cite>“- Neler oluyor Albayım? Ben sizinle nasıl konuşmuştum?</cite></p>

  <p><cite>- Efendim, meşruten tahliye göz önüne alınacak olursa verilecek ceza süresini doldurmak üzereler. Vicdani kanaatim tahliyeleri gerekir yönündedir.</cite></p>

  <p><cite>- Olur mu? Siz, iki asker, tahliye ediyorsunuz, sivil hakim muhalif kalıyor. Ben sayın devlet başkanına ne cevap vereceğim, basın ne diyecek?” dedi.</cite></p>

  <p><cite>Bunun üzerine Binbaşı İlhami hiddetle, “O ne diyecek bu ne diyecek diye düşüneceksek cüppelerimizi çıkarıp atalım” dedi, elektrikli bir hava doğmuştu.</cite></p>

  <p><cite>“Buyrun” diyerek bizi dışarı çıkarttı.</cite></p>

  <p><cite>Aynı gün gece yarısına doğru kolordu nöbetçi amiri evime telefon ederek “Komutan yarın saat 09.00’da sizi karagahta bekliyor” (Cumartesi olduğu için mesai yoktu) dedi.</cite></p>

  <p><cite>Ertesi gün, saat tam 09.00’da odasına girdim. Türkiye’nin bir hukuk devleti olduğunu unutup, ancak omuzundaki yıldız sayısı itibariyle korgeneral olmuş bir kimse olarak beni bir saat kadar, karar safhasında sanıkların en ağır şekilde cezalandırılmaları gereğine inandırmaya çalıştı.</cite></p>

  <p><cite>Düşündüğü gibi bir kararın çıkmayacağına inanmış olmalı ki iki ay sonra beni Diyarbakır’a, bir müddet sonra da Binbaşı İlhami Uğur Yılmaz’ı Van’a tayin ettiler.</cite></p>

  <p><cite>Türk milleti huzurunda “ben mahkemelere müdahale etmedim, emir vermedim” diye tamamen hilafi hakikat beyanda bulunabilen bu generalin, Askeri Yargıtay’ın bizlerin doğrultusunda karar verdiğini duyduğu zaman renginde bir değişiklik olmadığı kanaatindeyim.</cite></p>

  <p><cite>Saygılarımla.</cite></p>

  <p><cite>Em. P. Albay .</cite></p>

  <p><cite>Niyazi Çağın</cite></p>
</body>
</html>
