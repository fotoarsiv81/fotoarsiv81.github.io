<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    3
  </div>
  <hr />

  <h1 class="chapter">“NEKBET”TEN “DEVRİMCİ REJİMLER”E</h1>

  <p class="nonindent"><span class="dropcaps">İ</span>kinci Dünya Savaşı yılları Ortadoğu’da bir tür “donma” dönemi oluşturur. Şah, Nazi Almanyası’na yaklaşmayı dener ve İran 25 Ağustos 1941’den itibaren Sovyet ve İngiliz kuvvetleri tarafından işgal edilir; bölgede, savaş sonuçlarından ağır bir biçimde etkilenen tek ülke burası olur. Mustafa Kemal’in ölümünden (1938) itibaren İsmet İnönü tarafından yönetilen Türkiye resmen tarafsız bir politikayı benimser, ama fiilen, bir Alman zaferinin Türki halkları toparlamasını sağlayacak eski Turan düşünü gerçekleştirmesine olanak vereceğini umut etmektedir. Irak’ta Raşid Ali el-Geylani tarafından yönetilen ve Nazi Almanyası’na yakın subaylar bir darbeyle iktidarı ele geçirseler de, zaferleri kısa sürer: İngilizler tarafından devrilirler. Suriye, Lübnan ve Filistin’de manda rejimi bazı karşı çıkışlara rağmen sürer.</p>

  <p>Türkiye Nazi Almanyası’na karşı iyi niyetli tarafsızlık politikasını son noktada, 1944 sonunda terk eder ve hatırı sayılır maddi ve simgesel kaynaklara sahip Amerika’nın himayesine girer. Ayrıca, Washington yeni müttefikinin Sovyetler Birliği’ne karşı güvenliğini garanti eder. Bu da, soğuk savaş boyunca Türk iktidarının kalıcılığını açıklar. İran 1946’da hükümranlığına yeniden kavuşur. Devrik Rıza Şah’ın oğlu tarafından monarşi restore edilir. Genç şahın yanında yer alan Ahmed Kavam –sol hareketin yol arkadaşlarından– patlak veren başkaldırı hareketlerini bastırır. Aralık 1946’da, Sovyet desteği geri çekilince, Azerbaycan ve Kürdistan’ın 1946 başında kurulan özerk cumhuriyetleri ezilir. Kürt Cumhuriyeti’nin başkanı olan Gazi Muhammed, direnmeden teslim olmasına karşın, alenen idam edilir. Aynı yıl Kuzistan’da patlak veren isyan da bastırılır, iki yüz kişi ölür. Komünist Tudeh Partisi’ne yönelik baskılarda ise yüzlerce kişi ölür.<a class="noteref" href="../Text/notlar.htm#f03n1" id="ref1">1</a> Kavam’ın İran Demokratik Partisi komünistlerin bazı sosyal taleplerini sahiplenerek, onları iyice marjinalleştirmeye çalışır.</p>

  <h2 class="sigil_not_in_toc">“Yeniden doğuş” ve “savaş”:<br />
  Arap milliyetçiliğinin radikalleşmesi</h2>

  <p class="nonindent">Maşrık’ta<a class="noteref" href="../Text/notlar.htm#f03n2" id="ref2">2</a> devletler toplumlarına karşı hatırı sayılır ölçüde güçlenmişlerdir, ama yine de meşruiyet zeminlerinin zayıflığı bir sıkıntı kaynağıdır ve şiddet araçlarını bir türlü tekellerine alamamaktadırlar.<a class="noteref" href="../Text/notlar.htm#f03n3" id="ref3">3</a> Tam tersine, Elizabeth Picard’ın Lübnan konusunda belirttiği gibi –ama bu saptama daha birçok ülkeye genelleştirilebilir– siyaset adamına dönüşmüş zaimler şiddetin başlıca aktörleri olmayı sürdürmektedirler.<a class="noteref" href="../Text/notlar.htm#f03n4" id="ref4">4</a></p>

  <p>1920’li yıllardan beri iktidarlar güçlenmiş olsalar da, tabanlarını oluşturacağını varsaydıkları bünyeler üzerinde hâkimiyet kuramamışlardır. Ulusal bağımsızlık sorunu tüm aciliyetini korur ve Filistin’deki çatışma yüzünden derinleşirken, kendi seçkinleri, en başta da birçok toplumsal sınıfı bir araya getiren ordu ve gençlik nezdinde meşruiyetten yoksun durumdadırlar.<a class="noteref" href="../Text/notlar.htm#f03n5" id="ref5">5</a> Ürkütücü ölçüde etkili ve tektipleştirici iki mekânizma olan kışlalar ve okulların oluşturduğu yoğun ağ aracılığıyla, devletler nüfuslarının hızlandırılmış toplumsal entegrasyonunu denetim altına almaktadır; ama paradoksal bir şekilde bu kurumlar ancak resmen bağlı oldukları iktidarlara karşı çıktıkça siyasal aktörlere dönüşmektedirler. Zaaflarını kapatmak ve gerek toplumlarından gerekse subaylarından ve entelijensiyalarından gelen başkaldırılarla mücadele edebilmek için, mevcut iktidarlar dışarıdan daha fazla himaye arayacaklar, bu da onları iç politikada iyice tecrit edecektir.</p>

  <p>Başkaldırının aktörleri artık çoğunlukla kırsal çevrelerden veya “eski toplumsal sınıflar”dan çıkmamaktadır. 1920’lerden beri, entelektüeller, subaylar ve bürokratlardan oluşan yeni bir <em>efendiyye</em> sınıfı ortaya çıkmıştır. Örneğin Mısır’da, 1920’de 5.000 olan ortaokul ve lise öğrencisi sayısı 1950’de 120.000’e çıkarken, üniversite öğrencilerinin sayısı da hızla artarak aynı tarihlerde 3.000’den 32.000’e yükselir. Irak’ta rakamlar daha da çarpıcıdır: 1921’de ortaokul ve liselerde 229 öğrenci varken, 1940’ta bu sayı 13.969 olur. Suriye’de 1939’da 4.000 olan sayıları 1955’te 60.000’e çıkar.<a class="noteref" href="../Text/notlar.htm#f03n6" id="ref6">6</a> Bu modern eğitim sisteminden yetişen gençler, kamu görevlerinin önlerine gelecek perspektifi olarak koyduğu zayıf toplumsal entegrasyonla yetinmeyeceklerdir.</p>

  <p>Başkaldırı, “mevcut düzen”le ve “geleneksel cemaat kültürü”yle kopuşma mantığı içinde yer alan dernek türü siyasi partilerin kurulmasıyla kendini ifade eder.<a class="noteref" href="../Text/notlar.htm#f03n7" id="ref7">7</a> Partiler, geçmişe yönelik radikal eleştiriler taşıyan milliyetçiliğin aracılarıdır. Tarihi yeniden ve parçalayıcı bir şekilde yazan bu partiler, önce Osmanlı hâkimiyeti, sonra da manda sistemi ve kâğıt üstündeki bağımsızlık ilanlarına rağmen süren Avrupa devletlerine bağımlılık tarafından dayatılmış ayıp ve yoz dönemin yerini alacak bir özüne dönme çağında kurulacak birleşik Arap ulusu hayali yaratırlar.<a class="noteref" href="../Text/notlar.htm#f03n8" id="ref8">8</a></p>

  <p>Bu partilerin içinde Baas (“Diriliş”) da yer almaktadır. Resmen 1947’de kurulsa bile, tarihi, 1938’de <em>el Baas el-Arabi</em> adlı yergi eserini (kitapçı dükkânına da bu adı vermiştir) kaleme alan aktivist Zeki Arsuzi’ye dek uzanmaktadır.<a class="noteref" href="../Text/notlar.htm#f03n9" id="ref9">9</a> Arsuzi, <em>el-ihya el-Arabi</em> (“Arap dirilişi, yeniden canlanışı”) etiketini tercih eden Salaheddin el-Baytar’la birlikte hareket etmektedir. Bir diğer sima, 1924’te Halk Partisi’ni kuran ve 1925-1926 ayaklanmasına katılan, daha sonra Mısır’a sığınan, 1940’ta da öldürülen Suriyeli Abdurrahman Şahbender yeniden doğuş arayışındaki karmaşık bir küme tarafından mitsel referans olarak kullanılmakta ve yönelimlerin bir bölümünün ilhamını vermektedir. Şahbender, ulusal mücadele aşamasında demokrasiye karşı çıkmasa da, bağımsızlık sonrası dönem için “aydın bir diktatörlüğü” vazediyor ve bir “Arap kişiliği” oluşturma gereği üzerinde duruyordu. Tıp doktoru ve sosyal Darwincilik taraftarı olan Şahbender, ulusu itki gücünü devrimden alan canlı bir organizma olarak görüyordu: “İnsan toplumlarında mutasyon bizatihi devrimden başka bir şey değildir; devrimden bir olasılık şeklinde değil, siyasal yaşama gerekli bir mekânizma olarak söz ediyorum. Bu açıdan bakıldığında, bizzat İslam da böyle bir mutasyondu, bir tek nesil içinde yepyeni koşullar yaratmıştı.”<a class="noteref" href="../Text/notlar.htm#f03n10" id="ref10">10</a></p>

  <p>Demek ki Baas zaten yeterince sürülmüş milliyetçi bir toprakta ve yeni anlamlar, tanımlar ve ufuklarla aşırı yüklenmiş bir iklimde boy atmıştır. Ama en radikal ifadesini Mişel Eflak’ın kişiliğinde bulur. 1947’deki kuruluş kongresinde partinin tartışılmaz lideri olarak öne çıkan Eflak, farklı yerlerden milliyetçi militanları bir araya getirir. Sorbonne Üniversitesi tarih bölümünün eski öğrencisi olan bu Hıristiyan entelektüel İslam’ın mirasını, her Arabın katılması gereken toplumun, uygarlığın ve kültürün ruhu olarak kabul eder (zaten partinin ezici çoğunluğu Müslümandır; 1955’te 289 üyesinden sadece 5’i Hıristiyandır).<a class="noteref" href="../Text/notlar.htm#f03n11" id="ref11">11</a> Ama “Arap milletinin metafiziğini” ve “dinini” Arapçılık oluşturur. Eflak, devrimi manevi bir vazife olarak kavrar ve kendini feda etme ve enerji kültünü yüceltir. “Öncü” nesle Araplığın “ezeli misyonu”nu verir: Toros dağlarından “Arap okyanusu”na (Hint Okyanusu), Atlantik’ten Habeş dağlarına kadar uzanan Arap vatanını kurmak. Ona göre, “yeni nesil” geleceğin toplumunun ve bir tercih olarak değil, bir yazgı olarak benimsenen milliyetçilik tarafından şekillendirilmiş yeni bir Arap kişiliğinin başlıca mimarıdır.<a class="noteref" href="../Text/notlar.htm#f03n12" id="ref12">12</a> Eflak’ın savaş hakkında Jungcu bir görüşü vardır; savaş ulusun hayatta kalma koşuludur: “Çağımızda, Arap devrimi savaşla iç içe geçmiştir, çünkü savaş yeteneklerimizin, kapasitemizin ve kahramanlığımızın gelişip serpilmesi için en geniş, en eksiksiz ve en güvenilir sahayı sunmaktadır. Kurmaya çalıştığımız uygarlık ancak en uç neticelerine kadar götürülmüş bir kavga ile, silahlı halk savaşıyla yaşayabilir.”<a class="noteref" href="../Text/notlar.htm#f03n13" id="ref13">13</a> Halktan pek söz etmese de, ulusun “zinde güçleri”, siyasal “bilinci”nden kuvvet alan ve eskilere uzanan bir çökkünlüğü silmekle yükümlü “örgütlü bir partizan azınlık” üzerinde bol bol durur: “Araplar, sadece Batı sömürgeciliğinden beri değil, yüzyıllardır çökkünlük aşamasına erişmişlerdir. Ülkemizde yüzlerce yıldır doğan koşullar ulusun yapısını derinden sarsmış ve bozmuş, Arap ulusu fikri ile gerçeklik arasında bir uyumsuzluk yaratmıştır. Öyle ki, ulusumuz daha sonra hayatın çağrılarına sağlıklı cevap veremeyecek hale gelmiştir.”<a class="noteref" href="../Text/notlar.htm#f03n14" id="ref14">14</a></p>

  <p>Fikirlerinin özü iki savaş arası dönemin Avrupa radikal sağından gelen Eflak’ın Baas’ı, özellikle 1953’te Ekrem el-Hurani’nin Sosyalist Partisi ile birleştikten sonra, bilimsel sosyalizmi kabul eder, ama onu “akıllıca” düzeltir.<a class="noteref" href="../Text/notlar.htm#f03n15" id="ref15">15</a>Aynı şekilde, Arap milliyetçiliğinin <em>vatbah</em> veya intifada gibi klasik söylemlerinden koparak, bir eski Osmanlı siyasal sözcüğünü, hem devrim hem de “yenilenme” anlamına gelen Arapça kökenli <em>inkılab</em> kavramını kullanır.<a class="noteref" href="../Text/notlar.htm#f03n16" id="ref16">16</a></p>

  <h2 class="sigil_not_in_toc">Filistin 1948: Felç olmuş ve<br />
  sürekli karşı çıkılan Arap iktidarları</h2>

  <p class="nonindent">Arap milliyetçiliğinin savaş sonrası dönemde içine girdiği radikal dönüşüm sadece radikal sağın etkisiyle, Avrupa sömürgeciliğinin reddiyle veya bağımsızlık ilanlarına karşın Arap dünyasının fiilen Avrupa devletlerine bağımlılığıyla açıklanamaz. İlk İsrail-Arap savaşının ve İbrani devletinin kuruluşunun etkisini de hesaba katmak gerekir.</p>

  <p>Burada Filistin milliyetçiliğinin tarihi üzerinde durmayacağım; konu, çok geniş bir bilimsel edebiyatta yeterince işlenmiştir. Henry Laurens tarafından<a class="noteref" href="../Text/notlar.htm#f03n17" id="ref17">17</a> parlak bir şekilde tahlil edilen İsrail devletinin 1948’de kurulmasından veya 1947 ile 1948 arasında 2.000 insanın can vermesine neden olan toplumlar arası çatışmalar, suikastlar ve çeşitli Yahudi ve Filistinli gruplar arasındaki misillemelerden de söz etmeyeceğim.<a class="noteref" href="../Text/notlar.htm#f03n18" id="ref18">18</a> Sadece, 1948’deki bozgunun öncelikle manda döneminde Filistin toplumunun aşırı zayıflamasının sonucu olduğunu hatırlatmakla yetineceğim. Rachid Khalidi’ye göre, Irak ve Suriye’de yaşananların aksine, manda rejimi Filistin’de devlet türünde bir kurumsallaşmaya izin vermemişti. Bunun yerini toplumun –başta müftü Hac Emin el-Hüseyni olmak üzere– ileri gelenler tarafından gayriresmî bir biçimde temsil edilmesini öne çıkarmış, bu ileri gelenleri hatırı sayılır olanaklarla donatmış, bu da gerek Filistinliler, gerekse Yahudiler ve İngilizler açısından felakete varan sonuçlara yol açmıştı.<a class="noteref" href="../Text/notlar.htm#f03n19" id="ref19">19</a> Üstelik 1936-1939 isyanının uğradığı yenilginin insani ve simgesel bedeli Filistin direnişini kalıcı biçimde zayıflatmıştı.<a class="noteref" href="../Text/notlar.htm#f03n20" id="ref20">20</a></p>

  <p>Shoah’ın [soykırım] dehşetinin bilincine varılmasının da İsrail devletinin kurulmasını hızlandırdığını vurgulamak gerek; bu olmadan, başta David Ben Gurion olmak üzere siyonist yöneticilerin korkularını ve aciliyet duygularını anlamak imkânsızdır. 1942’de Baltimore’da toplanan siyonist kongre İsrail devletinin derhal kurulması kararını kabul ederken, katliamın boyutları henüz bilinmiyordu; yine de Yahudilerin hayatta kalmasının artık Avrupa’da sağlanamayacağı belli olmuştu. İngilizler tarafından terk edilme korkusu da aciliyet duygusunu güçlendirmişti.</p>

  <p>Nihayet, İsraillilerle Filistinliler arasındaki savaşın, 9-11 Nisan 1948 tarihinde Deyr Yasin köyünde yapılan katliamın (en az 117 kurban) simgesi haline geldiği sivil halka karşı girişilen bir dizi şiddet eyleminden ibaret olmadığını da eklemek gerek.<a class="noteref" href="../Text/notlar.htm#f03n21" id="ref21">21</a> Bu savaş esas olarak bir toprak fethi ve ona eşlik eden bir etnik temizlik politikası görünümüne bürünmüştür. Nitekim İsrail tarihsel Filistin’in %77’sini ele geçirerek, 1.4 milyon nüfuslu Filistin halkının 750.000’ini sürgüne gitmek zorunda bırakır.<a class="noteref" href="../Text/notlar.htm#f03n22" id="ref22">22</a> Ayrıca, “misilleme” eylemleri devlet kurulduktan sonra da sürer ve yeni canlar alıp, yeni sürgünler yaratırlar.<a class="noteref" href="../Text/notlar.htm#f03n23" id="ref23">23</a> Eski İsrail Başbakanı Ehud Barak’ın özetlediği gibi, İsrail’in kurulması gerçekten de “tüm bir toplumun mahvedilip sürgüne gönderilmesi pahasına, geride binlerce ölü ve yıkılmış yüzlerce köy” bırakarak gerçekleştirilmiştir.<a class="noteref" href="../Text/notlar.htm#f03n24" id="ref24">24</a> Filistinli nüfusun “azınlık haline sokulması”, yani siyasi ve hukuki açıdan bağımlı bir aktör haline getirilmesi ve 1948’den beri mülteci kamplarında yaşamak zorunda bırakılması şiddeti, Filistinli olmanın vazgeçilmez koşulu olarak kalıcı biçimde kurumsallaştırmıştır.</p>

  <p>1948 savaşına Ortadoğu’da öznelliklerin, hatta şiddetin tarihi içinde merkezî bir yer veren tek etken insan kayıpları bilançosu değildir. İsrail devletinin kuruluşu siyonizm tarafından “tarihin gerçekleştirilmesi”<a class="noteref" href="../Text/notlar.htm#f03n25" id="ref25">25</a> olarak kabul edilirken, <em>nekbet</em> (“felaket”) Filistinliler, daha genel anlamda da Arap kamuoyları için “tarihin dışına itilme” anlamına gelmekte ve birçok bakımdan bir kopuş noktası oluşturmaktadır. Birincisi, Arap dünyasının Fransa ve Büyük Britanya tarafından parçalanmasından en fazla otuz yıl sonra, terimin fiziksel anlamında, tam bir budama gerçekleştirilmiş olmaktadır. İkincisi –buna tekrar döneceğim– bu olay birçok Arap iktidarının meşruiyetini kalıcı biçimde sarsar ve özellikle Suriye, Irak ve Mısır’da darbelerin damgasını vurduğu çok uzun bir istikrarsızlık dönemini başlatır. Üçüncüsü de, 1948’den itibaren Arap dünyasında yaşayan geniş Yahudi cemaatlerini saldırgan bir milliyetçiliğin günah keçileri haline getirir. Maxime Rodinson’un dediği gibi, “Siyonizm tarafından yaratılan ve onun yerel zaferiyle büyüyen Filistin sorunu daha önce anti-semitizmin fiilen hiç bilinmediği Arap ülkelerinde Yahudiye karşı duyulan nefreti kaçınılmaz bir biçimde yaygınlaştırmıştır. Siyonizmin, Museviliğin ve Yahudiliğin eşdeğer kavramlar olduğunu kanıtlamaya yönelik sonu gelmez propagandalarıyla, siyonistler de buna çok faal bir biçimde yardımcı olmuşlardır. Filistin sorunu, Arap ülkelerindeki en gerici, her yerde olduğu gibi önceliği toplumsal ilerlemeye değil ulusal sorunlara vermeye istekli unsurların güçlenmesine katkıda bulunmuştur.”<a class="noteref" href="../Text/notlar.htm#f03n26" id="ref26">26</a></p>

  <p>Gerçekten de Arap dünyasının bütününde anti-semitizm hızla mevzi kazanır. Örneğin Irak’ta, Komünist Parti önce İsrail devletinin kurulmasını itibar kaybı pahasına onayladıktan sonra, anti-semit kampanyalarda yer alır.<a class="noteref" href="../Text/notlar.htm#f03n27" id="ref27">27</a> Birçok Yahudi tutuklanır, diğerlerinin de yurtdışına çıkışı yasaklanır. Basra limanında çalışan Yahudi işçilerin tamamı, yani liman işçilerinin dörtte biri işten çıkartılır. Yahudi bir işadamı, Şefik Ades, İsrail’le “işbirliği” yapma suçlamasıyla önce tutuklanır, sonra da alenen idam edilir.<a class="noteref" href="../Text/notlar.htm#f03n28" id="ref28">28</a></p>

  <p>Filistin bozgunu Arap devletlerini birçok bakımdan korumasız bırakır ve meşruiyet krizlerini hızlandırır. Mısır’da Kral Faruk’un müdahale isteğine rağmen, ordu önceleri her türlü savaşçı siyasete karşı çıkar. Bunun basit bir nedeni vardır: Esas olarak iç düzeni koruma aracı olarak kullanılan ordunun, herhangi bir savaşı kaldırabilecek hiçbir hazırlığı yoktur. Ama sonunda kamuoyunun, özellikle de üniversite öğrencilerinin tepkileri, olay mahalline gönüllüler gönderen Müslüman Kardeşler’in (İhvan-ı Müslimin) seferberliği ve diğer Arap devletlerinin baskıları sonucunda, ordu kralın iradesine boyun eğer. Bu arada da müdahale karşıtı tutumdan büyüklük hayallerine doğru kayar: Savunma Bakanı Muhammed Haydar Paşa ordusunun diğer Arap devletlerinden bile yardım almadan Tel Aviv’i on beş günde fethedebileceği yönünde demeçler verir. Daha sonra İsrail kuvvetlerini fethettikleri Mısır topraklarından geri çekilmeye ikna etmek için çok ciddi diplomatik çabaların sergilenmesi gerekmiştir. Bunun ilk doğrudan sonucu, tek başına hareket eden bir Müslüman Kardeşin Yahudilerle işbirliği yapmakla suçladığı Başbakan Mahmud Fehmi en-Nukreşi Paşa’ya suikast yaparak öldürmesi olur.<a class="noteref" href="../Text/notlar.htm#f03n29" id="ref29">29</a> Bu “tiran katli”yle birlikte Müslüman Kardeşler <em>darü’l İslam</em>’da şiddete başvurulmasını yasaklayan öğretilerini de fiilen terk ettiklerini göstermiş olurlar.</p>

  <p>Irak, Filistin bölgesinde askerî açıdan ağır basma olanağına sahip değildir; ulusal bir ordudan yoksun olan Suriye’de ise durum biraz gerçek dışı gibidir. Ülkede, silahlı kuvvetler oluşturulmasını engelleyen siyasal istikrarsızlığa, etkili bir Arap direnişinin 1946’dan beri bağımsız olan ülkeyi büyük bir Arap siyasal kimliği içine katacağı korkusu eklenmiştir ve bu korku giderek bir saplantıya dönüşür. Kriz boyunca, Cumhurbaşkanı Şükrü el-Kuvvetli’nin hedefi, Filistin’in savunulmasından çok, Ürdün-Irak bloku karşısında dengeyi kurabilecek bir Mısır-Suudi Arabistan-Suriye ittifakının oluşturulmasıdır. Cumhurbaşkanı bir yıl sonra devrilecektir.<a class="noteref" href="../Text/notlar.htm#f03n30" id="ref30">30</a></p>

  <h2 class="sigil_not_in_toc">Arap dünyasında “burjuva demokrasisi”nin sonu</h2>

  <p class="nonindent"><em>Nekbet</em>’in ardından yayılan radikal başkaldırılar bu felaketi Batı’nın –hatırlanabilen en eski çağlardan beri demesek de– Birinci Dünya Savaşı’ndan beri beslediği gizli niyetlerin kanıtı olarak yorumlarlar. Ortadoğu’daki komplo teorilerinin yaygınlığı konusunda epey açıklayıcı olan bu imgenin ötesinde, artık tüm Batılılaşma programı bir tuzak olarak algılanmaktadır ve burjuva demokrasisi inandırıcılığını yitirir.<a class="noteref" href="../Text/notlar.htm#f03n31" id="ref31">31</a> Kağıt üstünde bağımsızlıkların ödünü olarak sömürge iktidarının vazettiği parlamentarizm, en iyi durumda şekilsel bir demokrasi, en kötü durumda ise yapaylığını ve aldatıcılığını kanıtlamak gereken bir tuzak olarak görülmektedir.<a class="noteref" href="../Text/notlar.htm#f03n32" id="ref32">32</a></p>

  <p>Bundan böyle “otantiklik” arayışının,<a class="noteref" href="../Text/notlar.htm#f03n33" id="ref33">33</a> “evrenselcilik, özgürlük ve insan haklarının dokunulmazlığı değerlerini (marjinalleştiren) milliyetçi bir erekbilimin (teleoloji)” vakti gelmiştir ve “Büyük Ulus’tan (Fransız ulusu) sadece ulusallık fikri akılda tutulur.”<a class="noteref" href="../Text/notlar.htm#f03n34" id="ref34">34</a> Nitekim <em>nekbet</em> Arap ulusal sorununu doruk noktasına çıkarır, ötekilikleri savaşçı bir temelde yeniden tanımlar: Ötekilik, ister Arap dünyasının içindeki mezhep çoğulluğuna ister Batı’ya gönderme yapsın, yok edilemez bir düşmanlığın veya gizli ya da açık ihanetin fiilen eşanlamı olur. Dış unsurların içine sızması yoluyla tehdit altına giren organik bir bünye olarak ulus fikri, yeni bir meşruiyet kazanır ve “özgüvenden umutsuzluğa geçildiği gibi, üzerinde düşünülen tarihten tözleştirilmiş tarihe” geçiş konusundaki döngüsel hareketler kamuoylarının kronik özelliği haline gelir.<a class="noteref" href="../Text/notlar.htm#f03n35" id="ref35">35</a> Ulusal sorunu çözümlemek için İsrail’e ve Batı’ya karşı sonuç alıcı bir savaşa girişme olanağı bulunmadığından, devrim söylemi öne çıkar, çünkü ulusal bünye içine sızmış hain iktidarların “hakkından ancak böyle gelinebileceği” ve gelecekteki zorlu sınavlar için gereken kudretin ancak böyle sağlanabileceği düşünülür. Gerçekten de, devrimci fikirlerin yayılmasında ihanet kavramı merkezi bir rol oynar. Nukreşi’nin öldürülmesinin de gösterdiği gibi, mevcut rejimler bozgunun başlıca sorumluları olarak kabul edilmektedir; bunun nedeni hazırlık eksikliği değil, hainliktir. O zaman, sosyal ve ekonomik adaletsizlikler de dış düşmanların hesabına çalışan iç düşmanların varlığıyla açıklanabilir. Mevcut rejimlerin içi boş ve kitleleri harekete geçiremeyen unanimizmine karşı bir cevap olarak, devrim kendi içinde kitleleri harekete geçirici, ikna edici bir unanimizm ve “mutlak bir kurucu ilke” vaadi taşımaktadır.<a class="noteref" href="../Text/notlar.htm#f03n36" id="ref36">36</a></p>

  <h2 class="sigil_not_in_toc">İhvan ve Zabitan: Mısır Devrimi’nin aktörleri</h2>

  <p class="nonindent">Yozlaşmış, Büyük Britanya’ya bağımlı bir kral olan ve biçimsel bir parti, Vefd tarafından desteklenen Kral Faruk’a karşı muhalefetin yükseldiği Mısır’dan başlayalım. Bu muhalefet esas olarak İhvan-ı Müslimin’i (Müslüman Kardeşler) ve “Hür Zabitan”ı (Hür Subaylar) bünyesinde bir araya getirmektedir; ama bu iki hareket arasında açık bir ayrım yapmak mümkün değildir. Subayların ayırt edici özelliği İslamcı-milliyetçi bir sentezdir; Müslüman Kardeşler ise “mehdici veya Vahhabi bir akımdan ziyade milliyetçi bir harekete” benzemektedirler; “İslami erdemleri geri getirmekten çok iktidarı ele geçirmek için bir halk enerjisi yaratmayı amaçlamaktadırlar.”<a class="noteref" href="../Text/notlar.htm#f03n37" id="ref37">37</a></p>

  <p>İki kolu (Müslüman Gençler Cemiyeti/<em>Cemiyetü’ş-Şebban-ı Müslimin</em> ve Müslüman Kardeşlik Cemiyeti/<em>Cemiyetü’l-Uhuvvet-i İslâmiyye</em>) ve 1940’larda 200.000 kadar mensubu olan Müslüman Kardeşler Cemiyeti’nin (<em>Cemiyetü’l-İhvan-ı Müslimin</em>) kökleri 19. yüzyıl sonlarına uzanmaktadır. Bununla birlikte, İslam adına davranma iddiası taşıyan kuvvetli bir siyasal hareket ancak yaşanan ikili şokun, Osmanlı denetimindeki toprakların paylaşılması ve 1924’te halifeliğin kaldırılmasının ardından ortaya çıkabilmiştir. “İslam’ı terk eden Türkiye’nin bozulması”, yeni bir hilafet kurulmasını acil bir zorunluluk haline getirirken, diğer yandan da bunun olanaksızlığını gözler önüne serer. Bu bozgun ortamı içinde, yirmi iki yaşındaki Hasan el-Benna Müslüman Kardeşler örgütünü kurar; örgütün özelliği, ilk başta <em>darü’l-İslam</em>’da şiddete başvurulmasını dışlasa bile, sahip olduğu devrimci siyasal programdan kaynaklanmaktadır.</p>

  <p>Bazı Müslüman Kardeşler sol fikirlerden etkilenmiştir; Benna’ya yakın olan Şeyh Kerbela el-Gazali 1951’de “Müslüman sosyalizmi”ni savunur. Bununla birlikte, Hasan el-Benna’ya göre, “İslam hem ideoloji hem iman, hem vatan hem milliyet, hem din hem devlet, hem düşünce hem eylem, hem kitap hem kılıçtır”; değer temelli bir felsefeyle desteklenen bir bütündür: “Allah hedefimiz, resulü rehberimiz, Kur’an hukukumuz, cihat yolumuz, Allah yolunda can vermek en büyük umudumuzdur.”<a class="noteref" href="../Text/notlar.htm#f03n38" id="ref38">38</a> Bu programı tahlil eden Hamid Enayat, “Müslüman Kardeşler’in İslam’ın bütüncül bir ideoloji haline gelme kapasitesini gösterecek şekilde, bir sonraki aşama için ideolojilerini yeniden tanımladıklarını” belirtmektedir. Nitekim, onlara rehberlik eden ilkeler arasında, “İslam’ın her zamanda ve her mekânda geçerliliği” postulatı öne çıkmaktadır.<a class="noteref" href="../Text/notlar.htm#f03n39" id="ref39">39</a></p>

  <p>İki dünya savaşı arasındaki dönemde “büyüleyici bir milliyetçilik”<a class="noteref" href="../Text/notlar.htm#f03n40" id="ref40">40</a> geliştiren ve reform yoluyla toplumsal alanı dönüştürmeyi düşünen Müslüman Kardeşler, silahsız milislere de sahiptir. Siyasallaşma düzeyleri, içlerinde casusluk ve özel operasyonlarla görevli birimlerin de yer aldığı örgütlenme biçimleri, ordunun içine yerleşmeleri onları potansiyel olarak şiddete sevk eden bir dinamik içine sokmaktadır. 1948’de İsrail’e karşı yapılan savaşa katılmalarını Kahire’deki sinemalara, dans kulüplerine ve lüks otellere karşı düzenlenen bir dizi saldırı ve güvenlik güçleriyle çok sayıda çatışma izler.</p>

  <p>Diğer örgüt, Hür Subaylar örgütü ise 1949’da Cemal Abdül Nâsır (Harp Akademisi’ne 1937’de girmiştir) tarafından daha önceden var olan bir çekirdek etrafında kurulmuştur. Üyeleri gençtir (genellikle otuz iki ile otuz yedi yaş arasında). Örgüt 1948’den itibaren “iktidarı ele geçirme aracı”na dönüşür;<a class="noteref" href="../Text/notlar.htm#f03n41" id="ref41">41</a> üye sayısı çok geçmeden yüz subayı bulur; en başta Nâsır ve Enver Sedat olmak üzere, bu subayların bazılarının angajmanları konusunda açık bir fikirleri yoktur.</p>

  <p>İktidarı aldıklarında, “23 Temmuz 1952 askerî darbe operasyonu Nâsır tarafından gerçekleştirilecektir,” der Olivier Carré, “ama bu darbenin başarısı ve kalıcılığı için gereken halk temelini ancak Müslüman Kardeşler sağlayabilirlerdi. Müslüman Kardeşler’e göre, ‘23 Temmuz Devrimi’ onlara aitti. İki subay, Abdurrauf ve Muhenna Kemaleddin Hüseyin Müslüman Kardeşler üyesiydi, Sedat ve Nâsır da onlara çok yakındı: Benna, birinin 1941’den, diğerinin de 1944’ten beri arkadaşıydı.”<a class="noteref" href="../Text/notlar.htm#f03n42" id="ref42">42</a> Subaylar’ın Müslüman Kardeşler’le flört ettiklerine ve onların gerek ideolojilerinden gerekse Filistin savaşı sırasındaki militan, hatta savaşçı eylemciliklerinden etkilendiklerine kuşku yoktur. Ama onların tek referans noktası Müslüman Kardeşler değildir, çünkü onlar aynı zamanda pleb katmanlarının 1920-1930 yıllarında eğitim kurumları ve askerî kurumlar aracılığıyla Mısır toplumuna entegrasyonunun ürünleridir.</p>

  <p>Soldan etkilenen Hür Subaylar, kendi tasarımlarını devrimci dönüşüm içinde görürler, ama “ezilen sınıflar”ın yerine milliyetçi entelijensiyaya genişletilmiş askerî sınıfı ikame ederler; bundan da öte, kendilerini de bir ezilen sınıf olarak kabul ederler. Onların aracılığıyla, “Devlet pleblerde kendisini güçlendiren hizmetkârları, plebler de devlette kendilerini yetiştiren efendiyi bulmuştur.”<a class="noteref" href="../Text/notlar.htm#f03n43" id="ref43">43</a> Aynı şekilde, sosyal adalete de duyarsız kalmamakla birlikte, sol söylem onlara esas olarak devrim ve ulusal bağımsızlık temasını temin etmektedir; “emperyalistlere hizmet eden ezen sınıflar” İsrail’e karşı verilen savaşta uğradıkları bozgunla bu bağımsızlığa ihanet etmişlerdir. Subayların söyleminde, Filistin ile “vatan” arasında kurulan bağ belirgindir. Filistin cephesinde yaralanan Nâsır şöyle der: “Filistin’de savaşıyorduk, ama düşlerimiz Mısır’a bağlıydı. Mermilerimiz karşımızdaki siperlerde mevzilenmiş düşmanı hedef alıyordu, ama kalplerimiz kendisini kemirip bitiren kurtların pençesine düşmüş uzaktaki anavatanımızda dolanıyordu.”<a class="noteref" href="../Text/notlar.htm#f03n44" id="ref44">44</a> Şunu da ekler: “Filistin’de olup bitenin bölgenin her Müslüman ülkesinde olabileceğine inanıyordum.”<a class="noteref" href="../Text/notlar.htm#f03n45" id="ref45">45</a></p>

  <p>“Mısır Devrimi” çalkantılı bir dönemde ve İngiliz karşıtı gösterilerin dümen suyunda gerçekleşir. Ocak 1952’de İngilizler bir üslerine yapılan saldırıya misilleme olarak, kaçakların saklandığı iddia edilen İsmailiye polis karakoluna saldırırlar: On iki saat süren çatışmalarda elli kadar Mısır polisi ölür. Hem maddi hem de simgesel bir kuvvet gösterisi olan bu katliam ülkenin hemen her yerinde İngiliz kurumlarına ve şirketlerine karşı isyanlara yol açar; Kahire’de ise buna ek olarak zengin semtlerinde yüzlerce yangın çıkarılır. Müslüman Kardeşler’den ve solcu militanlardan etkilenen, ama onların tam hâkimiyetinde de olmayan “Mısır sokakları” iktidara karşı zincirlerinden boşanmış gibi saldırıya geçer.<a class="noteref" href="../Text/notlar.htm#f03n46" id="ref46">46</a></p>

  <p>Protestoyu –başarıyla– bastırma görevi Vefd yönetimine ve parti başkanı Mustafa Nahhas Paşa’ya düşer, daha sonra yönetim ve Paşa 27 Şubat 1952’de kral tarafından azledilirler. Kralın eli rahatlamıştır gerçi, ama siyasal itibarını da yitirmiştir.<a class="noteref" href="../Text/notlar.htm#f03n47" id="ref47">47</a> Sokak isyanlarını izleyen ve tarihyazımında “Mısır Devrimi”nin ikinci evresi olarak kabul edilen darbe kralı tahttan çekilip sürgüne gitmek zorunda bırakır. Monarşinin yerini, Muhammed Necib tarafından yönetilen, ama aslında Cemal Abdül Nâsır’ın çekip çevirdiği Devrimci Komuta Konseyi alır (23-26 Temmuz 1952).</p>

  <p>Çok geçmeden yeni rejim kendi iddialı projeleri tarafından köşeye sıkıştırılır; bu projeler altı amaç halinde ifade edilmiştir: “Emperyalizmin tasfiyesi, feodalizmin kaldırılması, iktidar üzerindeki tekel ve hâkimiyetin sona erdirilmesi, güçlü bir ordu oluşturulması, sosyal adaletin gerçekleştirilmesi, sağlıklı bir demokratik yaşam kurulması.”<a class="noteref" href="../Text/notlar.htm#f03n48" id="ref48">48</a> 9 Eylül 1952’de ilan edilen cüretkâr bir tarım reformuna rağmen, “Cunta, varlık nedeni olan öncelikli amaçların (kısaca bağımsızlık ve modernizasyon) parti faaliyetlerine dayalı bir parlamenter rejim içinde hiçbir gerçekleştirilme şansı olmadığını yavaş yavaş anladı.”<a class="noteref" href="../Text/notlar.htm#f03n49" id="ref49">49</a> O zaman acil zorunluluklar subayları tek bir otoriteye bağlı olmayan kurumları ortadan kaldırarak devrimci zamanı kısaltmaya ve sıkıştırmaya iter. Ocak 1953’te <em>Heyetü’t-Tahrir</em> [Azad Heyeti] adı altında, fiilen bir tek parti kurulur ve muhaliflere karşı her yönden baskı başlar, bu muhalifler olağanüstü mahkemelerde yargılanırlar.</p>

  <p>18 Haziran 1953’te önce başbakan, sonra da yeni rejimin resmî cumhurbaşkanı olan General Muhammed Necib’in muhalefetine rağmen cumhuriyet ilan edilir. Nâsır, İngilizlerle işbirliği yapmakla suçlanan Müslüman Kardeşler örgütünü de lağvetmeye karar verir. Subaylar artık referans noktası olarak kendilerini görmekte, onları etkileyip radikalleştiren, ama devrimin geleceğine de ipotek koyan bir muhalefet hareketiyle organik veya ideolojik bir bağları olmadığını düşünmektedirler. Nâsır şu demeciyle Müslüman Kardeşler’le olan kopuşmaya noktayı koyar: “Kendi payıma, bir ülkenin nasıl sadece Kur’an’a dayanılarak yönetilebileceğini henüz anlamış değilim.” Necib’in devrimin yeni yönelişine muhalefeti, bir halk hareketinin ve genel grevin ardından iktidardan düşmesine neden olur. Bir postacının oğlu olan ve büyük ölçüde kendi kendini yetiştirmiş, “kültürel açıdan” Necib’den “geride” olan Nâsır,<a class="noteref" href="../Text/notlar.htm#f03n50" id="ref50">50</a> Şubat 1954’te onun yerini alır, daha sonra da aynı yılın 14 Kasımı’nda onu nihai olarak bertaraf eder. Artık tek başına kalmıştır. Arkadaşı Abdülhakim Amir’i ordunun başına atar ve Necib’in ihanetle suçlanan taraftarlarına karşı temizlik hareketine girişir.</p>

  <p>1961’den itibaren, “sosyalist devrim” adı verilen aşamayla birlikte yeni bir radikalleşme dinamiği gün ışığına çıkar; bu “devrim”, ülkedeki bankaların ve belli başlı şirketlerin millileştirilmesini de kapsamaktadır. “Arap kitleleri”, Arap birliğinin, özgürlüğün ve sosyalizmin kurulmasının baş aktörlüğüne terfi ettirilmiştir. 23 Haziran 1962’de Nâsır halk oylamasıyla seçilir; yeni anayasa ile olağanüstü yetkilerle donatılmış, güçlü bir cumhurbaşkanı haline gelir. Parlamento korunmuştur, ama üyeleri önceden seçilmektedir.</p>

  <p>Nâsır iktidarı artık bir askerî rejimin, devrimci bir rejimin ve tek parti sisteminin özelliklerini bünyesinde bir araya getirecektir. Rejim, gövdesini oluşturan ordunun desteğiyle, askerî türde yeni bir toplumsal örgütlenme öngörmekte ve çocuklarla (kız ve erkek) gençlerin ulus adına askerî bir model temelinde örgütlenmesini şart koşmaktadır.</p>

  <p>Anti-emperyalizm tarafından zirveye taşınan milliyetçi, devrimci rejim gücünü erklerin temerküzü üzerine kurarak, ulus adına bunun yararını azamileştirirken, gerçeklik duygusunu da pek yitirmez. Henry Laurens’in gösterdiği gibi, ilk zamanlarda Nâsır, bir askerî işbirliği anlaşması imzalayarak Büyük Britanya ile hayret uyandıran bir yakınlaşma bile gerçekleştirir (19 Ekim 1954). Dış politikadaki radikalleşme baş döndürücü bir hal almadan yavaş ilerler ve bir dizi etkenle açıklanabilir: “sol” fikirleri benimseyen Suriye ile yakınlaşma, Mısır’ın Cezayir Ulusal Kurtuluş Cephesi’ne verdiği destek, bu yüzden Guy Mollet hükümeti tarafından “yeni Hitler” diye nitelenmesi, Fransa’nın Ortadoğu’daki İsrail odaklı politikası ve son olarak da Washington’un Asvan barajının inşası için gereken krediyi vermeyi reddetmesi.</p>

  <p>Bu kriz arkaplanı üzerinde, Nâsır hem peş peşe gelen aşağılamalara bir cevap olarak hem de ülkenin kalkınması için can alıcı öneme sahip olduğunu düşündüğünden, yeni bir güç gösterisine girişir. 26 Ocak 1956’da, İngilizlerle imzalanan antlaşmadan bir buçuk yıl sonra, Süveyş Kanalı’nı millileştirir, böylece devrimci Mısır’ın “gerçek anlamda kuruluşu”nu gözler önüne serer.<a class="noteref" href="../Text/notlar.htm#f03n51" id="ref51">51</a> Bu macera askerî bir bozgunla sonuçlanacak (Mısır ordusunun tamamına yakını Fransa, İngiltere ve İsrail’in birlikte açtıkları savaşta yok edilir), ama “siyasal düzlemde görkemli bir başarı” kazanacaktır.<a class="noteref" href="../Text/notlar.htm#f03n52" id="ref52">52</a> 1948’in rövanşı gibi gözüken bu zafer Nâsır’ı Arap dünyasının en popüler lideri haline getirir (“İsyankâr körfezden kükreyen Okyanus’a kadar emrindeyiz ey Abdül Nâsır.”)<a class="noteref" href="../Text/notlar.htm#f03n53" id="ref53">53</a></p>

  <h2 class="sigil_not_in_toc">Suriye: Darbelerden tek şef rejimine</h2>

  <p class="nonindent">Suriye’de 1943’te kâğıt üstünde ve 1946’da fiilen elde edilen bağımsızlık, 1920’li ve 1930’lu yıllarda manda rejimine karşı mücadeleyi omuzlayan milliyetçi ve geleneksel seçkinlerin giderek marjinalleştiğini açığa çıkarır. Filistin’deki savaş da bu süreci hızlandırır. Gerçi “bağımsızlık mücadelesini yürüten büyük aileler (Halep’te Cebri, Kehiya, Kudsi aileleri; Hama’da Azm, Barazi, Geylani aileleri; Humus’ta Atasi ailesi ve Şam’da Esali, Heffar, Merdiam, Kuvvetli aileleri) bir meşruiyet kazanmıştır”,<a class="noteref" href="../Text/notlar.htm#f03n54" id="ref54">54</a> ama bu kent hanedanlarının egemenliği yerel düzeyde sınırlı kalmakta, merkezî iktidar haline gelebilecek ve “Filistin dönemecine” göğüs gerebilecek bir “siyasal korporasyon” yaratmayı başaramamaktadır.</p>

  <p>1949’da Filistin cephesinden yeni dönmüş Kürt general Hüsnü Zaim kansız bir darbe düzenler, ama o da birkaç ay sonra General Sami el-Hinnevi tarafından devrilip idam edilir. 19 Aralık 1949’da Albay Edip Çiçekli tarafından devrilen el-Hinnevi, sığındığı Lübnan’da Kürtler tarafından öldürülecektir. Yeni rejim otoriter bir yola girer, partileri yasaklayıp meclisi dağıtır, 1953’te yapılacak yeni seçimler de iptal edilir; bunu Mısır’la bir siyasal birlik, Birleşik Arap Cumhuriyeti kurma tecrübesi izler; bu cumhuriyet sadece birkaç yıl yaşar ( 1958-1961; 1961’de Suriye birlikten ayrılır).</p>

  <p>Nâsır rejiminden farklı olarak, girilen radikal yol ülkede istikrarı hemen sağlayamaz. Birbirini izleyen darbeler, zayıflamış bile olsa bir parlamentonun varlığı ve kent hanedanlarının yerel gücü Şam’da bir <em>zaim-Leviathan</em>’ın sivrilmesini engellemektedir. Yine de Mısır’la karşılaştırılabilecek noktalar da yok değildir. “Biyografik benzerliklerin ötesinde, manda rejimi çağında yetişmiş bu subayların ayaklanmaları benzer düşünceler ve girişimlerden kaynaklanmaktadır. Öncelikli kaygıları askerlik görevinin yeniden değer kazanmasıdır, çünkü Filistin bozgunu, politikacıların bu bozgunu partizan amaçlarla kullanması ve orduya alenen sürülen leke onlarda travmaya yol açmıştır.”<a class="noteref" href="../Text/notlar.htm#f03n55" id="ref55">55</a></p>

  <p>Yine Mısır’da olduğu gibi, 1953-1964’ten itibaren önce adım adım ilerleyen, sonra Mişel Eflak’ın Baas partisinin hızla güç kazanması gibi kopuşlara neden olan bir radikalleşme süreci başlar. Baas, 1954’te mecliste 16 sandalye kazanır (Komünist Parti 1, Halk Partisi 32, Ulusal Parti 25). Irak’la (dolayısıyla “emperyalizm”le) yakınlaşmadan yana olduğundan, 1956’da Süveyş çatışmasının tam ortasında Başkan Şükrü el-Kuvvetli’ye karşı “komplo” düzenlediğinden kuşkulanılan Halk Partisi ihanetle suçlanır ve zorla meclisten atılır. Böylece Baas, ülkenin ikinci gücü durumuna gelir ve Salaheddin el-Baytar’ın dışişleri bakanlığına atanması partinin konumunu sağlamlaştırır.</p>

  <p>1960’tan itibaren ve Şam’da bir aşağılanma olarak duyumsanan Mısır’la siyasal birlik çabasının başarısızlığa uğraması karşısında, Haydar el-Kuzberi tarafından hazırlanıp 28 Eylül 1961’de yapılan darbe, çoğu askerlerden oluşan yeni bir seçkin zümreyi iktidara taşır. 8 Mart 1963’te, kendilerini yeni Baas olarak tanıtan (Hafız el-Esad, Salah Cedid ve Amin el-Hafız çevresinde oluşmuş) bir hücreye mensup subayların yaptığı ikinci bir darbe hükümetin yerine bir “Devrim Komuta Konseyi”ni geçirir.</p>

  <p>Bir “devrim” olarak selamlanan bu darbe, gerçekten de ülke tarihinde bir kopuşa işaret etmektedir. Mart sonunda, aralarında Nâsırcıların da olduğu 700 subay emekliye sevk edilir. Hafız el-Esad gibi yeni simalar sahnenin önüne çıkarken, radikal Salah Cedid’in yandaşları 1964’te hükümete girerler ve özellikle tekstil endüstrisi alanında millileştirme politikasını benimserler (bu önleme karşı yapılan gösteriler sert bir biçimde bastırılır).<a class="noteref" href="../Text/notlar.htm#f03n56" id="ref56">56</a> 23 Şubat 1966’da yapılan üçüncü bir iç darbe, bu kez en başta Eflak olmak üzere, partinin sağ kanadını Bağdat’a sığınmak zorunda bırakır.<a class="noteref" href="../Text/notlar.htm#f03n57" id="ref57">57</a> Dr. Attasi ile Dr. Zuayen’i iktidara taşıyan bu darbe, Baas’ın emektarlarından (1947’de partinin ilk genel sekreteri olmuştur) Salaheddin el-Baytar kanadını tasfiye eder. Başbakan ve general-cumhurbaşkanı Amin el-Hafız hapse atılırlar; millileştirme ve Sovyet türü planlama politikası hız kazanır. Aynı yılın ekim ayının son günlerinde toplanan Parti kongresi, hizipler arası savaşların ortalığı kasıp kavurduğu yeni bir saray darbesi görünümüne bürünür.</p>

  <p>Bu uzun süreçteki son olay, 12 Kasım 1970’te yapılan ve Hafız el-Esad’ın Suriye’nin tek şefliğine yükselişini tamamlayan yeni bir darbedir. Gerçi, Haziran 1973 ve Kasım 1976’da iki darbe girişimi daha yaşanacaktır. Sünni subaylar veya “dirimselci” Raik en-Nukeyri tarafından düzenlenen bu darbeler, “‘öğreti aşılayıcı ordu’nun aslında muazzam bir baskı aygıtına dönüştüğüne (...), bu aygıtın içindeki çok göze çarpan ‘sınıf’ çelişkilerinin ve çoğunlukla hoyrat bir biçimde ifade edilen otoritenin, alelacele gruplaşan bazı bireyleri imkânsızı deneme konusunda yüreklendirebileceğine” işaret etmektedirler.<a class="noteref" href="../Text/notlar.htm#f03n58" id="ref58">58</a> Ama aynı zamanda bir iç askerî çalkalanmanın bundan böyle rejimin istikrarını ve kalıcılığını sarsamayacağını da göstermektedirler.</p>

  <p>Olivier Carré, haklı olarak, Suriye’deki Baas, “Arap ulusal birliğinin ve Arap sosyalizminin partisi” tarihinin “kurulduğundan itibaren hiziplere bölünmüşlüğün” damgasını taşıdığı sonucuna varmaktadır.<a class="noteref" href="../Text/notlar.htm#f03n59" id="ref59">59</a> Ama bu parçalanmanın gerisinde, tüm mevcudiyetini ve özerkliğini koruyan Baasçı askerî komitenin,<a class="noteref" href="../Text/notlar.htm#f03n60" id="ref60">60</a> sonra askerî kurumun genelinin, son olarak da parti bünyesinde eski milliyetçi kuşağı kelimenin tam anlamıyla çiğneyip geçen yeni bir seçkin zümrenin ağır ağır kurumsallaşması göze çarpmaktadır. 1966’da partinin “bölge seksiyonu” tam bağımsızlığını ilan eder ve eski Baasçıların hiçbir söz hakkı kalmaz. Eflak 23 Haziran 1989’da Bağdat’ta sürgünde ölecek ve Salaheddin Baytar 21 Temmuz 1980’de Paris’te, muhtemelen Suriye ajanları tarafından öldürülecektir.</p>

  <h2 class="sigil_not_in_toc">Vatbah ve Irak’ta intifada</h2>

  <p class="nonindent">Nazi Almanyası’na yakın Raşid Ali el-Geylani’nin yaptığı darbenin (1 Nisan-29 Mayıs 1941) başarısızlığa uğramasından sonra yeniden istikrara kavuşmuş gibi gözüken Irak, protestoların genişlediği ve darbelerin birbirini izlemeye başladığı üçüncü ülke olur. Filistin’in paylaşılma planı üzerinde Bağdat ile Londra arasında yürütülen gizli pazarlıklar ve İngiliz birliklerinin ülkede kalması 1947’de toplum içinde şiddetli tepkilere yol açar ve Kral II. Faysal bunun sorumluluğunu üstlenmeyi reddeder. Bu yön değişikliğine rağmen, ülke bir <em>vatbah</em> (başkaldırı) dönemine girer; bu terim, Ulusal Demokratik Parti, İstiklal Partisi ve Komünist Parti tarafından düzenlenen ve “monarşi tarihinin en büyük halk ayaklanması”nı oluşturan gösterileri tanımlamak için kullanılmaktadır.<a class="noteref" href="../Text/notlar.htm#f03n61" id="ref61">61</a></p>

  <p>Komünist Parti, Şiiler arasında yaygındır, ama birçok Sünni Arabı, Kürdü ve Hıristiyanı da cezbetmektedir. 1936 ve 1937 yıllarında, sonra da 1947-1948’de kitlesel grevler örgütleyebilmiştir.<a class="noteref" href="../Text/notlar.htm#f03n62" id="ref62">62</a> Düzenli aralıklarla başsız bırakılmakta (tutuklamalar, işkenceler ve 1948’de Zeki Besim ve Muhammed Hersayin eş-Şalabi’nin de içlerinde olduğu liderlerinin idam edilmesi),<a class="noteref" href="../Text/notlar.htm#f03n63" id="ref63">63</a> ama “Marksist” çevrelerin çok ötesine uzanan etkisi ortadan kalkmamaktadır.<a class="noteref" href="../Text/notlar.htm#f03n64" id="ref64">64</a> Bu dönem hakkındaki anılar, radikalizmin sol parti militanları veya milliyetçi çevrelerle sınırlı kalmadığını da göstermektedir.<a class="noteref" href="../Text/notlar.htm#f03n65" id="ref65">65</a> Ordu bünyesi de dahil olmak üzere, çeşitli gruplaşmalar oluşmaktadır. 1950’li yıllarda, Komünist Parti’ye karşıt ama aynı politizasyon sürecinin sonucu olan başka örgütler de kurulur: Sünni Numan Abdürrezzak’ın (Ayetullah Muhsin el-Hakim tarafından da desteklenen) İslamcı Parti’si ve Muhammed Bekr es-Sadr’ın Dava’sı gibi.</p>

  <p>1952’de seçim yasasına karşı düzenlenen gösteriler birçok kentte ayaklanma görünümü alır ve kendilerini “intifada” diye tanımlarlar; bu gösteriler, kısa süredir görevde olan General Nureddin Muhammed hükümeti tarafından sert bir biçimde bastırılır. Ağustos 1954’te, “komünizme karşı mücadele adına yürütülen”, uygulamada ise, rejimi eleştirdiği düşünülen tüm entelektüelleri hedef alan yeni bir baskı dalgası başlar.<a class="noteref" href="../Text/notlar.htm#f03n66" id="ref66">66</a></p>

  <p>1955’te, Büyük Britanya tarafından ülkeye el konmasını tasdik eden Bağdat Paktı’nın imzalanması, muhalefet tarafından tam bir ihanet olarak görülür. 1957 seçimleri (135 parlamenterden 116’sı için tek adaylı seçim yapılmıştır) iktidarı iyice gözden düşürür ve Ulusal Demokratik Parti’yi, Komünist Parti’yi ve Baas’ı bir araya getiren birleşik bir Ulusal Cephe kurulmasına yol açar. Cephe, eski/yeni başbakan Nuri Said’i “İsrail müttefiki”, “sömürgeciliğin uşağı” ve “Doğu’nun bugüne kadar görmediği bir müstebit”<a class="noteref" href="../Text/notlar.htm#f03n67" id="ref67">67</a> diye niteler ve onu özellikle Süveyş Savaşı’nı izleyen gergin dönemde ihanetle suçlar.</p>

  <p>Monarşinin dışında, Osmanlı sonrası dönemin tüm siyasal seçkinler zümresi marjinalleşmiş ve gözden düşmüştür. 1957’den 1958’e kadar çok şiddetli bir istikrarsızlık döneminden geçen ülkede beş hükümet değişir. 1957’de gösteriler ve grevlerde, özellikle de Bağdat’a bir yürüyüş düzenlemeye çalışan demiryolu işçilerinin grevinde birçok kişi ölür. Sonunda, 14 Temmuz 1958’de, kırk dört yaşındaki Abdülkerim Kasım çevresinde toplanmış genç subaylar monarşiyi devirir ve kraliyet ailesinin üyelerini öldürürler; birkaç gün sonra tutuklanan Başbakan Nuri Said idam edilir. Çok hızlı gerçekleştirilen darbe birçok subayın astlarının radikalizmini paylaştıklarını veya en azından buna iyi bir gözle baktıklarını göstermektedir.<a class="noteref" href="../Text/notlar.htm#f03n68" id="ref68">68</a> Genç veya yaşlı tüm askerler Mısır örneğinden etkilenmiştir; darbenin iktidarın alınması aşamasında 1952’deki Hür Subaylar darbesiyle gösterdiği benzerlikler bunu kanıtlamaktadır.</p>

  <p>Ama Irak etnik, mezhepsel ve siyasal açıdan Mısır’dan çok daha parçalı bir durumdadır. Ayrışık siyasal seçkinler zümresi hayatta kalabilmek için iktidarın ve aktörlerin bütününün karşılıklı “hoşgörüsü”ne bağlıdır. Örneğin, Kasım ilk zamanlarda hiç kuşkusuz Ortadoğu’nun en güçlü komünist partisi olan Komünist Parti’ye yönelik bir açılım politikası izler (içlerinde bir de kadın olan –Nezihe ed-Duleymi– üç komünist bakan yapılır). Ama Kerkük ve Musul’da darbenin birinci yıldönümünde komünistlerle onlara karşıt olanlar, özellikle de Baasçılar arasında çıkan çatışmalar subaylar iktidarını zayıflatmaya başlar. Eylül 1961’de çıkan ve çok geçmeden bir iç savaş görünümü alan Kürt isyanı süreci hızlandırır.</p>

  <p>Üstelik, askerî bünyenin gençleri arasındaki dayanışma Mısır’daki gibi güçlü ve merkezileştirilmiş bir devlet dokusuna dayanmamakta ve Nâsır’ın “devrim felsefesi”nin aksine, sosyalizm renkleri de taşıyan panarabizm, toplumsal bağdaşıklık sağlayabilecek bir söylem oluşturmamaktadır. 1959’dan itibaren tökezlemeye başlayan rejim, 8 Şubat 1963’te Baasçılar Ali Salih es-Said, tugay komutanı Ahmed Hasan el-Bekr ve Yarbay Mehdi Ammaşi tarafından hazırlanan darbeyle devrilir. Kasım idam edilir ve cesedi zafer nişanesi olarak televizyonda teşhir edilir; Albay Abdüsselam Arif tarafından yönetilen, yardımcılığını el-Bekr’in yaptığı bir Devrim Komuta Konseyi kurulur.</p>

  <p>Bu darbe sırasında, Mısır veya Suriye’deki durumla açık bir tezat oluşturacak şekilde, zor kullanan başka aktörler orduya ciddi anlamda rakip olmuştur. Baas’ın üye sayısı 30.000’e varan Ulusal Muhafızları (<em>el-Hars el-Kavmi</em>) komünistlere karşı tam bir imha kampanyası yürütür ve komünistler partilerinin Kasım’la yaptığı işbirliğinin bedelini çok ağır öderler (3.000 komünist öldürülür). Nâsırcı hareketin militanlarına amansız bir düşmanlık besleyen bu Muhafızların kaygı verici varlığı, Albay Arif’i 18 Kasım’dan itibaren Baas’a askerî olarak saldırmak zorunda bırakacak, bunu Nâsır’la kurulmaya çalışılan, ama ölü doğan yakınlaşma çabası izleyecektir. Ali Salih es-Said etrafında toplanmış “ikinci kuşak” Baasçılar,<a class="noteref" href="../Text/notlar.htm#f03n69" id="ref69">69</a> mızrak ucunu oluşturdukları darbenin semeresini almayı başaramamışlardır. Cumhurbaşkanının kaza ile ölmesi de onlara bekledikleri fırsatı vermez, çünkü Abdurrahman Arif, ağabeyinin yerini alır.</p>

  <p>İkinci Arif yönetiminde, ama onun emirlerine ters düşme pahasına Başbakan Abdurrahman el-Bazzaz tarafından başlatılan demokratik ve liberal açılım girişimleri, Irak’ın sonunda askerî rejimlerin kanlı döngüsünden sıyrılacağı konusunda bazı umutlar uyandırır. Ama Baas iktidardan sadece geçici olarak uzaklaşmıştır. 17 Temmuz 1968’de son bir darbe Suriye usulü bir istikrar sürecinin başlangıcına işaret eder; Baas bir tek parti rejimi kurar. On yıl kadar devletin başında kalacak General Hasan el-Bekr hızla –akrabası Saddam Hüseyin de içinde olmak üzere– kendi ailesinin ve Tikriti aşiretinin tüm ülke sathında hakimiyetini kurar.</p>

  <p>Bu dönemde Baas geniş ölçüde içi boş bir kabuk haline gelir. Charles Tripp’in daha 1968’e gelmeden önce gözlemlediği gibi, sokakta, hatta siyasal alanda korku yoluyla denetimi sağlama gücüne sahip milislerin oluşumunda Saddam Hüseyin belirleyici bir rol oynar.<a class="noteref" href="../Text/notlar.htm#f03n70" id="ref70">70</a> Yeni rejimin kurumsallaşması çoğunlukla parti olarak Baas’ın denetimi dışında kalan yeni organlar yerleştirilmesiyle sağlanır. 17 Temmuz 1968’de bir Baas Askerî Bürosu ve Bölgesel Komutanlık, daha sonra da <em>el-Cihazü’l-Hass</em> (Özel Örgüt) ve <em>el-Amnü’l-Amm</em> (Genel Güvenlik) gibi istihbarat organları kurulur. Partinin aynı yıl yapılan yedinci kongresi radikal bir sosyalist söylemi benimsemekle kalmaz; eski karar alıcıların yerine, içlerinde Taha Yasin Ramazan ve İzzet İbrahim ed-Düri’nin de yer aldığı, hepsi de Saddam’a yakın, yeni bir karar alıcılar kuşağının ortaya çıkışına tanık olur.</p>

  <p>Sudan Hür Subaylar’ının 1956’daki ve Kaddafi’nin 1969’da Libya’daki darbesi de eklenirse, yaklaşık otuz yıla yayılan bu uzun devrimci döngüye damgasını vuran ortak matrisin şekillendiği görülür. Yeni rejimler, ne “eski rejimler”in ne de kimi zaman gerçek bir halk desteğine sahip olsalar bile “derneksel” türdeki siyasal partilerin aşabilecekleri yapısal bir krizin ürünleridir. Ulusal mutabakat inşacıları olan yeni iktidarlar onlardan nöbeti devralırken tartışılmaz bir meşruiyet kazanırlar; ama bu meşruiyet parlamenter temsilden değil, tam aksine, silah yoluyla “burjuva demokrasisi”ni yok etme güçlerinden kaynaklanmaktadır. “Burjuva demokrasisi” yozlaşmış bir rejim ve en önemlisi, hem İsrail’in hem de Avrupa ve Amerikan “emperyalizmi”nin karşısında güç üretilmesinin önünde bir engel olarak görülmektedir.</p>

  <h2 class="sigil_not_in_toc">Radikal bir kopuş olarak darbe</h2>

  <p class="nonindent">Bir darbe, tehdit altında olduğu düşünülen devleti kurtarmak amacıyla, iktidarı elinde tutan mercileri devirir. Her yerde olduğu gibi bu bölgede de, “darbe, devlet menfaatlerinden bir kopuş anlamına gelmez. Devletin kendi kendini açığa vurmasıdır. Devletin her koşulda, hangi biçimle olursa olsun kurtarılması gerektiğini beyan eden devlet menfaatinin ilanıdır.”<a class="noteref" href="../Text/notlar.htm#f03n71" id="ref71">71</a> Bu anlamda, Sudan ve Libya’da olduğu kadar, Mısır, Suriye, Irak’ta da askerlerin iktidarı alması bir rejim değişikliğiyle sonuçlanan bir halk ayaklanmasından çok, başarılı bir <em>pronunciamiento</em>’ya benzetilebilir.</p>

  <p>Devleti kurtarma isteğiyle harekete geçirilip, devletle en yakından ilişkili toplumsal zümre tarafından gerçekleştirilmiş olsalar da, bu askerî darbeler yine de hızlandırmaktan başka bir işe yaramadıkları radikalleşme ve kopuş süreçlerinin ürünleridir. 1950’li yılların başında eski siyasal sistemler artık iç çelişkilerini aşmayı başaramamakta ve bu nedenle yeniden üretimlerini sağlayamamaktadırlar. Karşılarında parçalı, ama radikal muhalefet hareketleri vardır; meşruiyet zeminlerini genişletmek üzere bunları sisteme katmayı hem istememekte, hem de bunu hızlı bir şekilde yapamamaktadırlar. Her devrimci bağlamda görüldüğü üzere, ortaya çıkan çatışmalara “hiçbir sınıf hakim olamamakta”, hatta “dış görünüşte merkezî yeri işgal eden” sınıf bile bunu başaramamaktadır. “Devrimci çatışma her zaman, işin içindeki grupların öngöremedikleri ve hesaplayamadıkları sonuçlar (doğurur).”<a class="noteref" href="../Text/notlar.htm#f03n72" id="ref72">72</a> Ortadoğu’da 1950’li yılların başında net bir biçimde algılanabilen “devrimci durum” askerî rejimlerle sonuçlanmışsa, bunun nedeni genç subayların kendi hiyerarşilerini de devirecek kadar radikalleşmiş olmalarının yanı sıra, aynı zamanda ihtilaflı taraflar arasındaki çatışmalara hakemlik edebilecek, bazı toplumsal taleplere öncelik tanıyabilecek, diğerlerini erteleyebilecek ve toplumun bütününü ilgilendiren “ulusal” sorunu çözümleyebilecek “en vatansever” kategori olarak kabul edilmeleridir.</p>

  <p>Başlangıçta ayaklanmaya, çalkantıya, isyana, hatta bölünmeye gönderme yapan <em>savra</em> terimi 20. yüzyılda, özellikle de ikinci yarısında olumlu bir anlam yüklenerek “devrim”i ifade eder.<a class="noteref" href="../Text/notlar.htm#f03n73" id="ref73">73</a> Değişim sadece anlambilimsel düzeyde değildir: Bizatihi muhalefet Arap toplumları nezdinde rüştünü ispat etmekte, meşruiyet kazanmaktadır. İlk aşamada kopuşma nadiren kanlı olur, ama her zaman radikaldir. Örneğin Mısır’da hem devrik kral hem de ailesi sürgün edilir ve özellikle de orduda, eski iktidar sahiplerinin hemen hepsinin yerini hızla gençler alır. Irak’ta kralın ailesi ve başbakan 1958’de öldürülür, eski rejimin diğer simaları bir “çıkış kapısı” bulurlar; ordu ise kitlesel temizlik arenası haline gelir.</p>

  <p>Aynı şekilde, yeni rejimler hızla askerileşirken, entelijensiya bünyesinden de kitlesel olarak üye devşirirler, dolayısıyla “Osmanlı” veya “mandacı” eski entelektüel seçkinleri de marjinalleştirirler. Plebler ile eski <em>paşalar</em> veya <em>efendiler</em> arasındaki sınıf karşıtlığına, kuşaklar arası çatışma da eklenir. Yaşa, statüye ve hiyerarşiye duyulan saygıyla isim yapmış toplumlarda, yüksek bir statüsü olmayan gençler toplum bünyesi tarafından reddedilmeden kendilerini kabul ettirmeyi başarırlar. Örneğin Nâsır iktidarı aldığında otuz dört yaşındadır. Kasım 1958’de kırk dört, Arif ise 1963’te kırk iki yaşındayken, makam sahibi olarak görülen Hasan el-Bekr’in arkasındaki rejimin gerçek güçlü adamı olarak 1968’de öne çıkan Saddam Hüseyin sadece otuz bir yaşındadır. 1952 ile 1963 arasında, Irak Baas’ının üst düzey yirmi dört sorumlusundan on ikisi yirmi dört yaşın altında, onu yirmi beş ile yirmi dokuz yaş arasında, ikisi de otuz ile otuz dört yaş arasındadır. 1964 ile 1970 arasında bile, bu yirmi dört sorumludan on sekizi otuz beş yaşın altındadır.<a class="noteref" href="../Text/notlar.htm#f03n74" id="ref74">74</a> Ustalar ile çıraklar arasındaki ilişkiden hareketle şekillenen bir nakil ve itaat zincirine ayrıcalık tanıyan kültürel matris, Ortadoğu’daki otoritarizmin tartışılmaz biçimlerinden birini oluşturuyorsa<a class="noteref" href="../Text/notlar.htm#f03n75" id="ref75">75</a> muhalefet tarafından hiyerarşilerin devrilmesi de ikinci bir otoritarizm kaynağı olmuştur.</p>

  <p>Yeni kuşaklar da kaynak bulma mekânı yerine geçen geleneğe başvursalar da,<a class="noteref" href="../Text/notlar.htm#f03n76" id="ref76">76</a> siyasal zümredeki gençleşmenin “eski” ile kopuşan toplumsal ve siyasal imgelem üzerinde hatırı sayılır bir tesiri olmuştur. Biraz sert bir tabirle söyleyecek olursak, babayı öldürmek tamamen meşrulaşmıştır. Hükümdar, ya yetersizliği ya bilinçli tercihiyle ailesine ihanet etmiş bir şef olarak görülmektedir. Onun kanını dökmek veya uzak bir sürgünde unutulmaya terk etmek ailenin arınmasını, bir gencin rehberliğinde yeni bir direnç ve yeni bir kutsallık kazanmasını sağlamaktadır.</p>

  <p>Nitekim, genç asker kuşakları aracılığıyla, aslında tüm Arap ulusu bir yandan genç ve ulusal, hatta evrensel bir misyona sahip olarak, öte yandan da askerî erkeklik gücü zemininde yeniden tanımlanmaktadır (ve kendi imgesini geleceğe böyle yansıtmaktadır). Pleb olduğu için yakın gelen, sırım gibi ve savaşçı olduğu için model alınan gövde, hükümdarın uzak, yaşlanmış, aristokratik, ulusun gelişmesinin önünde engel oluşturan gövdesinin yerini, şiddet aracılığıyla ve şiddet içinde almaktadır. Bu yeni gövde, “zinde güçler”i topluca harekete geçirerek “ulus”u disiplin altına almakla yükümlüdür; ulus, hayatta kalmak için ihtiyaç duyduğu kudrete ancak böyle sahip olabilir. Bu gövde çoğunlukla savaşçı ve saldırgan renkler taşıyan yeni bir siyasal söylem de icat etmekte; hem kendiliğinden hem de mizansenleriyle son derece teatral gözüken bu söylem devrilmiş “eski” karar alıcıların renksiz ve protokolcü sözleriyle köklü bir tezat oluşturmaktadır.</p>

  <p>Son olarak, yeni rejimler hızla süpürülen genelkurmay başkanlarının değil, askerî akademilerde entegre edilen “pleb”in damgasını taşımaktadırlar. En azından kısa bir büyülenme dönemi boyunca, gençlik ve entelijensiya ile sınırlanmayan gerçek bir toplumsal zemine, dolayısıyla “doğal” bir meşruiyete sahip olmaktadırlar. Sadece askerî bir rejim kurmakla kalmamakta, birçok bakımdan gerçek bir siyasal <em>tabula rasa</em> etkisi yaratmaktadırlar. Hemen her örnekte, eski ticaret burjuvazilerinin ve kent eşrafının boyunları çok geçmeden vurulmuştur. Büyük ölçekli cebrî kamulaştırmalar yapılmasa bile, eski egemen sınıflar mülksüzleştirilmiş, “devrim”den hemen sonra bir tarım reformu benimsenmiştir.<a class="noteref" href="../Text/notlar.htm#f03n77" id="ref77">77</a> Yeni rejimler eğitim ve sağlık hakkını da kurumlaştırırlar. Darbelerin ürünleri olsalar bile, sınıf ilişkilerini, toplumsal değerleri, kurumları ve her şeyin ötesinde miras olarak devraldıkları devlet yapılarını fiiliyatta değiştirirler.<a class="noteref" href="../Text/notlar.htm#f03n78" id="ref78">78</a></p>

  <h2 class="sigil_not_in_toc">“Dünün ezileninden bugünün ezenine”</h2>

  <p class="nonindent">Maxime Rodinson 1972’de kaleme aldığı bir makaleyi 1991’de yorumlarken, Victor Hugo’yu referans göstermişti: “... bu devir iç karartıcı sıkıntısı içinde dünün ezilenini bugünün ezeni haline getiriyor”; sonra da sözlerini şöyle bağlamıştı: “Tam bir zafer henüz kazanılmamış olsa bile, üçüncü dünya milliyetçiliklerinin bu yolu izlemeye eğilimli olduklarını gösteren birçok işaret (hatta işaretten de ötesi) mevcuttur.”<a class="noteref" href="../Text/notlar.htm#f03n79" id="ref79">79</a></p>

  <p>“Arap devrimleri”, özellikle de Suriye ve Irak “devrimleri” (daha sınırlı bir ölçüde Mısır Devrimi) bu dönüşümü doğrulamaktadır: Tetikleyici etkenler ve harekete geçirdikleri halk destekleri ne olursa olsun, eski rejimler devrildikten sonra kısa vadede ortaya çıkan bilançolar felakettir. Bunu anlamak için, sırasıyla Gılgamış’a, Nabukodonosor’a ve Salaheddin’e benzetilen Saddam Hüseyin’e veya Hafız el-Esad’a yönelik kişi tapıncını ya da rejimlerinin <em>devlet</em> ve <em>mülk</em> mantığı içinde kalmasını incelemek yeterli olur. Hızla “askerî-merkantil”<a class="noteref" href="../Text/notlar.htm#f03n80" id="ref80">80</a> bir kast haline getirilen yeni seçkinler birkaç yıl içinde siyasal bekalarının temel ilkesi haline gelecek yağmacı mantığı asla aşamayacaklardır.</p>

  <p>Aynı şekilde, iktidarı alırken –bazı uç noktalar dışında– şiddete başvurmayan bu yeni seçkinler, omuzlarına basarak yükseldikleri muhalefet hareketlerine karşı, en başta sol ve komünistler, Mısır’da da önemli dayanaklarından birini oluşturmuş Müslüman Kardeşler’e karşı hızla baskıcı bir tutum alırlar. Sol (özellikle de komünist partiler), milliyetçi de olsa, kent nüfusunu yanına çekebilecek daha radikal bir toplumsal alternatif oluşturmaktadır ve bu durum sadece mevcut hiyerarşileri değil, dinî ve ahlaki kuralları da sarsma isteğiyle, yeni iktidarların gözünü korkutmaktadır. Mişel Eflak bu konudaki görüşlerini şöyle açıklar: “Komünizm dinsizdir, Arap iman sahibidir; komünizm proletarya diktatörlüğüdür, “(Baas) Ulusal Bildirge(si) bir sınıfın tahakkümü yerine bir başka sınıfın tahakkümünü geçirmeyi reddeder; komünizm burjuva sınıfının yok edilmesini ister, Arap sosyalizmi her türlü kaba kuvvete karşıdır, komünistler eskiden insan iken sonra birer makinaya dönüşmüşlerdir; hürriyeti reddetmişlerdir, çünkü hürriyet, bireye güvenin bir göstergesidir ve komünist rejimde bireyin ne kişiliği ne de iradesi vardır; komünizmin gerçeği, propagandasını yapanların ilan ettikleri idealden çok farklıdır.”<a class="noteref" href="../Text/notlar.htm#f03n81" id="ref81">81</a></p>

  <p>Ama yeni iktidarlar başka bir nedenden ötürü de sola saldırmaktadırlar: Sol, “ötekiler”i, özellikle Mısır ve Irak’ta ulusun “organik bünyesi” içinde erimeyen herkesi, Amerika, Avrupa ve İsrail’in politikalarına kararlı biçimde karşı çıkan Yahudileri de kapsamaktadır. Mısır’da, saflarında birçok Yahudi bulunan komünistlere yönelik baskılar rejimin alenen sahiplenmeyi göze alamadığı antisemit bir boyutu da gözler önüne sermektedir. Ocak 1959’dan itibaren toplama kamplarına kapatılan bu Yahudilerden bazıları 1964’e kadar oralarda kalacaklardır.</p>

  <p>Irak’ta antisemit kampanyalar 1948’den itibaren sendikal hareketi zayıflatır ve 1958 ile 1963 arasındaki kitlesel Yahudi tehcirine zemin hazırlar. Bu döneme komünistlere yönelik katliamlar da serpiştirilmiştir; öyle ki 1963’teki birinci Baas darbesi antikomünist olduğunu açıkça ilan eder ve 8-10 Şubat arasında 3.000 can alır. Baskılar 1968 Baas darbesi döneminde de yer yer sürecek, 1978 ve 1979’da orduya sızmakla veya rejime sadık olmamakla suçlanan yüzlerce Komünist Parti üyesinin öldürülmesiyle son bulacaktır.<a class="noteref" href="../Text/notlar.htm#f03n82" id="ref82">82</a></p>

  <p>Mısır’daki Müslüman Kardeşler ise, devrimine dinsel değil ulusal bir mana yükleyen yeni rejimin “sekülarist” yönelişleri nedeniyle kendini ihanete uğramış gibi hissedecektir. Nâsır, Müslüman Kardeşler’in sahip olduğu halk desteğinden çekinmektedir ve bunda haksız da sayılmaz. “Müslüman Kardeşler arasındaki yaygın kanı, iktidardaki Hür Subaylar ile İslamcı ideallerini kolayca gerçekleştirebilecekleri yönündeydi. Subaylar, savaş alanında olduklarından çok daha az doktriner ve Kardeşler’in hoşuna gitmeyecek kadar pragmatik olduklarını gösterdiklerinde, geçmişte dost olanların arasında yaşanan kan davalarının yoğunluk ve şiddetini aratmayacak bir çatışma hızla su yüzüne çıktı.”<a class="noteref" href="../Text/notlar.htm#f03n83" id="ref83">83</a> Hür Subaylar’ın bir zor aygıtına dönüşmesi onlarcası öldürülen veya sürgün edilen Müslüman Kardeşler üzerindeki baskılarla kendini gösterdi. 1450’den fazla Müslüman Kardeşler üyesi hapse atıldı ve kürek cezalarına mahkûm edildi.<a class="noteref" href="../Text/notlar.htm#f03n84" id="ref84">84</a></p>

  <h2 class="sigil_not_in_toc">Milliyetçi unanimizm ve<br />
  teritoryal devletlerde kök salma</h2>

  <p class="nonindent">Devrimci rejimler bir Arap birliği söylemine dayansalar da, yine de sömürge veya manda döneminden devralınmış ve kendilerine çok sayıda siyasal, ekonomik, askerî kaynak sağlayan devlet kadroları içine kapanırlar. Siyasetleri, Birinci Dünya Savaşı sonunda ölü doğan Arap İmparatorluğu’nun yerel beyliklerine verilen öncelik şeklinde özetlenebilir. Suriye ile Mısır arasında yaşananların (1958-1961) en ileri örneği oluşturduğu birleşme denemeleri başarısızlığa uğrar ve siyasal panarabizm defterini nihai olarak kapatırlar (yine de panarabizm bir halk özlemi olarak yaşayacaktır).</p>

  <p>Milliyetçilik, sosyalizmden duyulan korku, devlet ve tek parti söyleminde dine verilen –ve Olivier Carré’nin çapını gösterdiği–<a class="noteref" href="../Text/notlar.htm#f03n85" id="ref85">85</a> yer, yeni rejimlerin unanimist siyasal kültürünün parçalarıdır. “Parti-ulus-devlet” bünyesinde türü ne olursa olsun hiçbir bölünme düşünemez; böyle bir ayrılık ancak “devrim” denen bu hem ulusal hem de kozmik dramanın aktörleri olan birey ile kolektifin kaynaşmasını tehdit eden bir kırılma olarak görülebilir.</p>

  <p>Unanimizm, tıpkı bağımsız ve devrimci Cezayir’de olduğu gibi,<a class="noteref" href="../Text/notlar.htm#f03n86" id="ref86">86</a> burada da çeşitli referanslarla beslenir: Jakobenizm ve tevhit ilkesi, 1920’li yılların Avrupa’dan ithal edilmiş siyasal kültürünün etkisi, kendi tarihinin, Arap toplumlarının bölünmüşlüğünden kaynaklanan bir başarısızlık tarihi olarak yorumlanması. O zaman ulus hem Arap, hem Müslüman hem de devrimci olma iddiası taşıyacaktır; Araplık her türlü azınlık talebinin (Kürtler ve ileride yeniden döneceğim Suriye’deki Sünniler ve Şiiler veya Irak’taki Hıristiyanlar ve Yahudiler) reddedilmesini, Müslümanlık “materyalist” solun baskı altına alınmasını ve “devrimcilik” de Arap milliyetçiliğine rakip bir proje olarak algılanan İslamcılığın engellenmesini sağlar.</p>

  <p>“İdealin efendisi” tarafından yönetilen “Parti”, Mişel Eflak’ın ifadesiyle, “diriltmek istediği yüce ve kutsal ulusun daha küçük bir versiyonu”nu temsil eder<a class="noteref" href="../Text/notlar.htm#f03n87" id="ref87">87</a> ve yeni toplumsal, güvenlikli ve bağdaşık toplumun omurgasını oluşturur. Örnek olarak, Suriye’de “siyasal örgütlenme” olarak algılanan toplum 275.000 kadar Baas militanıyla çerçevelenmiştir<a class="noteref" href="../Text/notlar.htm#f03n88" id="ref88">88</a> (resmî Baasçı sayısı, “sempatizanlar”la birlikte, 1971’de 63.000 iken 1992’de bir milyonu geçmiştir).<a class="noteref" href="../Text/notlar.htm#f03n89" id="ref89">89</a> Kürt Halid Bektaş yönetimindeki Sovyet yanlısı komünistlere sisteme tabi kılındıkları için hoşgörü gösterilmekle birlikte, radikal komünistler, eski Baasçılar ve İslamcılar için aynı şey geçerli değildir. Daha 1963’te Baas, Suriye toplumuna yönelik <em>organikçi</em> bakışıyla fark edilir ve yabancı olarak gördüğü Kürtlere karşı ırksal bir politikayı yürürlüğe koyar. Böylece, Türkiye sınırının araplaştırılmasını ve “yabancı” Kürtlerin elinden Suriye vatandaşlığının alınmasını öngören bir “Arap kuşağı” oluşturulur.<a class="noteref" href="../Text/notlar.htm#f03n90" id="ref90">90</a></p>

  <p>Elizabeth Picard’ın dediğine göre, “Belki Irak dışında, (Suriye’deki) bağımsızlığın ilk yıllarındaki partizan seferberlik coşkusu ile on yıl sonra siyasal yaşam üzerine kurşun gibi çöken ağırlık arasındaki tezat, Arap dünyasının başka hiçbir yerinde görülmez.”<a class="noteref" href="../Text/notlar.htm#f03n91" id="ref91">91</a> Bu tezat, gerek Arap birliği gerekse sosyalizm arayışından sıyrılarak cemaatçilik ve <em>mülk</em> zihniyetine yönelişe işaret eder. Alavi [Arap Alevisi] askerî seçkinleri öne çıkaran 1963 darbesi, mezhepsel bir nitelikte olmasa da, bir sır kültü içinde yetişen bu Alavi subayların tipik örneği olan Hafız el-Esad tarafından 1970’te nihayetine erdirilir. Onlar dehşet içinde hükmedeceklerdir: Müslüman Kardeşler akımının bastırılması on yıl sonra Hama’da İslamcı bir ayaklanmaya yol açacaktır.</p>

  <p>Son tahlilde askerî bir korporasyonu temsil eden rejim, hayatta kalmasını Hafız’ın askerî <em>müessese</em> içinde farklı bölümler arasında yaptığı, çeşitli anlamlara çekilebilecek hakemliğe borçludur. Bu kurumun bileşenlerinden olan kardeşi Rıfat 1985’te fazla özerk bir konum kazanınca, Hafız onu dizginlemek için şiddete başvurmaktan geri kalmayacaktır. Giderek müstebitleşen rejim, diğer yandan da iyice rantiyeleşir; 1978’de Arap zirvesi İsrail’e karşı “savaş çabaları”nı 1.8 milyon dolarla destekleme kararı alır. Ama fiilen bu yardımın ancak yarısı alınabilecek, yine de rejim içeride üretken faaliyetten uzaklaşıp ihtiyaçlarının bir bölümünü bu parayla karşılama olanağı bulacaktır.<a class="noteref" href="../Text/notlar.htm#f03n92" id="ref92">92</a></p>

  <p>Suriye’de olduğu gibi, Irak’ta da Baas kendisini “bir kitle partisi olmaktan çok, kitlelerin kadrolaştırılması partisi” olarak tanıtır.<a class="noteref" href="../Text/notlar.htm#f03n93" id="ref93">93</a> Kürt azınlığı, gerek Irak’ın Araplığı gerekse Arap dünyası için sürekli bir tehdit olarak görür. Komünistler için de aynı bakış geçerlidir. Baas’ın 1963’teki kısa süreli iktidarı Kasım’ın ve üç yakınının öldürülmesi (tutuklama, yargılama ve infaz bir saat içinde gerçekleştirilmiştir)<a class="noteref" href="../Text/notlar.htm#f03n94" id="ref94">94</a> ve cesetlerinin halka teşhir edilmesiyle sonuçlanmıştır. 1968’deki yeni darbe kaba kuvveti siyasal kod ve söylem haline getirir. İktidarın Ekim 1968’de alınmasından kısa bir süre sonra, rejim “siyonist ajanlar”ın “maskesini düşürür” ve yıldırım hızıyla açılan dava 5 Ocak 1969’da bu vesileyle alana toplanmış yüz binlerce Bağdatlının önünde on dört kişinin idamıyla sonuçlanır.<a class="noteref" href="../Text/notlar.htm#f03n95" id="ref95">95</a> Bu meşum gösteri yaratılan korku ile kalabalıkların bağlılığını sağlamaya ve görsel ve simgesel siyaset alanını ölümle yapılandırmaya yöneliktir. Yöntem daha sonra da birçok kez, aynı yılın 20 Şubat, 24 ve 30 Nisan, 15 Mayıs, 21 ve 25 Ağustos, 8 Eylül ve 26 Kasım tarihlerinde uygulanacaktır. İdam sahneleri kamusal ve siyasal bayram yerine dönüştürülür. Baasçı bakanlardan Salah Ömer el-Ali kalabalığa şöyle seslenir: “Yüce Irak halkı! Bugün Irak hainlere, casuslara, beşinci kolun ajanlarına artık müsamaha göstermeyecektir. Ve siz, İsrail’in piçleri, siz Amerikan emperyalistleri, ve siz siyonistler, beni iyi dinleyin! Sizin pis dolaplarınızı açığa çıkaracağız! Ajanlarınızı cezalandıracağız. Sayıları binleri de bulsa, casuslarınızı yakalayacağız!... Yüce Irak halkı! Daha yeni başlıyoruz! Irak’ın tüm ölümsüz meydanları hainlerin ve casusların cesetleriyle dolacak.”<a class="noteref" href="../Text/notlar.htm#f03n96" id="ref96">96</a> Saddam Hüseyin konuya şöyle açıklık getirir: “Devrim düşmanlarını seçer, ‘düşmanlarını seçer’ diyoruz, çünkü programının aleyhine çalışan ve ona zarar vermeye uğraşanlar yığını içinden devrim bazı düşmanları seçer. Devrim, onu temel ilkelerinden ve asıl kökenlerinden saptırmaya niyetlenenleri düşman olarak seçer.”<a class="noteref" href="../Text/notlar.htm#f03n97" id="ref97">97</a></p>

  <p>Devlet zoru, sadece toplumun bağrında saklanan “iç düşmana” karşı yöneltilmemiştir. Yeniden üretimi hastalıklı hücrelerin sürekli temizlenmesine bağlı olan sistemin merkezinde de düşman aranması şarttır. Ocak 1971 başında, elli yedi asker ve sivil –milliyetçi olmalarına karşın– iktidarı devirmeye teşebbüs ettikleri için idam edilirler. Yavaş yavaş bir istihbarat servisleri ağı oluşur; bunların görevi birbirlerini denetlemektir: Ekonomik açıdan aktif nüfusun beşte biri (677.000 kişi) 1980’de bir şiddet biçimini (polis, savunma veya genel anlamda toplum denetimi) uygulamakla kurumsal olarak görevlendirilmiştir.<a class="noteref" href="../Text/notlar.htm#f03n98" id="ref98">98</a></p>

  <p>Saddam Hüseyin 1971’de, “partimizin yöntemleriyle bizimle fikir ayrılığına düşenlerin birkaç tankın üstüne çıkıp hükümeti devirmeleri olanaksızdır” öngörüsünde bulunmuştu.<a class="noteref" href="../Text/notlar.htm#f03n99" id="ref99">99</a> 16 Temmuz 1979’da başkanlığa yükselişi yöntemleri konusunda hiçbir kuşkuya yer bırakmadı: üst düzey kadroların üçte biri tasfiye edildi. Güçlü ve teatral bir simgesellik söz konusuydu: Yeni reis, kederli bir ses ve yaşlı gözlerle, General Hüseyin el-Meşhedi tarafından hazırlanmış Suriye yanlısı bir komploda yer almaktan suçlu bulunmuş hainlerin adlarını okuyordu – Meşhedi, gerçekten de rakip Baas’ın yönetimindeki Suriye ile yakınlaşmaktan yanaydı. Yirmi bir “hain” görüntüleri canlı yayınla aktaran kameraların önünde derhal tutuklandılar ve oracıkta infaz edildiler. Hayatta kalan komplocuların diğerlerinin infazına katılmaya mahkûm edildikleri anlaşılıyordu. Yeni konseyin on altı üyesinden sadece üçü, bu kez kanlı geçmeyen, 1982 temizliğinden paçayı kurtarabildi.<a class="noteref" href="../Text/notlar.htm#f03n100" id="ref100">100</a></p>

  <p>1936 Stalin mahkemelerini andıran 1979 temizlikleri, büyük bir değişime işaret ederler ve bence, totaliter bir sisteme geçiş aşamasını oluştururlar. Zor, iktidar bünyesinde ve “iktidardaki insanlara” karşı uygulandığında, toplum içinde hatırı sayılır bir simgesel boyut kazanır ve korku, meşruiyetin birinci aracı konumuna yükselir.<a class="noteref" href="../Text/notlar.htm#f03n101" id="ref101">101</a> Bundan böyle, gerek Kürtlere gerekse Baas Partisi üyeleri de dahil olmak üzere, Şii cemaatinin bütününe karşı büyük ölçekli bir baskı politikası uygulanacaktır; Saddam Hüseyin, Halife I. Muaviye’nin oğlu olan ve Hz. Muhammed’in torunu Hüseyin’i öldüren (680) Yezid gibidir; bu da Kerbela’nın Irak Şii imgeleminde yeniden merkezî bir yer tutmaya başlamasını belki kısmen açıklayabilir.<a class="noteref" href="../Text/notlar.htm#f03n102" id="ref102">102</a></p>

  <p>Devrimci Arap rejimleri içinde “Irak’ın tekilliği”, öncelikle devletin “organik birliği” ile açıklanıyordu; bu durum iktidardaki seçkinler bünyesinde her türlü ayrılık olasılığını ortadan kaldırıyordu. Ama rejimin aynı zamanda aile de içinde olmak üzere dayanışma yapılarını tahrip etme olanakları da vardı; zorun aşırı bürokratikleştirilmesi bu amaca ulaşmanın bir aracı olarak kullanılıyordu. Aynı şekilde, diğer Ortadoğu rejimlerinden daha fazla olarak, iktidar ötekiliği düşmanlıkla özdeşleştiriyor, ama “ötekiler”i <em>a priori</em> tanımlamıyordu. Dolayısıyla gerçek bir çatışma veya tehditle alakası olmayan sistemli bir terörü yürürlüğe koyuyordu. Son olarak, tüm diğer otoriter rejimler gibi, Baas rejimi de “pozitivist” bir akılcılıkla “mehdici bir misyonu” birleştiriyor,<a class="noteref" href="../Text/notlar.htm#f03n103" id="ref103">103</a> böylelikle kendini yok edecek dinamikleri üretiyordu. Bu da, uygulanan dış politikayı, özellikle de 1990’da Kuveyt’in işgalini geniş ölçüde açıklamaktadır.</p>
</body>
</html>
