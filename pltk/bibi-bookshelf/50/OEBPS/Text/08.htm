<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    8
  </div>
  <hr />

  <h1 class="chapter">1980’Lİ YILLARDA DEVRİMCİ İSLAMCILIĞIN<br />
  GÜCÜ VE SINIRLARI</h1>

  <p class="nonindent"><span class="dropcaps">1</span>980’li yılların savaşları, sadece algılandıkları ve yaşandıkları biçimle bile, cihat ve şehit kavramlarını yeniden tanımlayıp İslamcılığa bu unvanları taşıyan figürlerin sırtlandığı kendini kurban etme simgeleri sunarlar. Aynı şekilde İslamcı militanları ve Lübnanlı “Ebu Megafon”lar<a class="noteref" href="../Text/notlar.htm#f08n1" id="ref1">1</a> gibi birçok radikal din adamını yeni bir başkaldırı sahasının sözcüleri haline getirirler.</p>

  <h2 class="sigil_not_in_toc">Sedat’ın öldürülmesinden Hama’nın yıkılışına</h2>

  <p class="nonindent">1980’li yıllarda Müslüman dünya başka olaylarla sarsılır. Bu on yıl boyunca, bin bir türlü nedenden kaynaklanan sivil ve siyasi bir başkaldırı hareketi siyasi mana ve meşruiyetini İslamcı söylemde bulurken, bu söylem Müslüman dünyanın tamamında güç kazanır. Müslüman Kardeşler Kutb’un tezlerini ve müteveffa rehberleri Hasan el-Hudeybi’yi (1973’te ölmüştür) açıkça eleştirip doktrinlerini Hasan el-Benna’nın öğretisine daha uygun bir biçimde yorumlarken,<a class="noteref" href="../Text/notlar.htm#f08n2" id="ref2">2</a> bir süre Nâsır’ın kamplarında tutuklu kalmış, eski Müslüman Kardeşler üyesi Şükrü Mustafa yönetimindeki Cemaatü’l-Müslimin gibi başka gruplar İslamcılık hakkında devrimci bir yorum geliştirirler.</p>

  <p>İslamcı karşı çıkış sahası, Kutb’un idamından beri hatırı sayılır ölçüde değişmiş ve bir şiddet stratejisi vazeden yeni simalarla zenginleşmiştir. Örneğin, Nisan 1974’te subay Salih Abdullah Siriyya ve İslami Kurtuluş Partisi’ne yakın askerler ayaklanırlar – Siriyya beş arkadaşıyla birlikte idam edilecektir. Aynı yıl Sedat’a karşı gerçekleştirilen bir suikast girişimi İslamcı çevrelere yönelik bir misilleme dalgasını başlatır.<a class="noteref" href="../Text/notlar.htm#f08n3" id="ref3">3</a> 3 Temmuz 1977’de Tekfir vel Hicret örgütünün militanları eski vakıf nazırı Muhammed el-Dhahabi’yi önce kaçırır sonra da öldürürler. Bu cinayet, çoğu dinî eğitime sahip olmayan “genç siyasal İslamcılar ile resmî ulema arasındaki karşıtlığı” yansıtır.<a class="noteref" href="../Text/notlar.htm#f08n4" id="ref4">4</a></p>

  <p>Bunların hepsi, alttan alta işleyen ve Camp David antlaşmalarından sonra güç kazanan bir rahatsızlığın öncü işaretleridir; bunun sonucunda 6 Ekim 1981’de Başkan Sedat öldürülür – İslamcı askerlerin saldırısında onunla birlikte Küba Büyükelçisi ve Kıpti Kilisesi’nin başının da aralarında olduğu yedi kişi daha ölür. Aynı anda, Yukarı Mısır’da patlak veren silahlı ayaklanma 68 asker ve polisin ölümüyle sonuçlanır.</p>

  <p>Yaşamöyküsü yazarlarının “mümin”, “ilim ve imanın” koruyucusu, “toplumsal açıdan muhafazakâr”<a class="noteref" href="../Text/notlar.htm#f08n5" id="ref5">5</a> bir İslam’ın savunucusu olarak sundukları reis, Nâsırcılığa mesafesini koyduğu için takdir görürken, Kudüs’e gidip İsrail işgalini meşrulaştırdığı için de ondan nefret edilmektedir. Sedat eleştirilere, muhalif, özellikle de solcu entelektüelleri tutuklatarak ve kendisinden önce ihanetle ve İslam’ın düşmanlarıyla suç ortaklığı yapmakla suçlanmış birçok hükümdar gibi toplumu yukarıdan aşağıya yeniden İslamileştirerek cevap vermektedir. O Ekim günü, bir zafer olmasını istediği ve öyle sunduğu 1973 savaşının anısına düzenlenen törenlerde, bir kahraman-hain olarak ölür.</p>

  <p>Suikastten sorumlu askerler grubu Abdüsselam Farac’ın (1982’de idam edilmiştir) ateşli risalesinden, cihadın sadece askerî bir tanımını öne çıkaran <em>Yerine Getirilmemiş Yükümlülük</em>’ten etkilenmişlerdir.<a class="noteref" href="../Text/notlar.htm#f08n6" id="ref6">6</a> Bu genç mühendis tarafından “ideolojik açıdan gerekçelendirilen” tiranın öldürülmesi, teknik bakımdan subay Abud Zumr tarafından hazırlanır ve “dinsel açıdan Ömer Abdurrahman’dan” icazet alır;<a class="noteref" href="../Text/notlar.htm#f08n7" id="ref7">7</a> o da on yıl sonra ABD’de World Trade Center kulelerine yönelik 1993’teki ilk saldırılara karıştığı gerekçesiyle mahkûm edilecektir. Eylem simgelerini hem Tevrat hem de Kur’an söyleminden almakta, Sedat adaletsiz, kötü, İslam öncesine ait hükümdar tipi olan Firavun’la özdeşleştirilmektedir.<a class="noteref" href="../Text/notlar.htm#f08n8" id="ref8">8</a> Sedat’ın halefi Hüsnü Mübarek’in vereceği cevap bu simgesel yükün çapına uygun olacaktır: Beş İslamcı idam edilir, üç yüzden fazla İslamcı ise işkence görür veya uzun yıllar boyunca hapiste kalır.</p>

  <p>Asker veya sivil birkaç İslamcıyla sınırlı kalan bir komplo olan bu suikast İslamcı akımın bütünü içindeki evrimini yansıtmaktan uzaktır. Ama geleneksel İslamcı ortamlardan bağımsız yeni toplumsallaşma çevrelerinin, özellikle de Müslüman Kardeşler’in radikalleşmesinin ve <em>darü’l-İslam</em>’da cihada başlamalarının açık bir işaretidir.</p>

  <p>1980’li yıllardaki İslamcı başkaldırının sarstığı ikinci ülke Suriye’dir.<a class="noteref" href="../Text/notlar.htm#f08n9" id="ref9">9</a> Daha önce Mısır’daki ana örgütün bir kolu durumundaki Müslüman Kardeşler, 1949’da %3 oy alırlarken bu oran 1961’de %6’ya yükselmiş, böylece Suriye siyaset sahnesindeki küçük aktörlerden biri haline gelmiştir. Ama 1960’lı yıllarda Baas’a karşı yaptıkları muhalefetle giderek hem el altında mevcut hem de inanılır bir siyasal seçenek olarak gözükmeye başlarlar; bu durum özellikle yerel dinamiklerin başkentteki siyasi veriler kadar önem taşıdığı bazı Sünni bölgelerde geçerlidir.</p>

  <p>1964’te işsizliğe ve memurların maaşlarının azaltılmasına karşı “Ya İslam ya Baas” sloganıyla düzenlenen gösterilerde 12 kişi ölür. 1965 ve 1966 yıllarında yeni halk gösterileri düzenlenirken, Hama’da Mervan Hadid gibi radikal askerî şeflerin öne çıktığı ve “Muhammed Falanjları”nın kurulduğu görülür. Baas tarafından 1970’ten itibaren benimsenen millileştirme politikası, büyük kentlerin çarşı esnafı arasında kuşkulara, hatta direnişlere neden olurken, bu kesim Müslüman Kardeşler’e sempatiyle bakmaya başlar. 1973’te İslamcı düşünür Seyyid Heva’nın desteğinden güç alan Müslüman Kardeşler, İslam’ın Suriye’nin resmî dini yapılmasını talep ederler. İktidar bazı simgesel ödünler vermek zorunda kalır. Cumhurbaşkanının Müslüman olması şartı anayasaya eklenir ve artık camilere gitmeye başlayan Esad “mücahit” sıfatını alır.</p>

  <p>Mezhepler arası gerginlik söz konusu olmasa, Müslüman Kardeşler’in muhalefeti bu noktada kalabilirdi. Ama Şam’da iktidarı tekellerine almakla ve Sünni bölgelerindeki önemli mevkilere el koymakla suçlanan Alavi/Alevi azınlığa karşı Sünni tepkisi 1970’li yıllarda güç kazanır. Mevcut iktidara karşı birçok Sünni Bağdat’a göz kırpmakta ve Suriyeli İslamcılar Irak’ta artçı üsler bulmaktadır.<a class="noteref" href="../Text/notlar.htm#f08n10" id="ref10">10</a></p>

  <p>1979’da Birleşik İslami Cephe içindeki diğer örgütlerle birleşen Müslüman Kardeşler polise, orduya ve Alavi/Alevi ileri gelenlerine karşı birçok suikast düzenlerler. Rejime karşı topyekûn savaşı savunan cihatçı Adnan Okla yönetimindeki Cephe’nin askerî kanadı Halep Harp Akademisi’ne saldırır ve 83 harbiye öğrencisini gözlerini kırpmadan öldürürler.<a class="noteref" href="../Text/notlar.htm#f08n11" id="ref11">11</a> 1980’de, iktidara karşı düzenlenen bir grev hareketinin en hararetli günlerinde, İslamcı militanlar bir Sovyet albayını öldürürler. 1979-1981 arasında üç yüz kadar siyasal cinayet işlenecek ve “ülkeyi yöneten iktidardaki azınlığın zorbalığı”nı eleştiren bildirilerle savunulacaktır.<a class="noteref" href="../Text/notlar.htm#f08n12" id="ref12">12</a> İktidarın bu şiddete tepkisi giderek sertleşir ve İslamcı örgüte, hatta Sünni nüfusa yönelik misillemeler şeklini alır: Örneğin, ordunun Halep yakınındaki Cesi es-Sugr şehrine girişi sırasında iki yüz kişi can verir. Ama en ağır misilleme 26 Haziran 1980’de, Esad’a karşı yapılan bir suikast girişiminden sonra gerçekleşir ve iktidar Tadmur hapishanesinde bulunan, çoğu Müslüman Kardeşler üyesi beş yüz kadar tutukluyu yargısız infaz eder.<a class="noteref" href="../Text/notlar.htm#f08n13" id="ref13">13</a></p>

  <p>Sonra, 1981’de bir Alavi/Alevi köyüne yapılan saldırıya misilleme olarak Hama’da 400 kişi infaz edilir.<a class="noteref" href="../Text/notlar.htm#f08n14" id="ref14">14</a> Müslüman Kardeşler buna 1981 sonbaharında yüzlerce kişinin canına mal olan bir dizi suikastla cevap verirler. 1982 sonbaharında ordu ve cumhurbaşkanının kardeşi Rıfat el-Esad’ın kuvvetleri Hama kentini kuşatırlar. Baskıya karşı önce Komutan “Ebubekir” (adı ilk halifeyi çağrıştırmaktadır; Alevilere ve Sünni olmayan bazı diğer rivayetlere göre Ali’nin hakkı olan halifelik makamını gasp etmiştir) tarafından yönetilen 150-200 kişilik bir vurucu güç örgütlenir. Ebubekir Müslüman Kardeşler tarafından “hür ve kurtarılmış şehir”<a class="noteref" href="../Text/notlar.htm#f08n15" id="ref15">15</a> ilan edilen Hama’daki siyasal sorumluları öldürmekle görevlendirilmiştir. Bununla birlikte ayaklanma kanla bastırılır, şehrin bazı mahalleleri tamamen yerle bir edilir, 10.000 ila 25.000 kişi öldürülür. Doğrulanmayan bazı haberlere göre, operasyonda kimyasal gazlar da kullanılmıştır. O sırada en güçlü dönemini yaşayan ve “devrimi kurtarmak için” gerekirse ülke nüfusunun onda birini feda etmeye hazır olduğunu açıklayan Rıfat el-Esad’dan alıntı yapan Michel Seurat şunları yazar: “10 milyonluk bir nüfusta bir milyon ölü. 250.000’lik bir nüfusta (Hama) 25.000 ölü. Hesap tutuyor.”<a class="noteref" href="../Text/notlar.htm#f08n16" id="ref16">16</a> Hayatta kalabilen birkaç asi kaçıp kurtulmayı ve Afganistan’daki mücahitlerin saflarına katılmayı başarırlar; diğerleri için uzun bir hapis ve işkence dönemi başlar. Hafız el-Esad, Rıfat el-Esad ve Savunma Bakanı Mustafa Tlas tarafından yürütülen “içeride asayişin yeniden sağlanması” operasyonu şehrin kolektif belleğini kor gibi dağlamıştır.</p>

  <h2 class="sigil_not_in_toc">İslamcılık: yeni “hegemonik mana<br />
  cümlesi”<a class="noteref" href="../Text/notlar.htm#f08n17" id="ref17">17</a> ve bölünme</h2>

  <p class="nonindent">Ortadoğu’nun Tunus’tan Türkiye’ye kadar başka yerlerinde, İslamcı akım gençlik, entelijensiya ve giderek artan bir biçimde kent nüfusları üzerinde etkisini büyütmektedir. 1980’li yıllarda, 1920 ve 1930’lardaki “kadınların açılması” olayları kadar çarpıcı olan “örtünme” hadiseleri Müslüman dünyanın birçok üniversitesindeki –sol buralardan fiilen silinmiştir– eğitimli genç kadınlar arasında çoğalır.<a class="noteref" href="../Text/notlar.htm#f08n18" id="ref18">18</a> Belirgin bir saptama yapılmaktadır: Zora dayalı, durmadan yozlaşan ve hayatta kalmalarını sağlayan Batı’ya bağımlı iktidarlar karşısında siyasal ve toplumsal dönüşüm ancak şiddet yoluyla gerçekleştirilebilir. Öne çıkarılan slogan çözüm yolunu göstermektedir: <em>İslâm elhal</em> (“Çare İslam’da”). 1960’lı yıllarda tüm dünyayı sarsan devrimci sol söylemin mirası hemen fark edilmektedir. Zaten Müslüman dünyanın hemen her yerinde eski sol militanların “geri dönüşüm”den geçerek İslamcı oldukları, inanma biçimlerini değiştirmeden inançlarını değiştirdikleri gözlemlenmektedir.</p>

  <p>Ortadoğu’nun tamamına, hemen hiçbir sınır tanımadan yayılan bu başkaldırıyı nasıl yorumlamak gerekir? Toplumlarda, kıyafet biçimi de dahil olmak üzere yaşanan genel sekülerleşmeye karşın, hiçbir zaman yok olmayan “İslam’ın geri dönüşü”nün söz konusu olmadığını en baştan belirtelim; İslam çeşitli kurumlar, tarzlar ve değerler biçiminde yaşamaya devam etmişti zaten. Ortadoğu’nun “kolektif varlıkları” tarafından sadece içselleştirilmiş bile olsa, din geçirdiği uzun tarihsel süreç ve gerek “ulus” gerekse “ilerleme” kavramlarından çok daha eski oluşu sayesinde canlılığını korumuştu.</p>

  <p>Değişikliği başka yerde aramak gerekir: 1980’li yıllara girilirken pek çok kişi İslam’ın şanlı geçmişini yozlaşmış, laiklikle kirlenmiş “şimdiki zaman”dan “ayrı ve ona rakip bir kendilik” olarak kabul ediyordu;<a class="noteref" href="../Text/notlar.htm#f08n19" id="ref19">19</a> laiklik ya bir “komploydu” ya da teori, pratik ve ufuk olarak batılı bir girişimdi.<a class="noteref" href="../Text/notlar.htm#f08n20" id="ref20">20</a> 1970’lerde “üçüncü dünya”nın “ezilen halkları” ile “emperyalist Batı”nın “ezilen sınıfları” arasında çatışmalı bir yakınlık bulunmasının henüz bir anlamı vardı, ama Batı ile yaşanan ötekiliği indirgenemez bir düşmanlık boyutuna getiren içeriği artık sadece din yüklüyordu. Müslüman toplumların başlarından geçen çeşitli sapmaların ardından, kaybedilmiş özgünlüğü tekrar inşa etmek için sarılınan yeni kaide din oluyordu. Geçmişin başarısızlıklarına ayna tutan din, aynı zamanda kültürel, siyasal, ekonomik ve toplumsal kurtuluşu, onca ertelenmiş o kurtuluşu vaat ediyordu.</p>

  <p>Daniel Rivet bu evrimle 1880’li yılların kopuşması arasında bir koşutluk kurar; o on yıla “uygarlık değiştirmeyi” tasarlayan Müslüman dünyanın ilk Batılılaşmasında yaşanan başarısızlık damgasını vurmuştu. “Büyünün bozulması”nın sonucunda, özgünlük arayışındaki Selefilik akımı doğmuştu. Yüz yıl sonra, 1980’li yıllar bu kez Müslüman ve Batılı “ezilenler”in kardeşliği tasarısının nüfuz ettiği ikinci Batılılaşmanın kapanışına işaret ediyor ve kendi “özgünlüğü”ne dayanarak yakın geçmişten çıkmanın yolu burada aranıyordu.<a class="noteref" href="../Text/notlar.htm#f08n21" id="ref21">21</a></p>

  <p>Bu uzun döngülere koşut olarak, Ortadoğu’da İslamcılığın hegemonyasını kurduğu 1970-1980 yıllarının kendine özgü bağlamını hesaba katmakta da yarar var. Dünya ölçeğindeki birinci liberalizm dalgasının dolaylı etkisi altında, Ortadoğu devletleri kaynakların yeniden paylaşımı politikalarını yavaş yavaş terk edip, “sanayi öncesi koruyucu devlet”<a class="noteref" href="../Text/notlar.htm#f08n22" id="ref22">22</a> modelinden vazgeçtiler, ama gerçekten liberal bir ekonomik sisteme de geçmediler. Türkiye’den Cezayir’e kadar, Ürdün ve Mısır da dahil olmak üzere bölgenin hemen hemen tamamında, “açılım” (<em>infitah</em> ve onun çeşitli yerel söyleniş biçimleri) devletçi ve korumacı modellerin soluğunun tıkandığını, devletlerin de asgari düzeyde bile olsa bir sosyal politika izleyemez hale geldiğini yansıtmaktadır.</p>

  <p>Ama <em>infitah</em> sadece yeni bir ekonomik rejim değildir, devletin amacının yeniden belirlenmesini de yansıtmaktadır. Toplumsal taleplere (yeniden paylaşım) cevap veremeyen, ulusal beklentileri (anti-emperyalist ve İsrail karşıtı mücadele) ise hiç karşılayamayan devlet, artık sadece güvenlik alanına geri çekilmektedir. Daha önce hiç görülmemiş bu şekillenmede, “devletin devre dışı bırakıldığı alan” diye tanımlayabileceğimiz alan hatırı sayılır ölçüde genişlemiştir.</p>

  <p>Bu yayılma en yoksulların hayat seviyesinde çok belirgin bir bozulmayı beraberinde getirir. “Yoksulluk” önceden de vardı, ama birçok entegrasyon mekânizması tarafından idare edilebiliyordu; fakat şimdi sefalet biçimini almıştı. Daha önceleri devlet adil olarak algılanır, rızk ve adalet kaynağı olarak görülür, zorbalık ve keyfîlik de bunun bedeli olarak kabul edilirdi. Devlet zora dayalı bile olsa kendisine sadakat gösterilmesini beklemek hakkına sahipti. Şimdi ise, kaynak kıtlığından ekonomik geri kalmışlığa, eğitimdeki çöküntüden kent alanlarının sağlıksızlığına kadar tüm kötülüklerin sorumluluğunu “halk”ın sırtına yıkan devlet, itaat talebini de hükümsüz kılmaktadır. Bu onun adaletsizliğinin işaretidir ve itaatten karşı çıkışa, <em>makhzen</em>’den <em>siba</em>’ya, en azından bir “içsel <em>siba</em>”ya geçilmesini meşrulaştırır.<a class="noteref" href="../Text/notlar.htm#f08n23" id="ref23">23</a></p>

  <p>1980’li yıllarda İslamcılık, Cezayirli Malek Bennabi’nin “toplumun yukarıdan avamlaştırılması ve aşağıdan yoksullaştırılması”<a class="noteref" href="../Text/notlar.htm#f08n24" id="ref24">24</a> adını verdiği sürece verilmiş bir cevaptır; daha sonra ise bağlılıktan karşı çıkışa geçişin başlıca dayanağı olur. Giderek “inanılmaz ve saçma”<a class="noteref" href="../Text/notlar.htm#f08n25" id="ref25">25</a> gelen bir sistemle kopuşan İslamcılık, tek başına yeni bir anlam söylemi önermektedir. Başarısı da, dayandıkları tüm kaynakları da devraldığı enternasyonalist sol ile milliyetçi solun yerini almasından ve “özgünlüğü” hakkında geçerli güvenceleri sunmuş olmasından gelmektedir. Bütüncül bir ideoloji olarak, yeniden paylaşım ekonomisinden konut sorunlarına, etikten estetiğe kadar her şeye bir çözüm önermektedir. Dinsel göndermesi sayesinde siyaseti bir bağlılık olarak kutsallaştırabilmekte ve yeni bir “büyü” yaratabilmektedir. Solun –Filistin solu da dahil olmak üzere– başarısızlıklarına ve ihanetlerine karşı, ağır fedakârlıklarla beslenen ama muzaffer bir destan sunabilmektedir: Afgan cihadı.</p>

  <h2 class="sigil_not_in_toc">Kentleşme: Rejimler için yeni tehdit</h2>

  <p class="nonindent">1980’li yılların eşiğinde bölge ülkelerinin hemen hemen tamamında kent nüfusu toplam nüfusun yarıya yakınını veya yarıdan fazlasını temsil etmektedir.<a class="noteref" href="../Text/notlar.htm#f08n26" id="ref26">26</a> Kentler, “megalopoller” haline gelmiştir; 1949’da 3 milyon nüfusu olan Kahire’de 1980’lerde 15 milyondan fazla insan yaşamaktadır. Gerçi bu hareketin zamanla yavaşlayabileceği ve yeni yerleşmiş nüfus topluluklarının kent uzamını sahiplenip orada kendi nirengi noktalarını ve geniş toplumsallaşma ağlarını kurabilecekleri şimdi bilinmektedir.<a class="noteref" href="../Text/notlar.htm#f08n27" id="ref27">27</a> Yine de, 1980’li yıllarda hiçbir toplumsal ve siyasal ufuk olmadığı veya “kurtuluş” perspektifi gözükmediği için, aile ve mahalle duygusal ve koruyucu nirengi noktalarıyla doygunluk derecesine ulaştırılmış, gençliği kaçınılmaz olarak boğan, onun kırılganlaşmasına ve muhalifliğine zemin hazırlayan alanlar haline gelmişlerdir.</p>

  <p>Devletler bu yeni kentleşmeye nasıl bakmaktadır? Ortadoğu iktidarları geleneksel olarak kırlardan ürkerler ve İbn Haldun türü bir yönetim biçimine başvururlardı; mandacı veya sömürgeci güçler de kırsal alanlardan kaynaklanan güvensizlik ortamıyla başa çıkmak için bu modeli kullanmışlardır. Bu yönetimin temel ilkesi basittir: Bir ülke, iaşe yollarıyla birlikte her ne pahasına denetim altında tutulması gereken bir faydalı bölge ve “gerillaların askerleri, kaçakçıların gümrükçüleri, şu veya bu ölçüde siyasallaşmış eşkıyanın polisleri alt ettiği”<a class="noteref" href="../Text/notlar.htm#f08n28" id="ref28">28</a> –ama sistemin kalıcılığına zarar vermeyen– yararsız bölgelerden oluşur. Faydalı bölge kentlere, faydasız bölgeler ise genel anlamda kırsal alanlara tekabül eder.</p>

  <p>Ama 1970-1980 yıllarında iktidarın kriz durumu dışında kırlardan korkmasına gerek kalmamıştır; bunun nedeni oralarda geçmişten daha etkili bir denetim sağlaması değil, kırsal alanların özerkliklerini ve direniş güçlerini büyük ölçüde yitirmiş olmalarıdır. Kan kaybına uğramış kırsal alanlar artık kentleri askerî anlamda kuşatmamakta ve devletin toprak bütünlüğünü kesintiye uğratmamaktadırlar. Ama kırsal alanlar –kırdan kente göç dışında– devlet açısından en büyük endişe kaynağı olmaktan çıkarken, “faydalı bölge”, bir zamanlar merkezî iktidar fikriyle iç içe geçen <em>medine</em>, kaleyi içeriden tehdit etmeye başlamıştır.</p>

  <p>Kent ayaklanmaları yeni <em>siba</em>’nın kendini dışa vurduğu yollardan biridir; bu ayaklanmalarda, askerleri esas olarak kırsal nüfustan toplanmış bir ordu ile gecekondu mahallelerinin sakinleri karşı karşıya gelir.<a class="noteref" href="../Text/notlar.htm#f08n29" id="ref29">29</a> Örneğin, 18-19 Ocak 1977’de Mısır, gaz gibi temel ihtiyaç maddelerinin fiyatlarına aniden yapılan zamların sonucunda “son çeyrek yüzyılın en feci ayaklanmasıyla” uyanır: “Günü gününe yirmi beş yıl önce çıkan ayaklanmalar da ‘Kahire’yi ateşe vermiş’ ve Kral Faruk’un devrilmesine giden yolda belirleyici adım olmuşlardı. Kahire’nin ikinci kez ateşe verilmesinden söz ediliyor. Bu bir abartı olsa bile, ayaklanmalar yine de çok şiddetliydi. Tüm gözlemcilerin gerçekliğin çok gerisinde bulduğu resmî bilançoya göre, 80 ölü, 560 yaralı vardı ve 1.200 kişi tutuklanmıştı.”<a class="noteref" href="../Text/notlar.htm#f08n30" id="ref30">30</a></p>

  <p>Haziran 1981’de Casablanca’da da benzer ayaklanmalar patlak verir, bastırılmaları sırasında yüz kadar insan ölür. 1965’te çok sert biçimde bastırılan (1.000 ölü) ayaklanmaları hatırlatmaktadırlar, ama bu kez merkez camiinden değil kentin çevre mahallelerinden başlamışlardır.<a class="noteref" href="../Text/notlar.htm#f08n31" id="ref31">31</a> Haziran 1984’te birçok Fas kenti (Marakeş, Agadir, Kazbah Tadla, aynı zamanda da Rabat) yeni ayaklanmalara ve kamu binalarının yağmalanmasına sahne olur; “asayişin temini” 100 ila 200 kişinin canına mal olur. Ocak 1984’te Tunus ve özellikle de Tunus ve Sfaks kentleri ayaklanma sahneleriyle sarsılır (150 kadar kurban). 1985’te yoksullar için inşa edilmiş evlerin rejimin bürokratlarına verileceği söylentisi Cezayir’de isyanlara yol açar; bunları 1986’da (4 ölü) ve 1988’de (yaklaşık 500 ölü) yenileri takip eder.</p>

  <p>Mark Tessier’nin, ulusal, hele sınır ötesi hiçbir eşgüdüm söz konusu olmamasına ve sonraki isyanlara devredilen bir miras da kalmamasına karşın, aynı modeli izleyen (iktidar mekânlarına saldırılar, arabaların ve ulaşım araçlarının yakılması) bu hareketler üzerine yaptığı araştırma, sınıflar arası ayrılık bilincinin Arap dünyasında gücünü nasıl koruduğunu ve iktidarın asker ve sivil bürokrasinin egemenliği olarak nasıl çırılçıplak ortaya çıktığını göstermektedir.<a class="noteref" href="../Text/notlar.htm#f08n32" id="ref32">32</a></p>

  <p>“Açlık isyanları”nın kaderi, çeşitli türlerde hoşnutsuzlukları billurlaştıran bir kent ayaklanmasının kalıcılığını sağlayabilecek kaynakları edinemediğini ve yapılanamadığını kanıtlamaktadır. Yine de bir isyan, münferit de olsa, <em>kendini üreterek</em> kenti iktidar açısından bir potansiyel tehdit alanı haline getirmektedir. Ayaklanmanın kısa bir süresi boyunca Ortadoğu toplumlarındaki çatışmalarda genellikle yatıştırıcı bir rol oynayan hami-himaye edilen ilişkileri silinmekte, onların yerini başlıca ifade biçimi olarak itaatsizliği öne çıkaran yeni kuvvetler almaktadır.<a class="noteref" href="../Text/notlar.htm#f08n33" id="ref33">33</a></p>

  <p><em>Makhzen-siba</em> bölünmesi artık doğrudan kentin içinde gelişirken, faydalı ülke/faydasız ülke bölünmesi de kent ölçeğinde kurulmaktadır. Devlet, Kahire’deki İmbaba, İstanbul’daki Gazi mahallesi veya Cezayir’deki Bab el-Uved gibi “riskli” mahalleleri denetim altında tutmaktan çok kuşatmış haldedir; oralarda karşı çıkışları “etkisizleştirmek”te kullanabileceği bir <em>most favored lords</em> kategorisi oluşturmanın telaşına düşmüştür. Kimi zaman da çok sert, ama kısa süreli polis müdahalelerinden medet ummaktadır. Her iki çözüm de İstanbul’daki Küçük Armutlu gibi “kurtarılmış mahalleler”in oluşumunu engellemekte yetersiz kalabilir; böyle yerler “hakim kent düzenine direniş” adacıkları ve “sürekli seferberlik ve alarm halinde kolektifler” olarak şekillenirler.<a class="noteref" href="../Text/notlar.htm#f08n34" id="ref34">34</a></p>

  <p>Kent <em>siba</em>’sını besleyen bir diğer kaynak daha vardır: Sürekli tetikte yaşayan devlet yoksul mahallelerini tecrit edip, gerektiğinde tepelerine binmeyi becerse de, radikalizmlere aynı ölçüde hassas olabilen zengin mahallelerinden<a class="noteref" href="../Text/notlar.htm#f08n0" id="ref0">*</a> kaynaklanan hoşnutsuzlukları yönetmekte daha çok sıkıntı çekmektedir. Nitekim 1980’li yıllar boyunca, yoksulların radikalizmiyle bir arada var olan, hatta onu sollayan bir zengin radikalizminin yükseldiği görülür. Bu konuyu ileride tartışacağım, ama 2000’li yıllarda uluslararası bir ün edinen Mısırlı Ayman ez-Zevahiri’nin ve arkadaşlarından çoğunun kentlerin “tehlikeli” bölgelerinden değil, Arap dünyasının en mutena semtlerinden çıktıklarını hatırlatmakla yetineyim.</p>

  <h2 class="sigil_not_in_toc">İslamcı karşı çıkışın profili</h2>

  <p class="nonindent">Ortadoğu kent yaşamında görülen ve 1980’li yılların yeni radikalizmlerinin anlaşılması açısından mutlaka ele alınması gereken bu başkalaşımlar, kendilerini İslamcı diye tanımlayan akımların sosyolojik profilinin analizini çok karmaşıklaştırmaktadır. Önerilmiş olan bazı ideal-tiplerin aşırı kırılganlığı, analizlerde bazı yöntembilimsel önlemler alınmasını zorunlu kılmaktadır.</p>

  <p>İlk olarak, potansiyel bakımdan devrimci bir siyasal söylemin popülaritesi ile onun fiilî harekete geçirme gücü arasında hatırı sayılır bir mesafe bulunduğunu vurgulamakta yarar var. Gerçi milliyetçi coşkusuyla İslamcılık, “Batı dünyasına karşı bir farklılaşmanın işareti olarak görülen anti-kapitalizm”, eşitlikçi devletçilik ve bir aciliyet duygusuyla birleştirilen bir ütopizm<a class="noteref" href="../Text/notlar.htm#f08n35" id="ref35">35</a> 1980’li yıllarda Arap dünyasına, hatta tüm Müslüman dünyaya egemen olan politik mana cümlesini oluştururlar. Nöbeti ve değerler manzumesini devraldığı soldan daha “özgün” olan İslamcılık hem kalbe hem akla seslenmektedir; “iman” ve “ilim”in eşanlamlısı olarak kamusal tartışmaların tonunu belirlemekte, “birçok toplumsal grubun kimliklerini, özlemlerini ve hayal kırıklıklarını ifade etmek” için kullandıkları dil olarak kendini kabul ettirmektedir.<a class="noteref" href="../Text/notlar.htm#f08n36" id="ref36">36</a></p>

  <p>1980’li yıllarda bu egemenlik henüz kitle seferberliği şeklinde yansımamaktadır, sağlam örgütlenmeler kurulması ise daha da uzaktadır; Mağrip’te güçlü İslamcı hareketlerden söz etmek henüz güçtür. İslamcılık Mısır’da tartışmasız hakim durumdadır; bu ülkede diğer siyasal aktörler iktidar tarafından hızla marjinalleştirilmiş, sol kendi kendine itibarını yitirmiştir, ama İslamcılık da iyi tanımlanmış bir siyasal aktörün tekelinde değildir. Irak ve Suriye’de ise hiçbir kalıcılık kazanamadan kanlı bir biçimde ezilmiştir. Filistin’de hızla gelişmesine karşın henüz marjinaldir. Türkiye’de, her türlü siyasi faaliyeti askıya alan 12 Eylül 1980 darbesinden sonra yavaş yavaş çıkışa geçerken, gençlik içinde ve büyük kentlerin varoşlarında gerçek bir cazibe merkezi oluşturmasına karşın, henüz %10’luk seçim barajını aşamamaktadır. Son olarak, Türkiye dahil tüm bu ülkelerde, İslamcılığın kaydettiği ilerlemelere karşı önlem olarak devletlerin yukarıdan başlattıkları yeniden İslamileştirme politikası meyvalarını vermektedir. Kur’an’ın “Ey İman Sahipleri! Allah’a itaat edin. Resule ve sizin içinizden olan iş ve yönetim sahibine de itaat edin,”<a class="noteref" href="../Text/notlar.htm#f08n37" id="ref37">37</a> buyruğunu şiar edinen iktidarlar, devrimci durum heyulasını uzakta tutmayı başarmaktadırlar. İslamcı akımlar, tüm popülaritelerine karşın, belirgin bir “stratejik tehdit” oluşturmamaktadırlar.</p>

  <p>İkinci olarak, 1980’li yılların İslamcılığı kendisini meşrulaştırmakta kullandığı siyasal, toplumsal, ekonomik veya ahlaki veçhelerinden sadece birine indirgenemez. Üzerinde asıl geliştiği zemin hiç kuşkusuz ekonomik sefalettir, ama bu da militanlığa somut olarak geçişi açıklamaya yetmez. Bu on yılın birçok “cihat taraftarı”, diyor Fawaz A. Gerges, “İslamcılığın yükselişini sadece sosyo-ekonomik ve politik gerekçelerle açıklamaya çalışan batılı eğilimlere karşı beni uyardılar. Bu tarz açıklamaların manevi ve ahlaki bir nitelik taşıyan hareketlerinin manasını çarpıttığını ve yeterince dikkate almadığını düşünüyorlardı”: “Biz gençliğimizin baharını, yaşamlarımızın en güzel yıllarını bir iş sahibi olmak veya dünyevi ödüllere kavuşmak için hapislerde feda etmedik. Hedefimiz Allah’ın hoşuna gitmek. Batı’nın gözleri materyalizm tarafından kör edildiği sürece, bizim manevi yanımızı göremez.”<a class="noteref" href="../Text/notlar.htm#f08n38" id="ref38">38</a></p>

  <p>Eyleme geçilmesinde siyasal ve simgesel hedefler çoğunlukla belirleyici bir rol oynamışlardır. Örneğin 1980 kuşağından bir İslamcı, Kemal es-Said Habib, Camp David antlaşmalarından yaklaşık otuz yıl sonra İsrail’in var olma hakkını tanıma noktasına gelmiştir, ama “İsrail hakkındaki görüşü evrim geçirirken, Sedat konusundaki fikirleri için aynı şey söylenemezdi. Sedat o zaman da, şimdi de hoşgörülmesi olanaksız bir kişilikti. İslami hareketin hırpalanmasından kâfirlerle kucaklaşmaya, ABD ile ittifak yapmaktan Mısır toplumunun merkantilizm yoluyla yozlaştırılmasına izin vermeye kadar ihanetlerinin haddi hesabı yoktu.<a class="noteref" href="../Text/notlar.htm#f08n39" id="ref39">39</a></p>

  <p>Zaten İslamcı militanların başarısı “gericilik”ten değil, yozlaşmış, baskıcı ve adaletsiz olarak görülen bir düzene karşı siyasi ve ahlaki direnişin “bütünlüğü”nden kaynaklanmaktadır. Bu noktada da sözü Kemal es-Said Habib’e bırakalım: “Hapisteyken, hiç tanımadığım birçok insanın benim hikâyemi bildiklerinden ve beni bir direniş ve meydan okuma simgesi olarak gördüklerinden haberdardım. Onların gözünde, ben taklit edilmesi gereken bir modeldim. Pek çokları, özellikle de gençler için, cihatçılık baskı ve adaletsizliğe karşı kendi öfkelerinin gözle görünür ifadesiydi.”<a class="noteref" href="../Text/notlar.htm#f08n40" id="ref40">40</a></p>

  <p>İslamcıların sergilemeyi denediğimiz tipik-ideal profilleri bu hadisenin karmaşıklığını yansıtmaya yetmez. Kısmen Mısırlı sosyolog Saadeddin İbrahim’e dayanan Henry Munson Jr.’ın tahlillerine göre, 1980’li yıllardaki radikal İslamcıların çoğu memur ve modern orta sınıf ailelerin çocuklarıydı veya kırsal göçle gelenlerin ilk kuşağındandılar. Ulema hemen hiç temsil edilmiyordu (Suriye’deki Şeyh Habbanaka ve Mısır’daki Hafız Salama gibi karizmatik ve isyankâr simalar sayısal açıdan pek temsilî bir değer taşımıyorlardı).<a class="noteref" href="../Text/notlar.htm#f08n41" id="ref41">41</a></p>

  <p>Üçüncü olarak, “İslamcılık” terimi birçok aktörü barındıran bir başkaldırı sahasını tanımlamaktadır. Yapılandırılmış bir siyasal dil (Allah’ın zikredilmesi, herkes tarafından paylaşılan referanslar, sloganlar ve simgeler) kendilerini bu akımla özdeşleştiren hareketlerin ve çevrelerin kendilerini iktidara ve diğer siyasal güçlere göre simgesel ve dilsel olarak konumlandırmalarını sağlamaktadır. Bununla birlikte, 1980’li yılların “İslamcı sahası” içinde, birçok siyasal, simgesel ve bedensel söylem bir arada var oluyor, bu da mevcut aktörlerin çoğulluğunu yansıtıyordu. Mısır’da Müslüman Kardeşler veya Tunus İslami Eğilim Hareketi ya da Türkiye’deki Refah Partisi gibi, akıma manasını kazandıran ve yapılandıran örgütlenmelerin ötesinde, İslamcı akım birçok kuşağı da bir araya getiriyordu. Örneğin Mısır’da aynı başkaldırı sahası, hatta aynı örgüt içinde Seyyid Kutb kuşağından olup, kutsallaştırılmış idollerinin devrimci düşüncelerinden vazgeçmiş militanlar ve entelektüeller ile İslamcı düşünür idam edildiği sırada doğmuş çok daha radikal üyeler yan yana yer alıyordu. Kuşaklar arası aktarımlar ve kopuşlar kaçınılmaz bir biçimde atbaşı gidiyor ve bu da başkaldırıyı uzun bir zaman çizgisi içine yerleştirirken, aynı zamanda onu tarihsel bir meşruiyetle de donatıyordu. Kimi zaman (ama her zaman değil) bu soy zincirinin hatırlatılması İslamcı muhalefetin iç denetim mekânizmaları oluşturmasını sağlıyor, özellikle “eskiler”in veya “ileri gelenler”in güdümü altına sokulan bu mekânizmalar sapmaları engelliyor ve genç kuşakları cezbeden silah yoluyla dönüşüm seçeneğini erteliyordu.</p>

  <p>Bu çoğulluk sınıf bağlamında da geçerlidir. Kent ortamına kısa süre önce gelip yerleşmiş, okul sürecine girmiş ama toplumsal yükselme umudu olmayan ve on beş-on altı yaşından itibaren bağımsız hale gelen yoksul mahalle gençliğinin muhalefet hareketinin asıl kitlesini oluşturduğu kesindir. Yine de 1980’lerin İslamcılığını basit bir pleb gençlik akımıyla özdeşleştirmek güçtür, çünkü gerek burjuvazinin bir bölümü gerekse orta sınıflar bu hareket içinde kitlesel olarak yer alıyorlardı. Kutb’un çizgisinden giden birçok edebiyatçı, bilim adamı, serbest meslek sahibi 1980’li yıllarda harekete katılmıştı. Gerçi bu tuzu kuru kesimin çok küçük bir azınlığı –meşhur doktor Ayman ez-Zevahiri onlardan biriydi– şiddet seçeneğini destekleyecekti; ama teknokratların, mühendislerin, doktorların, avukatların önemli ölçüde katılımı İslamcı muhalefete toplumsal bir itibar sağlıyordu. Ülke seçkinlerinin büyük bölümünü bir araya getiren bir akımın söylediklerinin doğruluğundan ve sorumluluk duygusundan kuşku edilebilir miydi?</p>

  <p>Bir zamanların solcu militanlarıyla 1980’li yılların İslamcı militanları arasındaki profil benzerlikleri çarpıcıdır. Bununla birlikte, aynı hadisenin bir kopyası söz konusu değildir, İslamcı başkaldırının çok daha kısa bir sürede çapını genişletmesi bile farklılığı göstermeye yeter. 1920-1950 yıllarındaki kitle seferberliklerinden nöbeti uzun bir süreç içinde devralmış 1950-1970 yıllarının sol akımının aksine, İslamcılık sadece birkaç yıl içinde şimşek hızıyla gelen bir popülariteye kavuşur ve “kendiliğinden kuşakları” harekete geçirir.</p>

  <p>Muhalefet sahasının hem kuşak hem de sınıf bakımından içerdiği bu çoğulluk bağlamı içinde, İslamcılığın ansızın yaygınlaşması çelişkili sonuçlara yol açar. Bir yandan, muhalefet alanındaki iç toplumsal denetimi genellikle mahallelerin akil adamları ve “eski İslamcılar” aracılığıyla sağlamakta, bu “ayarlama” İslamcı sahanın toplumsal ve söylemsel anlamda radikalleşmesini beraberinde getirmektedir. Nitekim, “toplumsal denetim”le görevlendirilmiş aracılar, inandırıcı ve sonuç alıcı olabilmek için, mahallelerinin görünürlük alanlarını “İslamileştirmeyi” ve kültürel kaynaklarını tektipleştirmeyi kabullenmek zorundadırlar; genel radikalleşme sürecindeki hızlanma o zaman gençliğin bağımsızlığı pahasına gerçekleşir.</p>

  <p>Bununla birlikte, diğer yandan, radikalizme karşı iç “toplumsal denetim” her zaman başarılı olamaz: Mısır’daki bazı örneklerde olduğu gibi, Türkiye’de de her şeye karşın şiddete geçilir; İBDA-C (İslami Büyük Doğu Akıncılar Cephesi) Kemalist entelektüellere karşı birçok suikast düzenlerken, bir Kürt örgütü olan Hizbullah da Kürt milliyetçi entelektüellerini infaz eder. Tunus’ta genç İslamcılar 1987’de birçok suikast tertiplerler (ülkenin başlıca İslamcı örgütü olan MIT’nin bu suikastlarda parmağı yoktur). Şiddet yoluna giriş, gençlere radikalizmlerini mantıksal sonucuna götürme olanağı vermekle kalmamakta, “eskiler”in dayattığı boğucu hiyerarşileri reddedip silahlarının hakkına meşruiyet edinmelerini sağlamaktadır. Bu kaymayla karşı karşıya kalan “yaşlı bilgeler” çoğunlukla “psikososyal moratoryum” vermekten başka bir çare bulamayacaklardır.<a class="noteref" href="../Text/notlar.htm#f08n42" id="ref42">42</a></p>
</body>
</html>
