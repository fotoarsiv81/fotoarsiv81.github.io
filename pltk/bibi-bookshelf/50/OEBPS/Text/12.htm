<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    12
  </div>
  <hr />

  <h1 class="chapter">KÜRDİSTAN VE FİLİSTİN’DE<br />
  KENDİNİ KURBAN ETME ŞİDDETİ<br />
  (1990-2000)</h1>

  <p class="nonindent"><span class="dropcaps">1</span>980’li yıllarda ayaklanmalara veya gerilla savaşlarına sahne olan bazı alanlar, 1990-2000 yıllarında tam bir başkalaşımdan geçerek kendini kurban etme şiddetinin biçimlerini üretirler. Kürt çatışmasında bunun örneklerine rastlanırken, aynı olay özellikle Filistin’de de gözlenir.</p>

  <p>1990’lı yıllarda, Kürt çatışması birçok biçim altında sürmektedir: 1989’da İran temsilcileriyle barışçı bir çözümü görüşmek üzere Viyana’ya gelen KDP lideri Abdurrahman Kasımlo’nun, sonra da 1992’de ardılı olan Dr. Sadık Şerefkandi’nin Berlin’de Tahran ajanları tarafından öldürülmeleri üzerine, İran Kürdistanı’ndaki gerilla hareketi başsız kalır. Artık merkezî iktidara karşı geniş ölçüde özerk hale gelen Irak Kürdistanı’nda Irak Kürtleriyle PKK arasında yer yer çatışmalar yaşanır; PKK, iki yerel oluşum, KYB (Kürdistan Yurtseverler Birliği) ile KDP (Kürdistan Demokratik Partisi) arasında 1994-1996’da yaşanan iç çatışmadan yararlanarak bölgeye yerleşmeye çalışmaktadır. Yaklaşık 4.000 cana mal olan bu “iç savaş”, gerek Kürt hareketinin 1975’te sona eren Barzani isyanından sonraki tarihiyle, gerekse BM’in Irak’a, Irak’ın da Kürdistan’a uyguladığı çifte ambargonun iyice azalttığı ekonomik kaynaklara erişim için verilen şiddetli mücadeleyle açıklanabilir. Rakibi tarafından tehdit edilen KDP’nin davetiyle, Saddam Hüseyin kuvvetlerinin 1996’da geçici olarak Erbil’e geri dönmesi, “iç savaş”ın Kürt halkı nezdinde kalıcı bir travma yaratan acı bir bölümüdür.</p>

  <p>Bununla birlikte, 1990’lı yıllarda Kürt hareketinin ağırlık merkezi PKK’nın gerilla hareketiyle birlikte Türkiye’ye doğru kaymış gibidir; PKK, kanlı örgüt içi temizlikler gibi gaddarca uygulamalarına ve Türk ordusunun yürüttüğü yakılmış toprak politikasına (3.000 köy ve mezranın ve birçok kentin yıkılması, yaklaşık 2.000 yargısız infaz) rağmen, Kürt siyasal uzamının referans aktörü olarak öne çıkar.<a class="noteref" href="../Text/notlar.htm#f12n1" id="ref1">1</a> Şam tarafından desteklenmese bile hoşgörülen, İran’dan da marjinal bir destek gören örgüt, Kürt gençliğinin kitlesel katılımıyla kendini yenileme olanağı bulur. 1990’lı yıllarda bu çatışma 32.000 kişinin canına mal olur; ölenlerden 20.000’i peşmergedir. Birçok yerleşimde devletin yerini alan PKK vergi toplar ve adli merci haline gelir.</p>

  <p>Bununla birlikte, 1990’ların sonunda lideri Abdullah Öcalan’ın sığındığı Suriye’den kovulması, tüm dünyada takip edilmesi ve sonunda, 1999’da Kenya’da tutuklanmasıyla PKK tam bir iç krize girer.<a class="noteref" href="../Text/notlar.htm#f12n2" id="ref2">2</a> Gerilla savaşını sürdürme olanaklarına sahip olmasına rağmen (nitekim 2005’ten sonra bu savaşı yeniden başlatacaktır) Öcalan’ın tutuklanmasının ardından hareketin başına geçen ortak yönetim hem sivil nüfus üzerine yoğun bir misilleme yapılacağı endişesi, hem de pazarlıklar yoluyla bir çözüme varılabileceği umuduyla silahlı mücadeleye son verme kararı alır. Artık kırklı veya ellili yaşlarına gelmiş PKK bürokratları, geçmişteki mücadelelerine dayanarak, Türkiye ve uluslararası topluluk tarafından tanınan siyasi şahsiyetler haline gelme umudunu da taşımaktadırlar. Peşmergeler (silahlarını bırakmamışlardır) tarafından genelde onaylanan, Kürt halkı arasında ise daha da geniş bir kabul gören silahlı mücadeleye son verme kararı, tuhaf bir şekilde Mustafa Barzani’nin isyanına son verme kararını aldığı 1975’teki durumu hatırlatmaktadır.</p>

  <p>Bununla birlikte, kriz sadece bu yön değişikliğiyle açıklanamaz. Şefin, “Kürt güneşi”nin, liderliği birlikte kurduğu “şehitler”in tek meşru varisinin kutsallaştırılmasına dayanan siyasal örgüt kültürü, militanları onun dışında herhangi bir nirengi noktasından yoksun bırakmaktadır. Ama 1998-1999 olayları mitleştirilmiş bu kişiliğin “çifte bedeni”nin ne denli kırılgan olduğunu ortaya koymuştur: Fiziksel bedeni tehdit altındayken, ulusu temsil eden manevi bedeni de tutsaklık cenderesi altındadır. Birçok militan ve sempatizan ulusal tahakkümle eşanlamlı olarak gösterildiği için iptal edilmiş veya yozlaşmışlık olarak reddedilmiş ulusal geçmişlerinin yanı sıra, o zamana dek sadece şef tarafından canlandırılmış bir gelecekten de yoksun kaldıkları duygusuna kapılırlar. “Kürt güneşi”nin fiziksel bedeninin yok olması veya manevi bedeninin teslim olması olasılığı, öksüz kalmış üyelerin ve sempatizanların kurtuluş zamanını erteleme ve kendi deneyimlerini henüz tamamlanmamış bir tarih içindeki basit kilometre taşları olarak yeniden değerlendirme perspektifine yönelmelerini engeller.</p>

  <p>Bunun sonucunda, 1999 yılından sonra, gerçi PKK tarihinde daha önce de bilinen,<a class="noteref" href="../Text/notlar.htm#f12n3" id="ref3">3</a> ama münferit olaylar şeklinde yaşanmış kendini kurban etme eylemlerine geçilir. Bir düzine militan intihar saldırıları düzenler, altmıştan fazlası kendini yakmaya çalışır (yirmisi hayatını kaybeder). Ancak PKK yönetiminin dizginleri yeniden eline alması ve şefin fiziksel ve manevi olarak hayatta kaldığı konusunda militanları rahatlatması sayesinde bu kendini yok etme döngüsü sona erer.<a class="noteref" href="../Text/notlar.htm#f12n4" id="ref4">4</a></p>

  <h2 class="sigil_not_in_toc">Kolonizasyondan ayaklanmaya</h2>

  <p class="nonindent">Filistin’de, intihar saldırıları ve İsrail misillemesiyle (evlerin yıkılması, askerî baskınlar, nokta hedefli suikastlar) zihinlerde iz bırakan ikinci İntifada yeni “şiddet ritüelleri” yerleştirmiş ve iki grubun kimliklerini “alışılmadık kadar keskin” bir biçimde yeniden tanımlamıştır.<a class="noteref" href="../Text/notlar.htm#f12n5" id="ref5">5</a></p>

  <p>1993-1994’te çok umut uyandıran Oslo sürecinde yaşanan başarısızlık dikkate alınmadan, Filistin’deki bu “ikinci ayaklanma” anlaşılamaz. Nitekim Yaser Arafat ve silah arkadaşları etrafında oluşan ve diasporanın çoğu açısından zaman zaman İsrail güvenlik kuvvetlerinin bir ek gücünden başka bir şey değilmiş izlenimi uyandıran Filistin Otoritesi, Oslo antlaşmalarının uğradığı kazanın ilk kurbanı olmuştur. İsrail, Filistin topraklarının %60’ı üzerindeki doğrudan denetimini sürdürür ve geri kalanın %23’ünü Filistin Otoritesi’yle “ortaklaşa yönetirken”, 1993’te 110.000 olan İsrailli yerleşimci sayısı 2001’de 213.000’e yükselmiş, bu gelişme Filistin’in toprak bütünlüğü perpsektifini her geçen gün biraz daha yok eder hale gelmişti.</p>

  <p>Kolonizasyon, yani kendi aralarında yollarla bağlanan yeni yerleşim bölgelerinin ele geçirilmesi Filistinlileri giderek topraksızlaştırıyor ve toprakların sürekli yayılan bir şekilde güvenlik bölgelerine bölünmesi halkın gözünde kurumsallaştırılmış bir şiddet görünümüne bürünüyordu.<a class="noteref" href="../Text/notlar.htm#f12n6" id="ref6">6</a> Üstelik kolonizasyonu doğrudan kendi sorumluluğuna alan İsrail devleti “İsrail topraklarını kutsal bir toprak haline getiren ve Tanrı’nın onayını almış, tartışılmaz bir hak olarak gören mesihçi bir ideolojiye dayanan bir politikayı ve stratejiyi somut olarak yürürlüğe koyuyordu”;<a class="noteref" href="../Text/notlar.htm#f12n7" id="ref7">7</a> bu ideoloji, İbrani devletine önceleri karşı çıkan, sonra teokrasi yandaşı olan, Oslo’dan sonra da kısmen aşırı milliyetçi hareketlere dönüşen Ortodoks Yahudi hareketleri için büyük bir fırsattı.</p>

  <p>Oslo süreci İsrail’in güvenlik stratejisinde hiçbir şeyi değiştirmemiş, bu strateji ana hatlarıyla baskıcı özelliğini korumuştu. Daha da önemlisi, Uri Ben Elizer’in söylediği gibi, İsrail’de “sivil bir topluma” paralel olarak “militer bir toplum” oluşuyordu. Birincisi devleti yeterince demokratik olmadığı için eleştirirken, öteki güvenliğe yeterince önem vermediği ve fazla demokratik olduğu için devlete yükleniyordu. Birinci toplum, İsrail tarihini eleştirel gözle yorumlaması ve çatışma barındırmayan bir gelecek beklentisiyle ayırt edilirken, ikincisi geçmişe yönelik savaşçı bir yorum öneriyor ve tek hayatta kalma şansı olarak savaşçı bir gelecek görüşü geliştiriyordu. Sadece “siviller”den oluşmayan birinci toplum, bir Filistin devleti kurulmasının şart olduğu üzerinde dururken, ordunun etrafında yapılanmış olsa bile sadece askerlerden oluşmayan ikinci toplum da orduyu daha iyi etkilemek ve özellikle milliyetçilik ile korku üzerine kurulu kimlik politikalarını belirleyebilmek için sağ partilerle eklemleniyordu.<a class="noteref" href="../Text/notlar.htm#f12n8" id="ref8">8</a></p>

  <p>İzak Rabin’in 4 Kasım 1995’te radikal bir Yahudi, Yigal Amir tarafından öldürülmesi, sonra halefi Şimon Perez’in Filistin intihar saldırılarına karşı “baştan aşağı güvenlikçi” katılığı, son olarak da Benjamin Netanyahu’nun Likud partisini iktidara taşıyan 1996 seçimleri hep “militer toplum”un “sivil toplum” karşı kazandığı zaferler olarak kayda geçti. Ehud Barak yönetimindeki İşçi Partisi’nin Mayıs 1999 seçimlerinde kazandığı başarı, bu süreci geri çeviremeyecek kadar geç kalmıştı, üstelik Filistinlilerin II. Camp David ve Taba konferanslarında (2000) 1948 mültecilerinin geri dönüş hakkı konusundaki ısrarı da kendi nüfusu tarafından da pek beğenilmeyen İsrail hükümetinin manevra alanını iyice daraltmıştı.</p>

  <p>2001’in eşiğinde İsrail kamuoyu artık “birleşik ve şaşkın” bir durumdaydı; pazarlık yapılabilirliği ilkesini %60’lık bir oranla desteklerken kolektif korkuların pençesinde kitlesel olarak sağa oy veriyor, “teröristler”in “kemiklerini kırmak” gerektiği mantığının dışına bir türlü çıkamıyordu.<a class="noteref" href="../Text/notlar.htm#f12n9" id="ref9">9</a> Kitlesel dezenformasyon savaşının ilk sıradaki rehinesi olan İsrail kamuoyu,<a class="noteref" href="../Text/notlar.htm#f12n10" id="ref10">10</a> Şubat 2001’de artık Ariel Şaron’un yönetimine girmiş sağı zafere taşıdı.</p>

  <p>İntifada, Şaron’un yanında 1.500 muhafız ve polis olduğu halde 28 Eylül 2000’de Haremü’ş-Şerif’i ziyaret etmesinin ardından başladı; gerek Kudüs’te, gerekse işgal edilmiş topraklarda ve Gazze’de tepki hiç gecikmedi. Ertesi gün, Kudüs’teki Filistinlerin gösterilerini dağıtmak için uygulanan ve yedi kişinin canına mal olan baskı birinci İntifada sona erdikten sadece yedi yıl sonra, ikinci İntifada’yı tetikleyen olay oldu.</p>

  <p>Bu ikinci İntifada’nın ayırt edici özelliği, kendini kurban etme şiddetiydi. Oysa ilk zamanlar her şey yeni ayaklanmanın birincisinin kalıbına uygun bir şekilde, halk gösterileriyle ilerleyeceğini düşündürüyordu. Bununla birlikte, ilk başlarda insan kayıplarının bilançosu öyle ağırdı ki (bir ay içinde 136 Filistinli öldürüldü), Filistinliler şiddete şiddetle cevap verme noktasına sürüklendiler: “Madem ki beni öldürecekler, bari elimde bir tüfekle öleyim.”<a class="noteref" href="../Text/notlar.htm#f12n11" id="ref11">11</a> İkinci aşamada her türlü umut hızla yok olurken, bu baskı ortamı içinde bir kitle eyleminin imkânsızlığı da görüldü.<a class="noteref" href="../Text/notlar.htm#f12n12" id="ref12">12</a> Diğer direniş yöntemlerinin de yokluğu yeni bir fiille zenginleşen siyasal söz dağarcığında yansımasını buldu: <em>istişadi</em>, “şehit olmak” veya Hamas’ın ikinci önderi Abdülaziz Rantissi’nin tanımıyla, “kendini şehit olarak seçmek.”<a class="noteref" href="../Text/notlar.htm#f12n13" id="ref13">13</a></p>

  <p>Bu tür şiddetin analizinin yapılması çok karmaşık bir iştir. Böyle bir denemeye girişmeden önce, intihar saldırısının, sorumluluğu çoğunlukla (her zaman değil) bir örgüt tarafından “üstlenilen” sinsi ve operasyonel bir silah olduğunu belirtmek gerekir. Hamas lideri Şeyh Yasin insan bombaların, Filistinlilerin elindeki en iyi silahlar olduğunu açıklamıştır.<a class="noteref" href="../Text/notlar.htm#f12n14" id="ref14">14</a> Eylem tam bir “mültimedya prodüksiyonu”yla, her türlü siyasal ve sanatsal anlatım biçimi (şiir, şarkılar, duvar resimleri, şehitlerin “eylem”den önce çekilen video kayıtları) kullanılarak ve Yahudileri insanlık dışı varlıklar olarak gösteren bir dille yüceltilir.<a class="noteref" href="../Text/notlar.htm#f12n15" id="ref15">15</a></p>

  <p>İntihar saldırılarını, Filistin uzamındaki tarihi 1970’li yıllara uzanan intihar operasyonlarından ayırmak gerekir: Üyeleri bu olayda Arap adları ve “Arap Kızıl Ordusu” (<em>Arabu Sekigen</em>) örgüt ismini kullanan Japon Kızıl Ordusu’nun (<em>Nihon Sekingunha</em>) 30 Mayıs 1972’de Tel Aviv Havaalanı’na düzenlediği saldırı her bakımdan bir intihar operasyonu olarak kabul edilebilir. Bunu diğerleri, özellikle de Kiryat Şmona yerleşimine düzenlenen saldırı izler; 11 Nisan 1974’teki bu saldırıda, bölgeye Lübnan’dan sızan bir Filistin komandosu (9’u çocuk) 18 sivili öldürdükten sonra İsrail kuvvetleriyle girdiği çatışmada öldürülür. 13 Haziran 1974’te dört fedai, Kibbutz Şamir baskınında üç kadını öldürdükten sonra, ele geçmemek için kendilerini öldürürler. İntihar komandosu deyimi de zaten bu dönemde ortaya çıkar.<a class="noteref" href="../Text/notlar.htm#f12n16" id="ref16">16</a></p>

  <p>Sonu ölümle biteceği belli bir şiddet eyleminden şiddetin uygulanma koşulu olarak kendini yok etmeyi programlayan intihar saldırısına geçiş, 1993 ve 1998 dönemi boyunca görülür.</p>

  <p>Bu dönemde, toplam 120 kişinin canına mal olan 37 intihar saldırısı (24’ü Hamas, 13’ü İslami Cihat imzalıdır) İsrail’i sarsar, ülkeyi panik havasına sokar ve Filistin halkı içinde bile bir öfke yaratır.<a class="noteref" href="../Text/notlar.htm#f12n17" id="ref17">17</a></p>

  <h2 class="sigil_not_in_toc">Şehitler: Bağlılık, zaman ve beden</h2>

  <p class="nonindent">İntihar yoluyla kullaşmış insandan ayrılan<a class="noteref" href="../Text/notlar.htm#f12n18" id="ref18">18</a> veya kolektif bir davaya kulluğu gönüllü olarak kabullenen bu “şehitler”in “profili”ni oluşturmak pek kolay değildir. Bununla birlikte elimizde birçok veri bulunmaktadır. 2001’de intihar eylemcisi genellikle iyi eğitimlidir (içlerinden %47’si üniversiteye, %29’u liseye gitmiştir), bekardır (%83), on sekiz ila yirmi üç yaşındadır (%64) ve Gazzelidir (%68).<a class="noteref" href="../Text/notlar.htm#f12n19" id="ref19">19</a></p>

  <p>Dört yıl sonra, ölümler çoğalırken (Eylül 2000-Ağustos 2004 arasında 479 kişinin ölümüne ve 3.000 kişinin yaralanmasına yol açan 112 intihar saldırısı yapılmıştır)<a class="noteref" href="../Text/notlar.htm#f12n20" id="ref20">20</a> tablo belirsizleşir: “Şehit” artık on yedi ile elli üç yaş arasındadır (yine de ortalama yaş yirmi ikidir); intihar saldırılarını yapanların %38’i üniversiteye gitmiştir veya bir diploması vardır (sadece %28’i liseyi bitirememiştir).<a class="noteref" href="../Text/notlar.htm#f12n21" id="ref21">21</a> İçlerinden çoğu bireysel bir projede başarılı olmuştur (sabit bir iş sahibi olmak, yurtdışındaki öğrenim görme imkânı, evlilik);<a class="noteref" href="../Text/notlar.htm#f12n22" id="ref22">22</a> %81’i kalabalık ailelerdendir (8 üyeli). “Tipik intihar eylemcisi” hâlâ bekâr bir adamdır, ama yüksek toplumsal statüden kadınlara da rastlanmaya başlanmıştır. Verili bir anda sanılanın aksine, kendilerini kurban edenler genellikle bozulmakta olan ve hem çevrelerini hem de kendilerini doğrudan etkileyen ekonomik bir durumun sıkıntısını çekmemektedirler. Son olarak, bu saldırıları yapanların dörtte biri İsrail güvenlik kuvvetleriyle dramatik bir deneyim yaşamış veya bir yakınının öldürülmesine şahit olmuştur.<a class="noteref" href="../Text/notlar.htm#f12n23" id="ref23">23</a></p>

  <p>Öldükten sonra yayımlanan vasiyetiyle ve anısına asılan afişlerle tekilleştirilen, ama isimsiz bir cemaate katılmak üzere kendini kurban eden şehit, hiç kuşkusuz ikinci İntifada’nın simgesidir. Bu terimin kullanılması intihar saldırılarını öncelikle bir intihar olarak gören ulema arasında birçok tepki uyandırmıştır – bu nedenle şehit, Müslüman dünyanın hemen hemen bütün uleması tarafından mahkûm edilmiştir;<a class="noteref" href="../Text/notlar.htm#f12n24" id="ref24">24</a> bunun tek istisnası, el-Ezher Üniversitesi’nin rektörü olan Şeyh Muhammed Seyid Tantavi<a class="noteref" href="../Text/notlar.htm#f12n25" id="ref25">25</a> ve birkaç kişi dahadır.<a class="noteref" href="../Text/notlar.htm#f12n26" id="ref26">26</a></p>

  <p>İsrail ve Batı kamuoylarına gelince, bu terimi “teröristlere” karşı bir sempati veya en azından bir anlayış işareti olarak yorumlamışlardır. Burada çürütmekle hiç uğraşamayacağımız bu öfkelerin ötesinde, biçimi ne olursa olsun kendini kurban eden şiddetin gerçekten de şehit teriminin etimolojisine uygun düştüğünü kabul etmek gerekir; şehit, kutsallaştırılmış bir davaya “şehadet”in “en uç, mantıksal ve psikolojik sonucu”dur.<a class="noteref" href="../Text/notlar.htm#f12n27" id="ref27">27</a></p>

  <p>Bu meşum “şehadet” hayatta imkânsız olan bir birliği ölümde gerçekleştirir. Katliamın kurbanlarını saldırıyı yapanın çektiği acılarla birleştirir ve tersten bakıldığında saldırıyı yapana onların bağrında bir yer açar.<a class="noteref" href="../Text/notlar.htm#f12n28" id="ref28">28</a> Her türlü yaptırım veya intikam kavramını saçmalaştırma pahasına,<a class="noteref" href="../Text/notlar.htm#f12n29" id="ref29">29</a> şehit şiddet eylemini yapanı kurban edilmiş konumuna sokar, ritüel, ikame ve kelimenin tam anlamıyla fiil arasındaki mesafeyi veya benzetmeceyi yok eder. Ölümcül olsa ve siyasi cinayet niteliği taşısa bile, kurban eylemine başka hiçbir şiddet eyleminin taşıyamayacağı bir siyasal mana yükler.<a class="noteref" href="../Text/notlar.htm#f12n30" id="ref30">30</a></p>

  <p>Birçok gözlemcinin hatırlattığı gibi, kendini kurban etme şiddeti alanında Filistin’in “tekilliği” söz konusu değildir. Silah olarak intihar edebiyatta gayet iyi bilinmektedir, Birinci Dünya Savaşı öncesinde Fransız askerleri tarafından kuramlaştırılmış ve onlarca yıl sonra Halistan’ın Sihlerinden Tamil Kaplanları’na kadar çeşitli gruplar tarafından uygulanmıştır (1993-2000 arasında en az 315 eylem).<a class="noteref" href="../Text/notlar.htm#f12n31" id="ref31">31</a></p>

  <p>Tarihsel, siyasal ve kültürel farklılıklara rağmen, Filistin’deki intihar saldırılarını gerçekleştirenlerle başka yerlerdekiler arasındaki benzerlikler çarpıcıdır;<a class="noteref" href="../Text/notlar.htm#f12n32" id="ref32">32</a> Joseph Croitoru’nun en azından bir bölümünün gönüllü olduğunu hatırlattığı bazı kamikazeler<a class="noteref" href="../Text/notlar.htm#f12n33" id="ref33">33</a> veya milliyetçilik ile cihadın iç içe geçtiği bir başka toprak olan Kaşmir’in milliyetçi militanları gibi. Pakistan ile Hindistan arasında bölünmüş bu toprakta 2002’de en az 292 intihar saldırısı düzenlenmişti. Vasiyetlerden yüz kadarını inceleyen Myriam Abou-Zahab’a göre, Kaşmir’deki intihar saldırılarını yapanların çoğunluğu evliydi, çocukları vardı ve bir iş, dolayısıyla düzenli bir gelir sahibiydiler. Filistin’de olduğu gibi, şehitlik “dava” ile mistik bir evlilikle özdeşleştiriliyor, öyle ki eylemin her aşaması (eğitim, “Kaşmir’e fırlatılma”, şehitlik ve gömülme) bir düğün alegorisiyle yansıtılıyordu (nişan, nikah, gerdek ve düğün). Ulus-kadının şerefi ve şehidin öte dünyada şefaatçilik yapmaya söz verdiği ana-kadına duyulan sevgi vasiyetlerde sık sık yinelenen izleklerdir.<a class="noteref" href="../Text/notlar.htm#f12n34" id="ref34">34</a></p>

  <p>Şiddetin öteki üzerinde uygulanma koşulu olarak kendini yok etmek evrensel bir olgu olmakla birlikte, ancak anlamını alabileceği “yerel bir yasa” içinde haklı gerekçesini bulmak ve tasavvur edilebilmesini sağlayan bir bağlam içinde yer almak koşuluyla gerçekleştirilebilir. Nitekim Ahmad Beydoun’un belirttiği gibi, “pratik bir bütüncüllük olarak kabul edilen İslami imana aidiyet, dünyanın müminin bedeni etrafında çok belirgin bir ikili düzenlenişi şeklinde tezahür eder; bedenin kendisi temizlik halinin korunması için zorunlu olan bir dikkat olasılığını ve olası kirlenme taşıyıcıları olan çeşitli olgulardan el etek çekilmesi olasılığını barındırır. İnsan bedeni, deyim yerindeyse, bu aidiyetin merkezî mekânı ve zorunlu aracıdır.”<a class="noteref" href="../Text/notlar.htm#f12n35" id="ref35">35</a> El-Aksa Şehitleri Tugayı’nın bazı üyelerinde görüldüğü gibi, şehit hiçbir dinsel inanç biçimiyle özdeşleşmediğinde bile,<a class="noteref" href="../Text/notlar.htm#f12n36" id="ref36">36</a> “yeryüzünden geçişini yararsız görecek kertede özne olarak kendini yok eden” kişidir<a class="noteref" href="../Text/notlar.htm#f12n37" id="ref37">37</a> ve bedenini bir davaya aidiyetin şehadet işareti olarak armağan etmiştir.</p>

  <p>1960-1970’li yılların fedaileri ve birinci İntifada’nın gençleri tarafından uygulandığı şekliyle olumlu diye nitelenebilecek bir şiddetten, olumsuz diye tanımlanabilecek bir biçime geçişte birçok etken rol oynamıştır. Fedailer de risk alıyorlar ve hayatlarını tehlikeye atıyorlardı, ama zafer umutları, siyasal ve toplumsal bir değişim sağlama umutları onların gelecek düşünü oluşturuyordu. Aynı şekilde, 1980’lerin sonundaki İntifada da Filistin devletinin kurulacağı olumlu bir geleceğe yöneliyordu. Şimdiki zamanı geçmişten çıkışın ve geleceği kurmanın koşulu olarak görüyordu. Geniş bir halk katılımını, özellikle de gençlerin ve kadınların katılımını şart koşuyor, böylece bu kesimler kendilerini siyasal ve toplumsal aktörler olarak kabul ettirmeyi ve mevcut hiyerarşileri sarsmayı başarıyorlardı.<a class="noteref" href="../Text/notlar.htm#f12n38" id="ref38">38</a> Nihayet, esas olarak taş kullanan ve kurbanlık rolü aramayan İntifada temel olarak protestocu bir şiddete başvuruyordu.</p>

  <p>Buna karşılık, ikinci İntifada’nın şehitleri, ister İslamcı olsunlar ister olmasınlar, şiddetin başkası üzerinde uygulanmasının koşulu olarak kendini programlanmış bir şekilde yok etme üzerine kurulu bir şiddeti yerleştirirler. Bu manzara içinde, “aslında pratik bir duyguyla, [...] şu veya bu ölçüde kalıcı bilişsel yapılarla (bunlar esas olarak nesnel yapıların bünyeye katılmasının ürünüdür) ve durumu algılamaya, uygun cevaba yön veren eylem şemalarıyla donatılmış, eyleme geçmiş ve bilen edimciler”<a class="noteref" href="../Text/notlar.htm#f12n39" id="ref39">39</a> olan öznelerle değil, ancak kendilerini yok etme pahasına “özne” olarak ortaya çıkabilen “olumsuz özneler”le karşı karşıyayız demektir.</p>

  <p>Bu geçişi açıklayan etkenlerden biri, zaman ile olan ilişkidir. Zaman sadece “bireysel, toplumsal veya salt fiziksel karakterin çeşitli bölümlerini bir araya getiren geniş bir ilişkiler ağının simgesel temsili” veya kısıtlamaların düzenleyici çerçevesi olmakla kalmaz.<a class="noteref" href="../Text/notlar.htm#f12n40" id="ref40">40</a> Ötekiliklere ilişkin figürlerin ve yorumların da içinde ortaya çıktığı çerçevedir aynı zamanda. Nitekim zamanın sadece “kimliksel zaman”ı vardır.<a class="noteref" href="../Text/notlar.htm#f12n41" id="ref41">41</a> Zaman kaçınılmaz olarak “şimdi”den, birey ve kolektivite olarak kendi hakkındaki bilincin “sert çekirdeği”nden hareketle yorumlanmaktadır. Bununla birlikte şimdiki zaman, “içinde, geçmişin ve öne alınmış bir geleceğin burası ve şimdiyle bir arada duyumsandığı yaygınlaştırılmış bir bilinçle birlikte ve bölümleri epik bir romanınkiler kadar geniş olan panoramik bir görü içinde” bir arada var olmaktadır.<a class="noteref" href="../Text/notlar.htm#f12n42" id="ref42">42</a> Şimdiki zamanın yok edilmesi ilk önce buradaki, bu dünyadaki tıkanıklıklar hakkındaki keskin bilinçle veya kimlik arayışındaki bir aşırılıkla geçmişin ve öne alınmış geleceğin yok edilmesine gönderme yapmaktadır; her ikisi de güçlüklerin ve ötekiliklerin erkene alınmış ön kabulü olmadan tasavvur edilemez. İkinci olarak, olumlu nirengi noktaları, gurur veya geçmişe duyulan güven bulunmamasının ve öngörülebilir bir gelecekte değişim umudunun –yine akıl karıştırıcı bir biçimde– gözükmemesinin sonucudur. Yozlaşma ve ihanetin zaman-mekânı olarak algılanan geçmişi benimsemenin olanaksızlığı, geçmişin kopyasından başka bir şey olamayacak bir geleceğin tıkalı ufku sonunda yeryüzü zamanını “hiçleştirmekte” ve onun yerine “tamamlanmış bir ebediyet” beklentisini geçirmektedir.<a class="noteref" href="../Text/notlar.htm#f12n43" id="ref43">43</a></p>

  <p>Son olarak, kendini yok etme şiddeti kutsallaştırılmış, bütüncül bir anlam evreninin ortaya çıkışının ve bedenin “simgesel çatışmalar” mekânı olarak algılanmasının da sonucudur.<a class="noteref" href="../Text/notlar.htm#f12n44" id="ref44">44</a></p>

  <p>Tarihsel ve kültürel olarak mana yüklü olan<a class="noteref" href="../Text/notlar.htm#f12n45" id="ref45">45</a> beden artık taşıyamayacağı gerilimlerin sahnesi olur. Aynı zamanda dünyanın çürümüşlüğünden kurtarılmış, adaleti geri getirebilecek tek davanın kutsallığına şehadet etmek üzere kurban edilmeye hâlâ layık tek mülk olarak algılanır. Oluşturulmuş bir ulusal gövdenin bulunmadığı veya artık sorumluluklarını üstlenemediği yerde, nöbeti bireyin gövdesi devralır.</p>

  <h2 class="sigil_not_in_toc">Filistin örgütleri ve intihar saldırıları</h2>

  <p class="nonindent">İntihar saldırıları karşısında Filistin toplumu da en az İsrail toplumu kadar ne yapacağını şaşırmıştır. Dış yardıma ve uluslararası kuruluşların gündemine giderek daha bağımlı hale gelen, özerk siyasal, ekonomik ve toplumsal aktörler olarak ayağa dikilemeyen Filistin orta sınıfları saldırıları mahkûm etseler de, onların önünü alamazlar, çünkü Filistin örgütlerinin içindeki bölünmelerden gençliğin baskıdan beslenen öfkesine kadar, yürürlükteki dinamikler klasik toplumsal denetim mekânizmalarını felç etme yönünde rol oynamaktadırlar. Roger Heacock, şiddete bu tür desteğin Filistin toplumu bünyesinde nasıl arttığını göstermiştir: Özerkliğin başında (1993 ve 1994) sadece %20 olan destek, Camp David görüşmelerinin başarısızlığından önce (2000) %52’ye, nihayet 2001’de de %86’ya yükselmiştir. Tam aksine, Arafat’ın Oslo süreci boyunca %60’ın altına hiç düşmeyen popülaritesi, 2001’den sonra %21’e iner.<a class="noteref" href="../Text/notlar.htm#f12n46" id="ref46">46</a> Artık iktidara gelmiş, ama ne toprağı ne de devleti olan direniş örgütü FKÖ, aynı zamanda bu gelişim karşısında yara almaya en açık Filistinli siyasal aktördür. Arafat her şeye karşın Filistin siyasal uzamının (tartışılmaz şefi olarak değil) meşru hakemi olarak kabul edilse bile, yozlaşmış, İsraillilere direnemeyen veya onlarla işbirliği yapmakla suçlanan bürokrasisi için aynı şey geçerli değildir. 1990’lı yıllarda, gerek İsrail’in gerekse uluslararası topluluğun İslamcı militanlık ve Hamas’ın cezalandırılması konusundaki sıkıştırmaları bazı sonuçlar verir, ama Filistin Otoritesi’ni daha da zayıflatarak kamuoyu bünyesinde bir rahatsızlık duygusu yaratırlar. Örnek olarak, 1994’te 9 kişinin ölümüne yol açan Hamas militanlarına yönelik baskı, Otorite’yi kalıcı biçimde gözden düşürür ve Filistin toplumu içindeki bölünmeleri derinleştirir.</p>

  <p>İkinci İntifada, hiyerarşilerinden kopuşan el-Fetih militanlarının da muhalefet içine girdiklerini gösterir. Hem zorun (Filistin toplumu bünyesinde) hem de şiddetin (İsrail kuvvetlerine karşı) aktörü olan Filistin Otoritesi, ulusal direniş mantığına geri dönmekten başka bir seçenek bulamayacak, el-Aksa Şehitleri Tugayı’nın en önemli simaları olan Mervan Berguti’nin, Naif ebu Şerah, Sirhan Sirhan ve Zekeriya Zübeydi’nin etrafında örgütlenmesine izin verecektir. Hızla özerkleşen Tugay intihar saldırılarının %22’sine imza atacaktır.</p>

  <p>Yeni İntifada’nın kendini kurban etme şiddetini öne çıkaran ikinci aktörü, İslami Cihat Hareketi’dir (intihar saldırılarının %29’u). “Kıyamet’e kadar cihat”<a class="noteref" href="../Text/notlar.htm#f12n47" id="ref47">47</a> çizgisinde ilerleyen ve çoğu yoksul kesimlerden gelme militanları esas olarak Gazzelidir, ama özellikle Hamas tarafından denetlenen bu bölgede toplumsal tabana sahip değildirler. “Cihat olarak İntifada” sloganı ses getiren saldırılar birbirini izledikçe örgütü zayıflatır ve giderek İsrail saldırılarına açık bir hale getirir.<a class="noteref" href="../Text/notlar.htm#f12n48" id="ref48">48</a></p>

  <p>Bununla birlikte İslami Cihat Hamas’ın gölgesinde kalır; Hamas, sadece intihar saldırılarının çoğunun düzenleyicisi olarak anlaşılabilecek bir örgüt değildir. Bu örgütün ilk kökleri 1930’lu yıllarda Müslüman Kardeşler’in Filistin’e yerleşmesine kadar uzanır. 1948 ile 1967 arasında, Mısır ve Ürdün’ün denetimindeki bölgelerde, Müslüman Kardeşler’in 25 kadar şubesi faal durumdadır; sadece toplumsal alanda faaliyet sürdürmektedirler, bu nedenle siyasal faaliyetlerden hoşlanmayan ve bir ölçüde marjinal bir aktör imajı edinirler. Müslüman Kardeşler birçok bölünme yaşar; önce 1983’te İslami Cihat kurulur, sonra 1987’de Şeyh Ahmed Yasin, Hamas’ı (İslami Direniş Hareketi) kurar. Yeni örgütün 1988’de benimsediği siyasal program,<a class="noteref" href="../Text/notlar.htm#f12n49" id="ref49">49</a> onu bir yandan İsrail devletinin reddedilmesi ilkesine, diğer yandan da 1930’lu yılların Büyük İsyan’ında öldürülen Müslüman Kardeş İzzeddin el-Kassam aracılığıyla uzun bir tarihsel geçmişe bağlar. Bu program Hamas’ı, “Filistin’i Akdeniz’den Ürdün’e kadar bütünüyle kurtarmaya çalışan bir halk mücadelesi hareketi” olarak tanımlar ve “ulusal mücadele için İslami bir toplum inşasının gerekli olduğunu” vurgular.<a class="noteref" href="../Text/notlar.htm#f12n50" id="ref50">50</a></p>

  <p>1992’de, reddedeceği Oslo antlaşmalarının imzalanmasından bir yıl önce, Hamas, el-Kassam Tugayları’nı kurar. 1993’te bir otobüse karşı gerçekleştirilen bombalı saldırı bu tugayların ilk eylemidir; örgütün 1996’dan itibaren geliştirdiği intihar saldırıları stratejisi Şeyh Yasin tarafından şu şekilde gerekçelendirilir: “Şehitleri Allah seçiyor.”<a class="noteref" href="../Text/notlar.htm#f12n51" id="ref51">51</a> Çocukluğundan beri felçli olan Şeyh Yasin örgüt bünyesinde tam bir kişilik tapıncının konusudur: “Kendisine bağlı olan medya organlarının büyük çoğunluğunda, Şeyh bedensiz bir yüz olarak, genellikle belden yukarısını gösteren resimlerle sunulur; onun adına hareket eden mücahitler, İslam’ın kutsal savaşçıları ise çoğunlukla yüzsüz bedenler olarak tasvir edilmiştir.”<a class="noteref" href="../Text/notlar.htm#f12n52" id="ref52">52</a></p>

  <p>Militanların ona bağlılığı aynı zamanda siyasal bünye hakkındaki Filistin temsillerinde de kolektif bir değişime işaret etmektedir. 1960-1970 yıllarında, Arafat’ın geleceği haber veren genç ve erkeksi bedeninden, 1990’lı yıllarda ulusun çektiği ıstırapları, gösterdiği direnişi ve azmini simgeleyen Yasin’in hemen hemen hareketsiz bedenine geçilmektedir. Arafat’ın yaşlanan bedeni 1990’lı yıllarda birinci Filistin mücadelesinin, İntifada ve Oslo süreci de dahil olmak üzere, uğradığı başarısızlığa tanıklık ederken, ikinci mücadelenin simgesi olan Şeyh Yasin’in hareketsiz bedeni yaşayan, kutsal bir alan haline gelir. Kurban, ama aynı zamanda direndiği için özne olan şeyh, onun korumasını sağlamaya ve hayatları pahasına şereflendirmeye yemin eden gençlere yönelik bir çağrıdır. Kendi yandaşları tarafından üretilmiş bin bir fıkrayla alaya alınan Arafat’ın bedenine, ulusla etle tırnak gibi kaynaşmış bir başka ihtiyarın masum bedeni cevap vermektedir.</p>

  <p>Yasin’in 22 Mart 2004’te öldürülmesinden sonra örgüt Abdülaziz Rantissi tarafından yönetilecektir (Rantissi de 17 Nisan 2004’te öldürülecek, onun yerini güvenlik nedenleriyle Şam’da ikamet eden Halid Meşal alacaktır). Örgütün sınıflar, kuşaklar ve türler arası bir koalisyona dayanan, hem yoksulları hem tüccarları, hem gençleri hem de kadınları bünyesinde bir araya getiren gerçek bir toplumsal ve sendikal tabanı vardır. Perspektifsiz bir intihar mantığından,<a class="noteref" href="../Text/notlar.htm#f12n53" id="ref53">53</a> 2005’te parlamenter bir şemaya doğru sürüklenir, bu da örgütü dayanılmaz bir çelişki içine sokar: fiilen can çekişen ama kendisinden mirasını sürdürmesi istenen Oslo çizgisinde davranmak, devlet iktidarı olarak zor uygularken, direniş örgütü olarak da şiddete başvurmak.</p>

  <p>Muhaliflerin olduğu kadar, gerçek veya farazi “hainler”in cezalandırılması –anılmaları da yasaklanmıştır–<a class="noteref" href="../Text/notlar.htm#f12n54" id="ref54">54</a> ikinci İntifada’yı Filistin içi bir şiddete de sürükler. Bu hadise türünün ilk örneği değildir. Örneğin, Aude Signole 1987’den itibaren Nablus’ta “militan grupların şiddetinin başka yerlerden çok yerel topluluğa yönelik olarak kendini gösterdiğini” belirtmiştir: “Bazı mahallelerde silahlı çeteler sözde hainlerin ve ‘sapık’ bireylerin peşinde operasyonlar yaptılar. Örneğin Ahmed Tabuk’un çetesi kentte estirdiği terörle, esnaf ve daha da çok Nablus ileri gelenleri tarafından bilinmektedir. Yerel nüfusa kendi manevi düzenini mermilerle dayatmış ve bunu Aralık 1995’te Filistin polisi kente yerleşinceye kadar sürdürmüştür. Nablus’taki sınıflar arası ilişkilerde şiddetin kalıcılığını doğrulayan başka olgular da mevcuttur.”<a class="noteref" href="../Text/notlar.htm#f12n55" id="ref55">55</a></p>

  <p>Beklenebileceği gibi, iç şiddet özellikle Filistin toplumunun en kırılganlaşmış kesimlerini etkilemiştir.<a class="noteref" href="../Text/notlar.htm#f12n56" id="ref56">56</a> Hem hizipler hem de yerleşim yerleri arasındaki çok çeşitli türde çatışmalarla, gerek Filistin içi gerekse dışı çıkar hesaplarıyla eklemlenip bunları yeniden tanımlayan ve keskinleştiren Filistin içi şiddet, 2006-2007’de daha önce benzeri görülmemiş boyutlara ulaşır, yüzden fazla insanın ölümüne yol açar ve Hamas’ın Gazze şeridine el koymasıyla sonuçlanır.<a class="noteref" href="../Text/notlar.htm#f12n57" id="ref57">57</a> İsrail (ve Avrupa ile ABD’deki birçok siyasetçi) bunu Filistinlilerdeki olgunluk eksikliğinin işareti olarak görürken, araştırmacı açısından bu olaylar bir devletin ve etkili bir toplumsal düzenin bulunmadığı, 2000’li yıllarda Filistin altyapısının sistemli bir şekilde tahrip edilmesinin sonucu olan olağanüstü kısıtlı koşullarda, siyaset yapmanın olanaksızlığını açığa çıkarmaktadırlar.<a class="noteref" href="../Text/notlar.htm#f12n58" id="ref58">58</a></p>

  <p>İkinci İntifada’nın sonuçları, burada ayrıntılarıyla hatırlatmaya gerek duyulmayacak kadar bilinmektedir: 4.900’den fazla ölü (l.057’si İsrailli), onlarca yargısız infaz, yüzlerce sivilin de ölmesine yol açan “nokta hedefli suikastlar”, evlerin yıkılması, 500 kontrol noktası kurulması, bir duvar örülmesi;<a class="noteref" href="../Text/notlar.htm#f12n59" id="ref59">59</a> ve bütün bunların Filistinlileri “mekânsal olarak mülksüzleştirirken”, aynı zamanda bir panoptik duygu yaratması.<a class="noteref" href="../Text/notlar.htm#f12n60" id="ref60">60</a> Bu hoyrat hadiselere, Filistinlilerin –ve Arapların– insanlığını yadsıyan ve Eretz İsrail’in kurulması için onlara karşı “bağımsızlık savaşı”nın sonuna kadar sürdürülmesi gereği üzerinde duran kurnazca bir söylem eklenmektedir.<a class="noteref" href="../Text/notlar.htm#f12n61" id="ref61">61</a></p>
</body>
</html>
