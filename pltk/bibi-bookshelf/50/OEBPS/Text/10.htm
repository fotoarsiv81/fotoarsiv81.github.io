<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    10
  </div>
  <hr />

  <h1 class="chapter">KÖRFEZ SAVAŞI VE CEZAYİR İLE MISIR’DAKİ<br />
  İSLAMCI GERİLLALAR</h1>

  <p class="nonindent"><span class="dropcaps">1</span>980’li yılların sonu yaklaşık on yıl boyunca Müslüman dünyanın kanını kurutan üç savaşın sona ermesiyle çakışır. Nisan 1989’da perestroyka döneminin ortasındaki Sovyetler Birliği Afganistan Savaşı’na askerlerini geri çekmekten başka bir çare bulamaz. 20 Ağustos 1988’de sonuçsuz bir siper savaşına saplanıp kalan İran ve Irak, eski statükoyu geri getiren bir ateşkes imzalarlar. Ayetullah Humeyni’nin 14 Şubat 1989’da Salman Rüşdi hakkında verdiği idam fetvasına –devrimin son çıkışı; bir süre sonra “rehber” ölecektir– ve özellikle de muhaliflerin yurt dışında infaz edilmelerine rağmen,<a class="noteref" href="../Text/notlar.htm#f10n1" id="ref1">1</a> İran bir normalleşme dönemine girer gibidir. Rejimin partisi olan İslami Cumhuriyet Partisi’nin Haziran 1987’de lağvedilmesi ve Ali Ekber Rafsancani’nin 1989’da cumhurbaşkanlığına seçilmesi bir bürokratik-teknokratik pragmatizm mantığını yerleştirirken, devrimden bir İran Termidoru’yla çıkılacağı umutlarını da yeşertirler.<a class="noteref" href="../Text/notlar.htm#f10n2" id="ref2">2</a></p>

  <p>Aynı saplanıp kalma hadisesi Lübnan’da da gözlenmektedir; orada da çeşitli milis güçleri Suriye’nin askerî varlığını hem bir işgal gücü hem de hakem olarak kabul etmektedirler; 22 Ekim 1989’da Suudi Arabistan’ın Taif kentinde bir barış antlaşması imzalarlar. Bu antlaşmaların biraz keyfî (ama Arap ülkeleri tarafından örtülü şekilde onaylanan) bir biçimde yorumlanması Suriye’nin askerî varlığını sürdürmesine ve Lübnan’ın hem iç hem de dış politikasında söz sahibi olmasına izin verir. Ekim 1990’da, Samir Geagaa’nın Lübnan Kuvvetleri’yle savaş içinde olan ve Irak tarafından da Suriye’ye karşı güçlü bir müttefik olarak görülen General Aoun’un kuvvetleri Paris ve Washington tarafından kaderlerine terk edilirler. Suriye’nin “Çöl Fırtınası” operasyonuna katılması ona istediği gibi davranması için yeşil ışık yakılmasını sağlar. Milis kuvvetleri önce Beyrut’ta, sonra da ülkenin geri kalanında (Mart 1991) dağıtılır ve ulusal orduya katılırlar (Lübnan Kuvvetleri’nin katılımı zorla sağlanır). Filistin silahlı muhalefeti de aynı yıl özellikle Sidon ve Sur’da kırılır (yaklaşık 80 ölü). Sadece herkes tarafından işgal altındaki Güney Lübnan topraklarını “kurtarmak”la görevlendirilmiş Hizbullah’ın silahlarını korumasına izin verilir.</p>

  <h2 class="sigil_not_in_toc">Otoriter rejimlerin kalıcılığı<br />
  ve 1990’lı yılların uluslararası çerçevesi</h2>

  <p class="nonindent">Bu üç savaşın sona ermesi ve Filistin sorununa siyasal bir çözüm bulunması perspektifleri bir süre için Ortadoğu’da barışçı bir dönüşüm yaşanabileceği umuduna yol açar. Birçok gözlemci yeni bir “demokratikleşme dalgası”nın gelerek, Latin Amerika’dan ve Doğu Bloku ülkelerinden sonra, Müslüman dünyadaki otoriter rejimleri de süpüreceğini öngörürler. Böylece seçimlere ve pozitif hukukun üstünlüğü oyununa katılmaktan, yani demokratikleşmekten başka bir çaresi kalmayacak –yoksa toplumsal ve siyasal bakımdan anakronik duruma düşeceklerine inanılmaktadır– olan İslamcıların da toplumla bütünleşmesinin hızlanacağı hesaplanmaktadır.</p>

  <p>Bununla birlikte otoriter rejimler ayakta kalırlar. Gerçi itibarları artmamıştır, tam tersine artık 1960’lı yıllardaki olumlu imajlarının aksine, toplumun dışında kalan iktidarlar olarak görülmektedirler.<a class="noteref" href="../Text/notlar.htm#f10n3" id="ref3">3</a> Ama meşruiyet bakımından yitirdiklerini sonuç alıcılık bakımından kazanmış, hatta hayatta kalma biçimi olarak bir “sapkın meşruiyet” geliştirmişler;<a class="noteref" href="../Text/notlar.htm#f10n4" id="ref4">4</a> nüfusun her kategorisini kendilerine dayatılan mensubiyet ve itaat kurallarını benimsemeye zorlamışlar, bunlara uymayanlarsa devletin zoruna maruz bırakılmışlardır.</p>

  <p>1990’lı yıllar boyunca Ortadoğu’nun birçok ülkesinde ordular siyasal uzamın kilit taşıdır; nihai hakem statüsünü korumaktadırlar. Ama bu süreç içinde askerler iç düzeni sürdürme ordusu modeline göre yeniden şekillenmişlerdir; zaten onlara bu rollerinde başka iç güvenlik organları da eşlik etmektedir. Yıllar geçtikçe özellikle zor kullanma konusundaki kraliyet imtiyazlarının ordudan güvenlik organlarına, muhaberatlara (istihbarat servisleri) nakledildiği görülür. Bu olayı yansıtacak bir rakam verelim: Tahminlere göre, Nâsır’ın “siyasal kadrosu”nun %65,4’ü asker kökenliydi; bu oran Sedat döneminde %13’e düşer, Mübarek döneminde ise sadece %10’dur.<a class="noteref" href="../Text/notlar.htm#f10n5" id="ref5">5</a> Mehran Kamrava, Arap dünyasında devletten söz ederken, askerî devletle <em>muhaberat</em> devleti arasında bir ayrım yapar: “<em>Muhaberat</em> devletleri uyruklarının siyasal zihniyetlerini kırarak onları depolitize etmekten başka bir hedef gütmezken, askerî devletler silahlı düşmanlarını bulup yok etmeye uğraşırlar.<em>”<a class="noteref" href="../Text/notlar.htm#f10n6" id="ref6">6</a></em> Olgulara bakıldığında, 1990’lı yıllarda bölgedeki iktidarların hemen hepsi bu iki sistem arasında bir sentez oluşturmayı başarmıştır.</p>

  <p>Otoriter iktidarların bu denli uzun ömürlü olmasının nedeni ve sonucu olarak, İslami akımların “demokratikleşmesi”nin bir hayal olduğu ortaya çıkar veya sadece Ürdün ve Türkiye gibi birkaç nadir örneği kapsayan bir durum olarak kalır. İktidarlar zora dayalı hale geldikçe, otoriter yapıları içine kapandıkça veya “uluslararası topluluğun” verdiği desteğe dayandıkça, İslamcı akımlar da katılaşıp şiddetli çatışma mantığına kaymaktadır. Buna karşılık, şiddete doğru kayış onları toplumların bünyesinde tecrit etmekte, isterse yasal yolları kullanan ve İslamcı olmayan hareketler söz konusu olsun, her türlü muhalefeti <em>de jure</em> veya <em>de facto</em> olağanüstü halleri sürdürerek susturmak isteyen otoriter rejimleri güçlendirmektedir.<a class="noteref" href="../Text/notlar.htm#f10n7" id="ref7">7</a></p>

  <p>Ufuğu karartan ve demokratikleşme senaryosunu hayalî hale getiren bir etken daha vardır: 1990’lı yılların başında yukarıda değinilen üç savaşın sona ermesine tanık olunurken, bir diğer çatışmanın da başlangıcı yaşanmaktadır. 2 Ağustos 1990’da Kuveyt’in Irak tarafından işgali, çokuluslu güçlerin Washington komutasında kitlesel müdahalesini tetikler ve bu müdahale 3 Mart 1991’de sona erer. Irak rejimi son dakikada kendisine savaş açanlar tarafından kurtarılacaktır. Ülkenin parçalanacağından ve Irak Şiileri aracılığıyla İran’ın güçleneceğinden çekinen Başkan Bush savaşı durdurmaya karar verir. Rejim, ideolojisiz ve programsız olarak, devam etmekten başka bir amacı olmadan hayatta kalacaktır.</p>

  <p>Savaşın bir diğer sonucu: ABD, yeni bir Ortadoğu ve insan hakları üzerine kurulu bir dünya düzeni çizmeyi amaçlayan o anın programıyla mutlak bir çelişki içinde, Mısır veya Suudi Arabistan gibi müttefiki olan otoriter rejimlere veya Suriye gibi müttefiki olmayan otoriter rejimlere desteğini açıkça beyan eder. İsrail’e verdikleri eksiksiz destek, resmen vazettikleri uluslararası hukukla pek bağdaşmasa da, otoriter rejimlere verdikleri destek demokrasi söylemlerinin samimiyetsizliği hakkındaki en çürütülmez kanıttır.</p>

  <p>İkinci Körfez Savaşı bölgenin bütününde yeni bir radikalizm dalgasını başlatır. Saddam Hüseyin daha önce asla yanına çekemediği kamuoylarının sempatisini kazanır; üstelik Amerikan kuvvetlerinin “kutsal topraklara” kalıcı biçimde yerleşmesi, “kâfir” Batı’nın Müslüman dünyaya el koyduğunu bir kez daha kanıtladığı için, canlı tepkilere neden olur. İslami Selamet Cephesi’nin Cezayir’de 1991 ve 1992 seçimlerinde kazandığı başarının gösterdiği gibi, savaş İslamcıları güçlendirirken Ortadoğu kamuoylarının gözündeki itibarlarını da yükseltmektedir.<a class="noteref" href="../Text/notlar.htm#f10n8" id="ref8">8</a> Nitekim, bu savaş sırasında özellikle Ortadoğu’nun Müslüman devletlerinin ABD ve Avrupa ile sergiledikleri etkin suçortaklığı, Müslüman hükümdarların <em>darü’l-harb</em> ile ittifakını eleştiren İslamcı söylemin haklı gerekçelere dayandığını kanıtlamaya yarar.</p>

  <p>Aynı şekilde, eski Yugoslavya’da özellikle de Bosna’da çıkan savaşlar (1992-1995) ve eski SSCB’de yaşanan diğer iki çatışma (Mayıs-Aralık 1992’de Tacikistan’daki iç savaş, Aralık 1994-Ağustos 1996 arasındaki birinci Çeçen savaşı) tüm dünyadaki Müslüman kamuoylarını İslam’a karşı gezegen ölçeğinde bir saldırıya girişildiği konusunda ikna eder.<a class="noteref" href="../Text/notlar.htm#f10n9" id="ref9">9</a> “Emperyalizmin tipik olumsuz yan etkilerinden olan çatışmalar (Çeçenistan) veya imparatorlukların dağılması sonucunda yaşanan çatışmalar (Balkanlar) [giderek] dinsel bir yorum çerçevesine göre tahlil edilmeye başlanır; oysa ki etnik ve milliyetçi çatışmalar söz konusudur.”<a class="noteref" href="../Text/notlar.htm#f10n10" id="ref10">10</a> Olivier Roy’a göre, “köklerinden kopmaya, başka bir kültürün etkisine girmeye ve kimliğin yeniden oluşturulmasına özgü” dinsel radikalleşme, artık “panarabizmle melezleştirilmiş modern bir milliyetçiliği anti-emperyalizmin ve üçüncü dünyacılığın geri dönüşüyle iç içe geçiren” siyasal radikalleşmeyle atbaşı gitmektedir.<a class="noteref" href="../Text/notlar.htm#f10n11" id="ref11">11</a></p>

  <p>Son olarak, İsrail’le Filistin Otoritesi arasında imzalanan Oslo antlaşması (13 Eylül 1993) bir süre için bu uzun çatışmanın kısa vadede çözümleneceği umudunu uyandırsa da, bu antlaşma yerini çok geçmeden hayal kırıcı bir beklemeciliğe bırakır; bu da 2000’de ikinci İntifada’ya yol açar. “Taş ayaklanması”ndan yararlanarak FKÖ için bir tehdit oluşturabilecek kertede güçlenmiş bulunan Filistin’deki radikal İslamcılık, uzun “Oslo süreci” yılları boyunca, hem Gazze şeridine hem de Batı Şeria’daki Filistin topraklarına kalıcı biçimde yerleşir.</p>

  <p>Bu on yıldan akılda tutulması gereken bir diğer unsur, “Afgan Arapları”nın ülkelerine geri dönüşüdür. Eski Suudi güvenlik şefi Turki el-Faysal’ın “çalışmasını takdir ettiği”, ama “bu kadarla kalmasını kararlı bir biçimde” talep ettiği Usame bin Ladin,<a class="noteref" href="../Text/notlar.htm#f10n12" id="ref12">12</a> geri dönenlerin en meşhurudur, ama sadece o yoktur. İslami Selamet Cephesi militanları, Said Mehlufi, Kamareddin Kerban, Abdullah Anas ve savaşın kahraman şehidi Abdullah Azzam’ın damadı Bucema Bunuar eski Afganistan mücahitleridir; gelecekteki SİG’un –Silahlı İslami Grup– Cezayir’deki bazı şeflerini, Tayyip el-Afgani (1992’de öldürüldü), Caffar el-Afgani’yi (1994’te öldürüldü),<a class="noteref" href="../Text/notlar.htm#f10n13" id="ref13">13</a> Şerif Gusmi’yi de (o da 1994’te öldürüldü) bunlara eklemek gerekir. Aynı şekilde SİG’un gazetesi olan el-Ensar’da köşe yazarlığı yapan Suriyeli Ebu Messab ve Mısırlı Ebu Hamza da Afganistan’dan geçmişlerdir.<a class="noteref" href="../Text/notlar.htm#f10n14" id="ref14">14</a> Oluşumuna kendisinin de katkı yaptığı bu kuşaktan söz ederken, Cumhurbaşkanı Mübarek ellerini yıkayıverir “Washington, Sovyetler’i Afganistan’dan kovmak için verdiği kavgada radikalleri desteklerken, terörist bir şebeke kurulmasına da yardım etti. Ortadoğu’daki karışıklıkların kökeninde iyi eğitim almış aynı teröristler bulunmaktadır.”<a class="noteref" href="../Text/notlar.htm#f10n15" id="ref15">15</a></p>

  <p>Miriam R. Lowi’nin dediği gibi: “Afgan direnişi birçok işsizi çekerken, Cezayirliler ister Fransa, ister bu örnekteki gibi Sovyetler Birliği söz konusu olsun, işgalci bir güce karşı direnmenin belli bir statüye, ayrıcalıklara, hatta maddi kazanca erişme olanağı verdiği fikriyle büyüdüler.”<a class="noteref" href="../Text/notlar.htm#f10n16" id="ref16">16</a> “Afganlar”ın geri dönüşü uluslararası boyutu zayıf iki silahlı başkaldırının en büyük (ama yegâne değil) etkenlerinden birini oluşturmaktadır: Cezayir İç Savaşı (yaklaşık 200.000 ölü) ve Mısır’daki İslamcı gerilla (yaklaşık 2.500 ölü).</p>

  <h2 class="sigil_not_in_toc">Cezayir ve Mısır’da iç savaş ve gerilla</h2>

  <p class="nonindent">Bu iki çatışmayı yorumlamak konusunda birçok yol önerilmiştir. Bazı araştırmacılar psikanalitik etkenlerin önemini vurgulamış,<a class="noteref" href="../Text/notlar.htm#f10n17" id="ref17">17</a> diğerleri öğretimde şiddetin rolü ve eğitim sisteminin iflas etmesi üzerinde durmuştur.<a class="noteref" href="../Text/notlar.htm#f10n18" id="ref18">18</a> Cezayir çatışmasında şiddet biçimlerinin çoğulluğu da (Berberice veya Fransızca konuşanlara veya kadınlara karşı dilsel şiddet)<a class="noteref" href="../Text/notlar.htm#f10n19" id="ref19">19</a> öne çıkarılmıştır. Bazı gözlemciler ise, üçüncü dünyacılığın uğradığı başarısızlıktan ve sömürgecilik sonrası devrimden aşırı bir şiddetle çıkıldığından söz etmiştir.<a class="noteref" href="../Text/notlar.htm#f10n20" id="ref20">20</a></p>

  <p>Bu katkıların önemi inkâr edilemese bile, her iki örnekte de karşı çıkışın simgesel olarak Müslüman dünyayı bütünü içinde yaralayan büyük çatışmalardan beslendiğini, ama esas olarak her iki devletle toplumları arasındaki yapısal kopuşma ile açıklanabileceğini kabul etmek gerekir.</p>

  <p>Cezayir’de 1980’li yılların sonundan itibaren Milli Kurtuluş Cephesi toplumdaki çelişkileri (birlik/çeşitlilik) yönetebilecek ve müminler cemaatinin “siyasal-dinsel birliği figürünü kalıcılaştırabilecek”<a class="noteref" href="../Text/notlar.htm#f10n21" id="ref21">21</a> durumdan çıkmıştır. Yaklaşık 500 kişinin canına mal olan<a class="noteref" href="../Text/notlar.htm#f10n22" id="ref22">22</a> ve İslami Selamet Cephesi’ni tek inandırıcı seçenek haline getiren Ekim 1988’in kent ayaklanmaları sırasında tek partinin iflas ettiği açıkça ortaya çıkar.</p>

  <p>İslami Selamet Cephesi’nin Cezayir dışındaki siyasal görünürlüğü ancak 1989’da başlasa da, bu örgütün bir yandan Mustafa Buyali’ye (1987’de öldürüldü), diğer yandan Abbasi Madani’ye uzanan uzun bir soy zinciri vardır. Bağımsızlık savaşının eski mücahitlerinden Buyali daha sonra muhalefete geçip 1979’da Silahlı İslami Hareket’i kurmuş, Ulema Cemiyeti’nin genç liseli üyesi olan Madani ise önce Milli Kurtuluş Cephesi’ne katılmış, daha sonra da tutuklanmıştır (1954-1962). Madani İslami Selamet Cephesi’ni 1982’de, Cezayir kentindeki Bab el-Uved semtinde bulunan el-Sunnah camiinde, elli kişilik çekirdek bir kadroyla kurmuştur (örgüt daha sonra vilayet temsilcileri ve Yürütme Komitesi’nin on beş üyesiyle donatılacaktır). 15 Eylül 1989’da yasallaşmadan önce, örgüt birçok eğilimi bir araya getiren (Muhammed es-Said’in “Cezayirci” hareketi, Ali Benhac’ın “Selefi” hareketi ve daha sonra bu yapıdan ayrılacak olan Mahfuz Nahnah’ın “Müslüman Kardeş” hareketi) İslami Hizmet Cemiyeti etiketi altında faaliyet gösterir.</p>

  <p>Ekim 1988 sonrasının ortamında, İslami Selamet Cephesi durumun karmaşıklığını kesinlikle karşılamayan ama güçlü bir simgesel yük taşıyan (şura, tövbe ve <em>cihad</em>) basit sloganlar ve cümle yapısı da dahil olmak üzere Milli Kurtuluş Cephesi’nin programıyla benzerlikler taşıyan bir program benimser. “Milli Kurtuluş Cephesi’nin yerine en güçlü adaydır, çünkü onun en yakın vârisidir.”<a class="noteref" href="../Text/notlar.htm#f10n23" id="ref23">23</a> Omar Carlier, İslamcı militanlarla güvenlik kuvvetleri arasındaki ilk çatışmaların etkisini vurguladıktan sonra, gençler tarafından “davanın [...] anlaşıldığını, Milli Kurtuluş Cephesi’ni devirebilecek, toplumsal ve ahlaki düzeni yeniden kurabilecek bir gücün varlığının” görüldüğünü söyler.<a class="noteref" href="../Text/notlar.htm#f10n24" id="ref24">24</a></p>

  <p>Bütün bunlardan hareketle, İslami Selamet Cephesi’yle şiddet arasında bir bağ kurulabilir mi? Bu soruyu yanıtlamak kolay değildir: Sayıları az olmakla birlikte İslami Selamet Cephesi militanları Şubat 1990’daki karakol saldırıları veya başları açık kadınlara yönelik saldırılar gibi şiddet eylemlerine imza atmaktadırlar.<a class="noteref" href="../Text/notlar.htm#f10n25" id="ref25">25</a> Aynı şekilde, İslamcı partinin başvurduğu cihat gibi “Müslüman dünyanın paradigmaları” veya sık sık zikrettiği “ulusal tarihe, özellikle de kurtuluş savaşına özgü” koşullar,<a class="noteref" href="../Text/notlar.htm#f10n26" id="ref26">26</a> ümmet ve millet adına şiddet eylemlerine yönelinmesini potansiyel olarak meşrulaştırmaktadır. Bununla birlikte, 1992 öncesinde İslamcı karşı çıkış ancak marjinal olarak şiddete başvurmaktadır. Halkın seferber edilmesi üzerine kurulu bu muhalefet, İslami Selamet Cephesi’nin “modern ideolojiler”in krizi diye yorumladığı bir krizin hem ürünü hem de hızlandırıcısıdır. Milli Kurtuluş Cephesi’nin iflas ettiği bir Cezayir’de İslami Selamet Cephesi tek inandırıcı siyasi seçenek olarak öne çıkmakta, İslam’ı birbiriyle çelişen, ama yan yana getirildiklerinde tutarlı bir görüntü veren unsurlardan hareketle yeniden tanımlamaktadır. Tarihsel bir derinlik kazandırdığı milletten ayrılmaz olan İslam, “din, bilinç ve ilim”<a class="noteref" href="../Text/notlar.htm#f10n27" id="ref27">27</a> olduğu kadar, organik temizlik, bütünleşme ve dışlama ölçütü haline de gelmektedir.</p>

  <p>İslami Selamet Cephesi’nin çokanlamlı söylemi sayesinde toplumun her kategorisine özel olarak seslenebilme yetisi, onun baş döndürücü yükselişini açıklamaktadır. Tek parti rejiminin en güçlü günlerinde, 1982’de Madani birkaç yüz kişiyi harekete geçirebilirken –bu bile bir başarıdır– 1989’daki çağrısına 100.000 kişi cevap verir. 20 Nisan 1990’da sayı üç milyonu bulmuştur. Bunun ilk sonucu, aynı yılın 12 Haziranı’nda düzenlenen belediye ve vilayet seçimlerinde kazandığı ezici zafer olur. Oyların %54’ünü, belediye meclisi üyeliklerinin %46’sını ve vilayet meclisi üyeliklerinin de %55’ini kazanır. Bu başarıyı, onlarca yıldır ertelenen, sömürgecilikten gerçek kurtuluş olarak yorumlar: “Fransızların ülkeden gerçekten gönderilmesi fiilî olarak 3 Temmuz 1962’de değil, 13 Haziran 1990’da, belediye ve vilayet seçimlerinin sonuçlarının açıklandığı tarihte başlamıştır.”<a class="noteref" href="../Text/notlar.htm#f10n28" id="ref28">28</a></p>

  <p>26 Aralık 1991’de, eski sistem tam anlamıyla dağılırken, İslami Selamet Cephesi’nin güçlü yükselişi yeni bir seçim zaferiyle kendini gösterir. Bu da net bir zaferdir, ama bir yanıyla da bir Pyrrhus zaferidir. Milletvekilliği seçimlerinin ilk turunda, seçmen sayısının %24.54’ünü, kullanılan oyların ise %47.27’sini temsil eden 3.260.222 oy aldığına göre seçimin açık ara galibidir ve doğrudan rakiplerinin çok önündedir (Milli Kurtuluş Cephesi oyların %23.38’ini, Sosyalist Güçler Cephesi ise %7.40’ını almıştır). Birinci turda öngörülen 222 sandalyenin 188’ini alır ve ikinci tur için yine İslami duyarlılığa sahip, seçmenlerden %5.35 oranında oy almış Hamas’ın oylarına da güvenme şansına sahiptir.<a class="noteref" href="../Text/notlar.htm#f10n29" id="ref29">29</a> Ama seçimlere katılmama oranının rekor düzeyde olması (%48) bu zafere gölge düşürür ve oy pusulalarının sayımına indirgenemeyecek olan “siyasi meşruiyeti”nin sorgulanmasına yol açar.<a class="noteref" href="../Text/notlar.htm#f10n30" id="ref30">30</a></p>

  <p>O zaman İslami Selamet Cephesi birçok yandan gelen meydan okumalarla karşı karşıya kalır ve bu süreçten galip çıkamaz: Ya meşru seçimlerle iktidara taşınmış –ama bu durumu düşük katılım oranı nedeniyle toplumun bazı kesimlerince kabul edilmeyen– bir siyasal aktör olarak davranacak, ya da zaferini “sistem”e dayatacak, bunu da sistemin fiilen tek bileşeni haline gelmiş bir merci olan ve demokratik meşruiyet kaygısı pek taşımayan ordudan başlayarak gerçekleştirecektir.</p>

  <p>11 Ocak’ta askerler iktidara el koyarlar ve ikinci tura geçilmeden seçim sürecini durdurmaya karar verirler. 9 Şubat’ta sıkıyönetim ilan edilir ve 4 Mart’ta İslami Selamet Cephesi’nin lağvedildiği açıklanır. Darbenin hemen ardından başlayan İslamcılara yönelik baskılarda, daha ilk haftalarda 103 kişi ölür ve yüzlerce kişi yaralanır. Sistem tarafından aceleyle “kendi bünyesine katılan” (ve muhtemelen onun tarafından ortadan kaldırılan) Başkan Budiaf’ın 29 Haziran 1992’de öldürülmesi, ülkeyi mutlak bir belirsizlik içine sokar.<a class="noteref" href="../Text/notlar.htm#f10n0" id="ref0">*</a></p>

  <p>Ağustos 1992’de Cezayir havaalanına düzenlenen saldırı (9 ölü) devletin kör şiddetine, bazı İslamcıların da artık en az o kadar kör bir şiddetle karşılık vereceklerini gösterir. Zaten bu saldırı iç savaşın, her türlü şiddet biçiminin tasavvur edilebildiği ölümcül bir sarmalın başlangıcı olarak kabul edilecektir.<a class="noteref" href="../Text/notlar.htm#f10n31" id="ref31">31</a></p>

  <p>Bu noktaya ileride döneceğiz, ama en başından belirtelim: İslami Selamet Cephesi’ne bağlı İslami Selamet Ordusu ve bugün haklarında çok eksik bilgilere sahip olduğumuz, özellikle de İslami Silahlı Gruplar adı verilen gruplar şiddetin tırmanmasında belirleyici bir rol oynasalar da, tek sorumlu onlar değildir. Kendi denetimleri dışında kalan bölgelerde “yakılmış toprak” politikası sürdürmekteki kararlılıkları dışında pek anlaşamayan, oldukça parçalanmış durumdaki ordu ve güvenlik birimleri savaşın vazgeçilmez başrol oyuncusu durumundadırlar. Aynı şekilde, “özsavunma” diye anılan ve asgari ücretin birkaç katı maaş alan 250.000 kişiyi bünyesinde toplayan bir milis kuvvetinin kurulması,<a class="noteref" href="../Text/notlar.htm#f10n32" id="ref32">32</a> siyasal ve sivil şiddetle kırsal alanlardaki iç çatışmaların birbirine eklemlenmesine izin verir;<a class="noteref" href="../Text/notlar.htm#f10n33" id="ref33">33</a> böylece iç savaştan çıkış senaryolarının hepsinin önü uzunca bir dönem için kesilmiş olur.</p>

  <p>Mısır’daki silahlı muhalefet ise, çok daha güçsüzdür ve kendine özgü bir tarihsel süreç içinde yer almakta, ama Cezayir’deki İslamcı gerillayı andıran bir kronolojiyi takip etmektedir. Körfez Savaşı başlamadan önce de, Mısır’daki entelektüel çevreler ve serbest meslek sahipleri arasındaki egemen akım İslamcılıktı: 1988’de gerçekleştirilen bir ankette, üniversite öğrencilerinin dörtte üçü tarikatları kesin bir dille suçlarken, İslamcı örgütlerin programlarını onaylıyorlardı. Bu örgütlerin yasallaştırılmasını isteyenlerin oranı %82’ydi.<a class="noteref" href="../Text/notlar.htm#f10n34" id="ref34">34</a> Kamuoyunun gözünde “bir Arap devletine karşı Batı’nın müttefiki” olan iktidarın gayri meşruluğunu açıkça ortaya koyan Körfez Savaşı, gençlik içinde Müslüman Kardeşler’in ve özellikle de <em>El Cemaat el İslâmiye</em> (1973’te kurulmuştu) militanlarının itibarını iyice güçlendirdi.</p>

  <p>Simgeleri havaya kaldırılmış bir kılıç ve açık bir Kur’an olan Cemaat –bu simgeler, amblemleri “yere yatırılmış iki kılıç ve kapalı Kur’an” olan Müslüman Kardeşler’den ayrılıklarını ifade ediyordu–<a class="noteref" href="../Text/notlar.htm#f10n35" id="ref35">35</a> 1980-1990 arasında sürekli çoğalan şiddet eylemlerinin başlıca sorumlusudur. 1982 ve 1983’te hiçbir şiddet eylemi görülmezken, 1984’te 8, 1985’te 7, 1986’da 22 (Kahire’de merkezî güvenlik elemanlarının isyanı da buna dahildir), 1988’de 37, 1989’da 104 (Asiyut kentinde polisle girilen ve birçok kişinin öldüğü çatışmalar da buna dahildir), 1990’da 124, 1991’de 162, 1992’de 124 ve 1993’te 123 şiddet olayı kayıtlara geçmiştir.<a class="noteref" href="../Text/notlar.htm#f10n36" id="ref36">36</a> Cemaat 1986’dan itibaren “siyaset sahnesinde şiddetli bir biçimde yerini almış [...] ve özellikle Yukarı Mısır’da, mezhepler arası çatışmalarda devreye girmiş veya vakıfların himayesinde camilerin denetimini ele geçirmeye çalışmıştır. Örneğin Mayıs 1986’da, Asvan’daki bir caminin denetimini ele geçirmeye uğraşan El Cemaat el İslamiye üyeleriyle güvenlik güçleri arasında şiddetli çatışmalar yaşanır.”<a class="noteref" href="../Text/notlar.htm#f10n37" id="ref37">37</a> Bu dönemin çarpıcı eylemleri arasında, Tahir meydanındaki bir kahvede ve Kahire’deki Ataba meydanında Şubat ve Mart 1993’te altı kişinin ölümüne ve yirmi kadar kişinin yaralanmasına yol açan bombalı saldırıları da saymak gerekir.</p>

  <p>Daha genel anlamda, iktidarın suskunluğundan güç bulan Cemaat, “pratikte dinsel ayaklanma” yoluna girer ve “Hıristiyanlara karşı provokasyonlar” düzenler.<a class="noteref" href="../Text/notlar.htm#f10n38" id="ref38">38</a> O sırada Kıptilere karşı şiddet gündemdedir.<a class="noteref" href="../Text/notlar.htm#f10n39" id="ref39">39</a> Geniş ölçüde savunmasız olan, bazılarına göre Müslüman Kardeşler’in içinde tavır alan, en azından onlar tarafından bünyelerine katılmış Kıptiler kolay bir hedef oluşturuyorlardı. Alain Roussillon’un da belirttiği gibi, “Hıristiyanlara saldırmak, aynı zamanda metaforik olarak iktidarın gayrimeşruluğunu ona saldırmaya gerek kalmadan işaret etmek anlamına geliyordu. Burada Kıptiler dinsiz iktidarın simgesel tecessümü durumundaydılar.”<a class="noteref" href="../Text/notlar.htm#f10n40" id="ref40">40</a></p>

  <p>1990-1991 yıllarında Cezayir’de olduğu gibi, Mısır’da da iktidar bu saldırılar karşısında daha çok edilgen kalır ve iktidarın temellerini sarsamayan bu saldırılar kamuoyları nezdinde, özellikle entelijensiya ve orta sınıflar içinde İslamcıları gözden düşürür.</p>

  <h2 class="sigil_not_in_toc">Cezayir ve Mısır’da devletin baskısı</h2>

  <p class="nonindent">Demek ki gerek Cezayir’de gerekse Mısır’da, 1992’den çok önce de şiddet hem pratik, hem potansiyel hem de bir eylem ufku olarak mevcuttur. Ama gerçekten önemli bir çapa ancak en radikal siyasal aktörlerin yanı sıra en geniş ve keyfi biçimde tanımlanmış İslamcı akıma karşı aşırı baskıcı bir siyaset izlenmeye başlandıktan sonra kavuşur; o zamana dek gençlerin şiddete kaymasını engelleyen “tribünlere hâkim simalar”<a class="noteref" href="../Text/notlar.htm#f10n41" id="ref41">41</a> da devletin baskısından paylarına düşeni almışlardır.</p>

  <p>Örneğin Cezayir’de, seçim sürecinin kesintiye uğramasından sonraki ilk haftalarda 30.000 kişi tutuklanıp alelacele inşa edilen toplama kamplarına kapatılırlar. Mısır’da iktidar, görevlilerine karşı işlenen suikastlara misilleme olarak idam cezasına başvururken, 1992’de yaklaşık 9.500 kişi tutuklanır. 1994’te tutuklu bulunan “İslamcı” sayısı 24.000 olarak tahmin edilmektedir. 1990’lı yıllarda toplam 46.000 kişi tutuklanmıştır; bunlardan 933’ü şiddete karşı çıkmalarına rağmen Müslüman Kardeşler üyesidir.<a class="noteref" href="../Text/notlar.htm#f10n42" id="ref42">42</a> Cezayir ve Mısır iktidarları durumu daha da ağırlaştırarak, baskıyı militanların ailelerine ve arkadaşlarına doğru genişletirler, böylece o güne dek gösterilere katılmak dışında etkin bir katılım sergilemeyen sempatizanları, özellikle de gençleri şiddete doğru iterler. O zaman gençler toplumla “bütünleşmiş” bir çerçeveden “bütünleşmemiş”<a class="noteref" href="../Text/notlar.htm#f10n43" id="ref43">43</a> bir başka çerçeveye geçerler; bunun doğrudan sonucu olarak, özerkleşirler ve o güne dek onları tutmayı başaran toplumsal denetim mekânizmaları dağılır.</p>

  <p>Cezayir ve Mısır iktidarları, muhalefetin radikal uçlarını değil bütününü hedef alarak İslamcılarla diğer toplumsal veya siyasal aktörler arasındaki her türlü yapıcı etkileşim olasılığını yok ederler. Revaçtaki cihatçı izleklerden esinlenen İslamcı aktörler geçmişte söylemsel, siyasal ve simgesel alanlarda üç ayrı düzey geliştirmişlerdi: Bunlardan katı ve kuralcı olan birincisi üyelerine yönelikti; iletişime daha açık olan ikincisi İslamcı muhalefetin bütününe sesleniyordu; esnek ve uzlaşmaya açık olan üçüncü düzey ise İslamcı olmayan aktörleri hedef alıyordu. Uygulanan mutlak zor bu son iki düzeyi bertaraf edip birinciyi öne çıkarmaktan başka bir sonuç vermeyecek, artık hiçbir şeyin pazarlık konusu edilemeyeceği acil bir öznellik ve kemikleşme yaratacaktı.</p>

  <p>Aynı şekilde, meşruiyetçi yöneticilere ve militanlara veya muhalefetin siyasal ve toplumsal yükseliş peşinde olup seçim oyununa dayalı bir strateji geliştiren ileri gelenlerine saldıran devlet baskısı, kaçınılmaz olarak hareket bünyesindeki en radikal seçeneği meşrulaştırmış oluyordu. Entegrasyon stratejisinin başarısızlığı karşısında, silahlı muhalefet tek inandırıcı, hatta mevcut seçenek haline geliyordu. Devlet baskısı, İslamcı akımı şiddet dışındaki diğer tüm çarelerden mahrum etmekle kalmıyor, aynı zamanda seçimlere katılmayı reddetmiş en radikal İslamcıların ileri görüşlülüğünün de bariz bir kanıtını oluşturuyordu.<a class="noteref" href="../Text/notlar.htm#f10n44" id="ref44">44</a> 1960’lı ve 1970’li yıllarda ve birçok ülkede seçimlerin burjuva diktatörlüğü tarafından kurulmuş bir tuzak olduğu sonucuna varan radikal sol gibi, İslamcılık da genel oyla temsili artık “sahte demokrasi”nin bir aracı olarak görüyordu.<a class="noteref" href="../Text/notlar.htm#f10n45" id="ref45">45</a></p>

  <p>Mohammed Hafez’in kaydettiği gibi,<a class="noteref" href="../Text/notlar.htm#f10n46" id="ref46">46</a> gerek Cezayir’de gerekse Mısır’da, baskı öncesinde İslamcı akım sağlam bir siyasal ve toplumsal tabana ve Mısır’daki İslami Hayırseverlik Cemiyeti gibi hayırseverlik örgütlerinden oluşan bir ağa sahipti.<a class="noteref" href="../Text/notlar.htm#f10n47" id="ref47">47</a> 1988’deki gençlik ayaklanmalarına kadar marjinal kalan Cezayir’deki İslamcı muhalefet, ekonomik krizden, rüşvet ve yozlaşmayla iç içe geçmiş tek partinin itibarını yitirmesinden, iktidarın yıpranmasından ve ikinci Körfez Savaşı’nın etkilerinden de istifade ederek, ülkenin başlıca gücü haline gelmiş, kaynakların yeniden paylaşımında devletin resmî organlarını ikame etmeye başlamıştı.</p>

  <p>Mısır’daki Müslüman Kardeşler ve Cezayir’deki İslami Selamet Cephesi ayrışık koalisyonlar halinde şekillenmeyi başarmışlar, her türlü şiddet eyleminin önünü alamasa bile yine de içinden çıktıkları radikalizme anlam veren, onu düzenleyen ve dizginleyen belli denge ve denetim mekânizmaları kurmuşlardı. “Bilgeler”den tribünlere hâkim entelektüellere, Selefici eğilimlerden “Afganlar”a kadar, birçok siyasal aktör bu düzenleyici mercilere göre konum almak zorunda kalıyordu. Bir örnek verecek olursak, Said Mehlufi ve Kerban Kamareddin’in “Afganlar”ı ve seçimlere karşı çıkan diğer gruplar karakol saldırılarını –Cezayir kentinde üç kişinin ölümüne yol açan Kasım 1991 saldırısı da dahil olmak üzere– kesin bir dille mahkûm eden İslami Selamet Cephesi’nden ihraç edilmişlerdi<a class="noteref" href="../Text/notlar.htm#f10n48" id="ref48">48</a> Seçimle temsilin mümkün olmadığı ve bazı durumlarda nüfusun sadece %14’ünün sandığa gittiği Mısır’da<a class="noteref" href="../Text/notlar.htm#f10n49" id="ref49">49</a> Müslüman Kardeşler fiilî olarak iktidar, radikal muhalefet ve El Cemaat el İslamiye arasında arabuluculuk rolünü üstlenerek siyaset merdiveninin en üst basamağını işgal etmişlerdi. Gerek üniversite gençliği içinde gerekse Yukarı Mısır’da gerçek bir desteğe sahiptiler.</p>

  <p>Ama devlet baskısı İslami Selamet Cephesi’ni başsız bırakarak ve Müslüman Kardeşler’i yeraltına mahkûm ederek, her İslamcı hücreyi sadece gündelik manevi ve fiziksel uğraşıyla baş başa bırakarak, muhalefette aşırı bir parçalanmaya yol açmıştı. İslamcı muhalefetin içindeki parçalanma Cezayir ve Mısır iktidarlarına tartışılmaz bir avantaj sağlamıştı; onlar artık kendi aralarında gırtlak gırtlağa gelmiş gruplarla çatışıyorlardı. Bu gruplardan her biri kendini davanın (dolayısıyla tek gerçek ümmetin) tek taşıyıcısı olarak görüp, diğerlerini hiçe sayıyordu. Ama bu parçalanmanın iktidarlar açısından aleyhte bir yönü de vardı; artık muhalefet sahasını düzenleyebilecek, gerçekleştirilebilir hedefler, dolayısıyla sınırlar koyabilecek muhataplardan yoksun kalmışlardı. Başka yerlerde, özellikle de 1970’li yılların Türkiyesi’nde olduğu gibi, burada da sonuç, en elverişsiz koşullarda kapılınan bir radikalizm sarhoşluğu oldu. Artık her “savaşçı hücre” kuşatılmış bir kaleye dönüşecek, kendi mana ve kurtuluş ufku içine kapanıp büzüşecekti.</p>

  <h2 class="sigil_not_in_toc">Savaş kaynakları, kuşaklar hadisesi<br />
  ve toplumsal denetim</h2>

  <p class="nonindent">Hangi koşullarda başlatılmış olursa olsun, şiddet özellikle Cezayir’de “ani bir mana gerilemesi”ne işaret eder.<a class="noteref" href="../Text/notlar.htm#f10n50" id="ref50">50</a> Devreye soktuğu mekânizmalar çok sayıdadır ve kâh “oğulların babalarına karşı ve onların üzerinden taklitçi ve intikamcı izdüşümler yaratmaları”nı,<a class="noteref" href="../Text/notlar.htm#f10n51" id="ref51">51</a> kâh akrabalık ve ailevi bağların oluşturduğu her türlü nirengi noktasının yitirilmesini içerir. Toplumsal ve ahlaki nirengi noktalarındaki zayıflamanın bir diğer işareti: Sık sık görülen ve aile içinde de rastlanan tecavüzler aracılığıyla şiddet, kadınların bedeni üzerinde yoğun bir biçimde uygulanır.</p>

  <p>Bununla birlikte, bu “mana gerilemesi”nin İslamcıların sözcülüğünü üstlendikleri ideolojiden kaynaklanmadığını kabul etmek gerekir. Asıl sorun, alışılmış koşullarda şiddeti engelleyebilen veya düzenleyebilen hukuki, resmî veya gayriresmî yanıtlar üretmeyi başaran “toplumsal alan”ın neden birdenbire bir dizginleme alanı olmaktan çıktığını anlayabilmektir.<a class="noteref" href="../Text/notlar.htm#f10n52" id="ref52">52</a> Bu soruya henüz ikna edici cevaplar getirilememiş, ama bazı varsayımlar ileri sürülmüştür; bunların başında, Cezayir’de şiddetin “aşağıdakiler” için bir toplumsal yükselme şansı, “yukarıdakiler” için de ayrıcalıklarına yeniden kavuşup zenginleşme fırsatı anlamına geldiğine dikkat çeken Luis Martinez’in varsayımı yer almaktadır. “Cihat, hiçbir kaynağı olmayan bazı gençlerin bunlara erişmesini sağlarken, seçkinler de ekonomik liberalleşme sayesinde bir ‘yağma ekonomisi’ oluşturabilmişlerdir.”<a class="noteref" href="../Text/notlar.htm#f10n53" id="ref53">53</a> Gerçekten de, gençlere kaynaklara erişim olanağı verirken, hukuki ve ahlaki açıdan yasaklanmış tecavüz aracılığıyla cinsellik gibi yolları da açan geçici toplumsal yükselişe, asker ve güvenlikçi “seçkinler” iktidarının pekişmesinin denk düştüğü, bunların sadece özelleştirme politikalarından değil, tam bir dokunulmazlık içinde savaşın simgesel veya mali rantından da çıkar temin ettikleri düşünülebilir. Romancı Yasmina Khadra’nın üçlemesi, <em>Moritori, Double Blanc</em> ve <em>L’Automne des chimères</em>,<a class="noteref" href="../Text/notlar.htm#f10n54" id="ref54">54</a> hukuki ve ahlaki yasaklara ilk meydan okuyanların bu savaş ve yeraltı ekonomisi “senyörleri” olduğunu, hem uyuşturucuyu hem de kadın bedenini şiddet yoluyla, bazen en yakın rakiplerini, yani güvenlik birimlerinin diğer üyelerini ortadan kaldırarak erişilen “mallara” dönüştürdüklerini acımasızca gözler önüne sermektedir.</p>

  <p>İkinci bir varsayım, şiddetteki kuşaklar etkenine bağlıdır. Ekonomik hayal kırıklığı göstergelerinin (yoksulluk ve işsizlik) şiddeti açıklayıcı nedenler olarak yetersizliğini vurgulayan Philippe Fargue, babaların uzun ömürlü oluşunun “kuşaklar arasında daha önce hiç görülmemiş bir rekabete” yol açmasına dikkat çekmektedir: “Ölüm oranındaki düşüş, bir zamanlar babanın ardılları olarak dayanışma içindeki kardeşler arasındaki yatay ilişkilerin yerine, her kardeşin baba ile arasında kalıcı bir dikey ilişki geçirdi.” Bu rekabet asimetrik bir durum da yaratmaktadır: Bilgi gençlerin, iktidar ise eski kuşakların elindedir.<a class="noteref" href="../Text/notlar.htm#f10n55" id="ref55">55</a> O zaman şiddet, bilginin iktidara önceliğini dayatma aracı veya daha doğrusu, bilginin üstünlüğü sayesinde iktidarı ele geçirmenin aracı olarak da yorumlanabilir.</p>

  <p>Ortadoğu’daki kuşaklar hadisesi hakkında mevcut incelemelerin sayısı azdır. Sistemli anketlerin yokluğuna karşın, kuşaklar arası nakil ve kopuşların bir karşıtlık içinde yaşanmayıp, atbaşı gittikleri düşünülebilir. Ebeveynlerin kuşağıyla çatışma sadece ve her zaman kopuşma cinsinden ifade edilmediği gibi, “kopuşma” da her zaman bir “çatışma”dan kaynaklanmaz. Nitekim, gençler açısından çoğunlukla “özne olmayanlar” veya “sistem”in kurbanları olarak görülen ebeveynleri savunmak ve onlara itibarlarını yeniden kazandırmak önem taşır. İnsan “ebeveynleri”ni onlara karşı çıktığı için değil, militan, hatta savaşçı bir angajman aracılığıyla onları daha iyi savunmak için terk eder. Bu açıdan bakıldığında, 1990’lı yılların İslamcı kuşağıyla 1970’li yılların “solcu” kuşağının farklı olduğunu gösteren hiçbir veri yoktur. Buna karşılık, iki kardeş kuşağı arasında bir kopuşma saptanabilir. Örneğin 1978’de Türkiye’de PKK’nin ortaya çıkışı gençlerin kendilerinden sadece birkaç yaş büyük ve pasifizmleriyle haksız bir düzenin uzamasına ve dolayısıyla ebeveynlerinin “köleliği”ne katkı yapan ağabeylerine karşı isyanının sonucuydu. Cezayir’de kimi zaman on dört, on beş yaşlarındaki çok genç çocukların şiddet olaylarında kitlesel bir biçimde yer alması, benzer bir senaryonun o sahada da cereyan etmiş olabileceğini düşündürüyor.</p>

  <p>Daha da önemlisi, kuşaklar hadisesi kimi zaman uzun süreli bir kitle seferberliğinden kaynaklanır. Nâsır dönemi de dahil olmak üzere, gençlik bünyesinde muhalif bir geleneğin sürdüğü Mısır’da,<a class="noteref" href="../Text/notlar.htm#f10n56" id="ref56">56</a> 1989-1990 yıllarının radikalizmi öğrenci taleplerinden verili bir kuşağın kalıcı siyasal angajmanına geçiş anlamına gelmektedir. Sadece üniversite öğrencilerine de indirgenemeyecek olan “yeni” gençler, radikalleşme aracılığıyla ve radikalleşme içinde sosyalleşmişlerdir; iç dayanışmaları ve angajmanları gençlik çağının ardından da devam eder. Muhalefetin Asvan’a kadar, sonra uluslararası <em>hicret</em> aracılığıyla Sudan veya Afganistan’a kadar uzanan “daha geniş bir coğrafi alana yayılması”, görece uzun bir süre boyunca devam etmesiyle açıklanabilir.<a class="noteref" href="../Text/notlar.htm#f10n57" id="ref57">57</a> Cezayir’de de sanki aynı hadise gözlenmektedir. Gerçi muhalefet “eskiler” tarafından denetim altında tutulan bir gençlikle başlar, ama silahlı ayaklanmaya geçen yaş sınıfları (bunlar hakkında hiçbir istatistiksel veriye sahip değiliz) 1990’ların hemen hemen tamamını ve giderek zayıflayan dallarıyla 2000’li yılların başlarını kapsayan uzun bir dönem boyunca angajmanlarını korurlar.</p>

  <p>Son bir varsayım: Cezayir örneğinde aile yapıları şiddet dinamikleri karşısında teslim olurlar; 1994’ten sonra “aile içi cinayetler gibi uç örnekler”in çoğalması kırılganlaşmış bir toplumsal dokunun “karışıklığını ve güçsüzlüğünü” ortaya koyar.<a class="noteref" href="../Text/notlar.htm#f10n58" id="ref58">58</a> İktidar tarafından uygulanan baskıdan hareketle yeniden formüle edilmek koşuluyla, bu varsayım yeni bir anahtar sunabilir, çünkü artık güvenli bir toplumsal ve ailevi çerçeveye yaslanamayan (devlet baskısı doğrudan aileleri hedef almaktadır) birçok genç –bazıları on dört veya on beş yaşındadır–<a class="noteref" href="../Text/notlar.htm#f10n59" id="ref59">59</a> dağa çıkar.</p>

  <p>Kimi zaman da mahallelerin denetimini ele geçirirler: “Düşmanlar”ın, “hainler”in veya rakiplerin kesilmiş başlarını sergileyen “emir”leri veya “kadı”ları topraklarının sınırlarını çizer. Silahlı gruplar kendilerini gösterecek bir fırsatı, kısa da olsa ve kimi zaman dehşet saçarak, bulduklarında bunu kaçırmazlar. Cebir, bir mahalleye kalıcı olarak yerleşmenin –militanlar orada geçici olarak bulunsalar bile– aracı haline gelir.</p>

  <p>Kentsel alanın, çoğunlukla da periferinin gençlerle aşırı dolması tartışmasız bir biçimde bu gençleri topraklarını terk edip <em>hicret</em>’e çıkmak ve her türlü mevcut toplumsal bağın dışında paralel bir toplum kurmak zorunda bırakan devlet baskısının ürünüdür. Gençliğin bu şekilde kazanılmış “özerkliği” onun kentsel alanda direnebilecek durumda olduğunu göstermez. Taşıdığı şiddet kaçınılmaz biçimde <em>siba</em>’ya, devletin ve toplumun yapısal açıdan zayıf oldukları alana yönelmek zorundadır. Devlet “dışarıda”dır, “uzakta”dır, birkaç güvenlikli bölgeye sıkışmış durumdadır. Toplum ise, olağan zamanlarda ürettiği şiddeti düzenleyip yönetebilirken, dışarıdan gelen, alışılmış denetim ve hakemlik mekânizmalarının erişemediği bir şiddet karşısında çaresizdir. Şiddeti çıktığı yerlerin dışına püskürten devlet baskısı “merkez”i güvenlik altına alırken, bunu “kırlar”ın yeniden tehditle eşanlamlı hale geldikleri İbn Haldunvari “yeni bir dünya” yaratma pahasına yapmaktadır. “Emirler”, küçük krallıklarını bu <em>hicret</em> bölgelerinde kurarlar.</p>

  <h2 class="sigil_not_in_toc">İç şiddet ve sivillere karşı şiddet</h2>

  <p class="nonindent">François Burgat’nın gösterdiği gibi, devletin uyguladığı kitlesel zor İslamcı güçlerin demokratikleşme sürecinin ansızın kırılmasında merkezî bir rol oynamıştır.<a class="noteref" href="../Text/notlar.htm#f10n60" id="ref60">60</a> Bir yanda Cezayir ve Mısır, diğer yanda da Türkiye örnekleri arasında yapılacak hızlı bir karşılaştırma ayrım gözetmeyen baskının İslamcıların radikalleşmesi üzerindeki etkisini yansıtmaktadır.</p>

  <p>24 Aralık 1995 seçimlerinden, Necmettin Erbakan’ın Refah Partisi en büyük siyasal parti olarak çıkar: Askerlerin muhalefetine rağmen, iktidardaki koalisyonun büyük ortağı olur. Damgalama kampanyalarına ve Haziran 1997’de iktidarı bırakmasına neden olan askerî bir müdahaleye rağmen, Refah Partisi hiç radikalleşmez (ve süreç içinde onun devamı olan Recep Tayyip Erdoğan’ın Adalet ve Kalkınma Partisi klasik bir sağ oluşuma dönüşür). Bunun nedeni basittir: İslamcı akımı hedef alan devlet baskısı sadece “zirve”ye dokunmuştur: Parti başkanı Necmettin Erbakan ve o sırada İstanbul Belediye Başkanı olan Recep Tayyip Erdoğan en başta, bazı üst düzey kadroların hapse atılmasına karşın, parti önemli faaliyet alanlarını korur (milletvekillikleri, belediyeler, özellikle İstanbul ve Ankara belediyeleri, basın organları, dayanışma ağları, vb.). Askerler açısından baskı, İslamcıları kazımaya değil, “dizginlemeye” yönelik bir strateji izler. Ama İslamcı yöneticilerin kazanılmış kaleleri, özellikle de belediyeleri korumak amacıyla bir “geri çekilme” dönemi öngörmelerine neden olacak kadar da güçlüdür. Sonunda İslamcı yöneticiler, bazen kendi isteklerine aykırı olsa bile, demokrasiyi tüm risk ve tehlikeleri göze alarak yok etmeye çalışacaklarına, bir “demokrasi parodisi”ni korumanın kendi çıkarlarına olduğuna ikna olurlar.</p>

  <p>Buna karşılık Cezayir ve Mısır’da İslamcıların kökünü kazıma stratejisi, “ılımlılıkları”yla bilinen İslami Selamet Cephesi ve Müslüman Kardeşler’i iflah olmaz biçimde zayıflatır. Her iki örgüt de İslamcı alanı düzenleme ve içeriden dizginleme güçlerini yitirirler. Daha yukarıda gördüğümüz gibi, sokakta tabelası asılı duran, karar ve denetim mercileri bulunan yapılandırılmış bir hareketle, başka bir deyişle pragmatizm ve <em>accountability</em> oyununu oynamaya mecbur muhataplarla karşı karşıya kalmak yerine, her iki devlet de artık hiçbir kolektif sorumluluk duygusu taşımayan çok sayıda grupla uğraşmak zorundadır.</p>

  <p>İslami Selamet Cephesi ile Müslüman Kardeşler içindeki bölünmeler veya Cemaat’in fiili parçalanması sonucu ortaya çıkmış bu yeni gelenlerin kendi şiddetlerine bir hedef saptayabilecek hiçbir denetim mekânizması kalmamıştır; her türlü ötekiliği, başka bir deyişle kendilerininkinden başka her türlü siyasal, toplumsal ve dinsel formülü kesin bir düşmanlık işareti olarak görmektedirler. İktidarla amansız bir mücadele içine giren İslamcı silahlı muhalefet aynı zamanda bir iç şiddete de sahne olur. Herkesin “dışarıdan sızmış” biri olarak görülebileceği bir korku ortamı her yere egemen olmuşken, diğer grupları –aynı fikirlere ve değerlere inansalar bile– potansiyel hain değilse bile, yozlaşmış olarak gören her hücre silahlı direnişin bütünü açısından kendini yok edici bir etki yaratan bir şiddete yönelir.</p>

  <p>Neredeyse mutlak bir özyeterlilik içinde davranan savaşçı grupları açıkça sivilleri hedef alan bir şiddet politikası da uygulayabilirler. Onların gözünde tek gerçek Müslüman ümmeti, her biri bir mahallede veya bir kırsal alanda savaşan birkaç avuç militan, “emirler”<a class="noteref" href="../Text/notlar.htm#f10n00" id="ref00">*</a> tarafından yönetilen kendi çevrelerinin dışında kalan alanları <em>cahiliyye</em> toprakları olarak görürler. O zaman, gerek Silahlı İslami Gruplar gerekse Cemaat bir “altüstlük” tecrübesi yaşarlar. “Kimlik ilkeleri”, “bir varlığa, bir öze, soyut veya mitsel bir figüre çağrı” halini alır; “muhalefet ilkeleri”, hasımlarını göstereceğine “savaş imgesi”ne dönüşür; “bütüncüllük ilkesi”, “mutlaklık çağrısının, ya hep ya hiç çağrısının ve mevcut düzeni kırma zorunluluğu”nun hâkimiyetine dönüşür.<a class="noteref" href="../Text/notlar.htm#f10n61" id="ref61">61</a></p>

  <p>Daha da tehlikelisi, İslamcıların “radikal parçalanışı” “ahlaki taahhütlerinden vazgeçmelerine”<a class="noteref" href="../Text/notlar.htm#f10n62" id="ref62">62</a> yol açar, şöyle ki, artık kendi uyguladıkları şiddet de dahil olmak üzere, durumdan sadece devleti sorumlu tutmaktadırlar. Çok kısa bir süre zarfında, bazen sadece birkaç ay içinde binlerce gencin şu çelişkili çifte sonuca vardığı görülür: Vatan hem “<em>ed-diyar el-İslâmiyye el-cezayiriyye</em>”dir (Cezayir İslami toprakları);<a class="noteref" href="../Text/notlar.htm#f10n63" id="ref63">63</a> hem de “<em>ed-diyar el-cahiliyye</em>”dir (cehalet, daha da kötüsü, Allah’a isyan toprakları).</p>

  <p>Ortadoğu’daki İslamcı akımların şiddetli tezahürleri sadece bu iki muhalefet hareketinden ibaret değildi. Ama bunlar diğerlerinden çapları ve özellikle de mevcut iktidarlara karşı dışarıdan da fazla bir yardım almadan uzun soluklu bir gerilla savaşı yürütebilme kapasiteleriyle ayrılıyorlardı. Mısır’da, ama özellikle Cezayir’de toplumdan doğan şiddet ona karşı dönüyordu; aileleri ikiye böldüğü için, inandırıcı bir “düşman” kuvvet gösterilmesini ve dolayısıyla süregiden çatışmaya bir anlam yüklenmesini engelliyordu. Cezayir filmi <em>Bereket</em>’teki<a class="noteref" href="../Text/notlar.htm#f10n64" id="ref64">64</a> yaşlı babanın cümlesini tekrarlayacak olursak, artık hiç kimse çocuklarının öldürülmüş mü yoksa öldürmekte mi olduklarını bilmiyordu. Askerî tecrübesi olmayan binlerce militan için ateşle imtihan anlamına gelen bu iki gerilla savaşı, <em>darü’l-İslam</em> bünyesinde cihadın iki prototipini oluşturuyordu. Bu nedenle, kaderleri devrimci İslamcılığın bütünü açısından bir test değeri taşımaktan öteye gidemezdi.</p>

  <p>Bu karşı çıkışlar niye başarısızlığa uğradı? Bizzat şiddetin doğurduğu dinamikleri ele alan bir analizden hareketle cevap aramakta yarar var.</p>

  <p>Başlıca neden tabii ki devletler tarafından gündeme sokulan zor araçlarının büyüklüğündedir. “Araçlar” derken, sadece askerî teçhizatı, gelişkin teknolojileri veya savaşa sokulan asker sayısını değil, zoru uygulayan güçlerin sınırlı bir zaman-mekân içinde yoğunlaştırılmasını hesaba katmak gerekir. Örnek olarak, Cemaat Şeyh Gabir diye birinin iktidarla alay edercesine bir “İslami cumhuriyet”<a class="noteref" href="../Text/notlar.htm#f10n65" id="ref65">65</a> kurduğu Kahire mahallesi İmbaba’nın “geri alınışı” sırasında 14.000 polis seferber edilmiştir. Yine Mısır’da, Said ve Fayyum gibi başka yerlerde, koca koca mahalleler sanki düşman toprağıymış gibi ablukaya alınıp kuşatılmıştır. Cezayir’de baskı politikası, ölüm müfrezeleri, yargısız infazlar ve meskun mahallerin havadan bombalanması şeklini alır.<a class="noteref" href="../Text/notlar.htm#f10n66" id="ref66">66</a> Son olarak, devlet zoru görünür hale gelerek etkisini artırır. Kahire’de ordu kamyonlarına yığılmış İslamcı militanların gün ortasında caddelerden geçirilmesi yoldan geçenleri mutlaka etkilemekte ve tüm şehirde söylentileri ve yorumları çoğaltmaktadır.</p>

  <p>1990’lı yıllar boyunca devletler tarafından kullanılan zor, bir yandan daha seçici, rafine olup, bazı teknikleri öne çıkartırken, diğer yandan da bilinçli olarak kör bir şiddet halini alır. Seçici ve rafine olur, çünkü her alanda kullanılıp her türlü muhalefeti bastırmaya yöneleceğine, devletler birçok alandan (en başta da dışarıyla hiçbir iletişimi kalmayacak kertede kuşattıkları üniversitelerden) geri çekilip artık kendilerini korkutmayan sözcüklere özgürlük alanları bırakırlar; buna karşılık, herkesi hedef alabilecek, en çok da imgelemleri etkilemeye yönelik rastlantısal bir zor uygulamaya başlarlar. Bu durum kör şiddet halini de alır, çünkü iki devlet de, 1982’de Suriye’de Hama kentinin başına geldiği gibi, bir kenti neredeyse baştan başa yıkma noktasına kadar varmasalar da, koca <em>siba</em> mahalleleri hiçbir ayrım gözetmeyen bir baskıya maruz kalırlar. Ayrıca Cezayir’de güvenlik kuvvetlerinin kırsal alanlardaki toplu katliamlara karıştıkları yönünde güçlü kuşkular bulunmaktadır. Habib Souaidia’nın Cezayir devletinin uygulamalarındaki dehşetin antolojisi niteliğini taşıyan eseri,<a class="noteref" href="../Text/notlar.htm#f10n67" id="ref67">67</a> yakılmış toprak politikasının uluslararası topluluğun açık desteğiyle, nasıl sistemli bir hal aldığını göstermektedir. Tüm ipuçları, 1996’dan 2001’e kadar Cezayir’de yapılan 76 katliamın (46’sı 1997’de) bir bölümünün ya doğrudan askerlerin eseri olduğunu, ya da onların suç ortaklığıyla gerçekleştirildiğini, güvenlik kuvvetlerinin sivilleri korumak üzere hiçbir müdahalede bulunmadığını ortaya koymaktadır.<a class="noteref" href="../Text/notlar.htm#f10n68" id="ref68">68</a></p>

  <p>1980-1990 arasında yazılmış romanların da kanıtladığı gibi,<a class="noteref" href="../Text/notlar.htm#f10n69" id="ref69">69</a> modern devletin ayrılmaz bir parçası olan işkence<a class="noteref" href="../Text/notlar.htm#f10n70" id="ref70">70</a> hem hedef güderek hem de hiçbir ayrım yapmadan İslamcı militanlara veya İslamcı olduklarından kuşkulanılan gençlere karşı kitlesel olarak uygulanmıştır.<a class="noteref" href="../Text/notlar.htm#f10n71" id="ref71">71</a> Vakaların çoğunda, rejimler uluslararası kuruluşların işkence hakkında verdikleri bilgileri yalanlamış, ama bunların yayımlanmasını yasaklamamış, hatta bunları kendi çıkarları doğrultusunda kullanmışlardır. İşkence, yol açtığı söylentilerle, “ötekilerin bedeni üzerinde” iktidar kurmanın bir aracı olur.<a class="noteref" href="../Text/notlar.htm#f10n72" id="ref72">72</a> Nitekim iktidarın gaddarlığının halk nezdinde “inandırıcı”<a class="noteref" href="../Text/notlar.htm#f10n73" id="ref73">73</a> hale gelmesi için birkaç yaralı veya cansız beden “örneği” yeterli olmaktadır.</p>

  <p>İşkence pratiği tabii ki Mısır ve Cezayir’le sınırlı değildir. Örneğin Suriye’de, hapiste uzun yıllar kalmış solcu militan Yasin el-Hac Saleh’in söylediğine göre, birçok komünist işkencede can vermiştir (buna karşılık, tutuklu İslamcı militanlar bir kan davası güdülür gibi cinayete kurban gitmişlerdir).<a class="noteref" href="../Text/notlar.htm#f10n74" id="ref74">74</a> İşkence, güvenlik alanında bir bilgi edinmekten çok, “rehine” durumundaki tutuklunun bedenini yok etmeye ve nüfusun bütünü üzerine dehşet örtüsü sermeye yöneliktir.<a class="noteref" href="../Text/notlar.htm#f10n75" id="ref75">75</a></p>

  <p>Erkek çocuklara uygulanan tecavüzler aracılığıyla, işkence onların erkekliğini kırmaya yönelmekte ve onları koruyabilecek her türlü barajın zihinsel olarak yıkılmasına yol açmaktadır. Erkeklik şartlarının geleneksel olarak çok yüksek olduğu ve erkek çocukların bu noktaya varmak için ellerinde bulundurdukları araçların her zamandan daha kısıtlı olduğu (veya sınıf statüsüne bağlı olduğu) bir toplumda, tecavüz tüm sınırları altüst eder. Nadia Tazi’nin toplumda “hâkim” olarak tanımladığı erkek, tecavüz aracılığıyla “tahakküm edilen” olur, iktidarı “efendisi” veya “müttefiki” olarak görmekten vazgeçip, ondan artık “en mahrem düşmanı” olarak nefret eder.<a class="noteref" href="../Text/notlar.htm#f10n76" id="ref76">76</a></p>

  <p>Hapishane, uygulanan işkencelerle, militanların güzergâhında gerçek bir “biyografik kopuş noktası”nı temsil eder.<a class="noteref" href="../Text/notlar.htm#f10n77" id="ref77">77</a> Muhalif bireyin faaliyet sınırını da gösterir; muhalefet ya bozgunla ya da benliğin kalıcı bir biçimde silinmesiyle sonuçlanır. Ez-Zevahiri veya Ez-Zerkavi gibi bazıları –bu isimlere ileride döneceğim– işkence tecrübesini en iyisi ve en kötüsüyle yeni bir “çileler”<a class="noteref" href="../Text/notlar.htm#f10n78" id="ref78">78</a> yapısının ve soğuk, mesafeli bir intikama yönelik programların merkezî unsuruna dönüştürmeyi başarsalar da, birçokları “direnişçi varlıkları”nı işkence tezgâhlarında bırakırlar.</p>

  <h2 class="sigil_not_in_toc">İslamcıların baskı sonucunda radikalleşmesi</h2>

  <p class="nonindent">Cezayir ve Mısır’daki şiddet olayları sırasında, devletler bir yandan kendilerini kurban gibi gösterirken, diğer yandan da İslamcı muhalefeti güçlü ama yüzü olmayan bir düşmana dönüştürmek ve onu son mevzilerine kadar geriletip aşırı vahşi uygulamalara itmek için ellerinden geleni yapmışlardır. Cezayir güvenlik servislerinin önemli isimlerinden Muhammed Semravi şu açıklamayı yapmıştır: “En tehlikeli kişilerin bir listesini çıkarttık ve tutuklanmalarını talep ettik; aslında terörist gruplar oluşturmak için onlara ihtiyacımız vardı. Onların yerine sağdan, soldan ve merkezden insanları tutukladık. Hareketi radikalleştirmek istiyorduk.”<a class="noteref" href="../Text/notlar.htm#f10n79" id="ref79">79</a></p>

  <p>Cezayir’de seçim sürecini durduran “Ocakçı” generaller çevresinde oluşan Cezayir “kök kazıyıcıları” cephesinin (içlerinde Muhammed Lamari, Muhammed Tuati, Halid Nezzar ve bir “iktidar nebulası”<a class="noteref" href="../Text/notlar.htm#f10n80" id="ref80">80</a> yer almaktadır) “toplumun kangren olduğu, bu nedenle bazı organların kesilmesi gerektiği” fikrinde oldukları herkesin malumudur. Yine bu generallere göre, “madem ki İslamcılar cennete gitmek istiyorlar, onları oraya bir an önce ulaştıralım. Ben [onları] tutuklu değil, ölü istiyorum.”<a class="noteref" href="../Text/notlar.htm#f10n81" id="ref81">81</a></p>

  <p>Ellerinde her türlü pazarlığı dışlayarak kullanılan baskıdan başka bir koz bulunmayan,<a class="noteref" href="../Text/notlar.htm#f10n82" id="ref82">82</a> her türlü muhalefeti “terörizm”le özdeşleştiren, “toplumun hayatta kalması” için “nihai bir çatışmanın zarureti prensibi”ni vurgulayan, savaştıkları insanlara hiçbir özne statüsü tanımayan, son olarak da şiddeti taşıyan toplumsal katmanları suçlu konumuna sokan<a class="noteref" href="../Text/notlar.htm#f10n83" id="ref83">83</a> devletler, silahlı direnişi önemli ölçüde beslemişlerdir. Nitekim baskı tedbirleri çoğunlukla aksi sonuçlar doğurmuş, Cezayir’de isyancı sayısı 1992’de 2.000’ken 1993’te 4.000’e ve 1995’te 27.000’e yükselmiştir. Mitica gibi bazı bölgelerde, isyancılar sosyal hizmet sağlama alanında devletin yerini almışlardır.<a class="noteref" href="../Text/notlar.htm#f10n84" id="ref84">84</a> Mısır’da polis baskısı, “1992’de İdku’da çıkan olayların nedenidir; bu olaylar sırasında devletin tüm simgeleri tahrip edilmiştir. Aynı yıl Şarkiyye vilayetindeki Abu Hammad’da ve başka bölgelerde de aynı durum yaşanmıştır. Bütün bunlar, polise karşı derin bir isyan duygusunun ifadesinden başka bir şey değildir.”<a class="noteref" href="../Text/notlar.htm#f10n85" id="ref85">85</a></p>

  <p>Devletler niye dökülen kanı sürekli artıran –ve kendilerini de zayıflatan– bir yola girmektedirler? Miriam R. Lowi, Cezayir örneğinden yola çıkarak, cevabın bir bölümünü veriyor: “Askerî rejim İslamcıları işaret ederek ve onları teröristlerle özdeşleştirerek Batılı rejimlerin ve uluslararası kurumların desteğini kazanmıştır.” Ve bu kazanç sadece simgesel düzeyde kalmaz: 1991-1992’de fiilen iflas halinde olan Cezayir’e, iç savaş sırasında çeşitli borçlar verilmiş ve 20 milyar doları aşan bir para hibe edilmiştir.<a class="noteref" href="../Text/notlar.htm#f10n86" id="ref86">86</a></p>

  <p>Mısır’da ve özellikle Cezayir’de İslamcılara karşı savaş tamamen “Tilly’vari”ydi.<a class="noteref" href="../Text/notlar.htm#f10n87" id="ref87">87</a> Başka bir deyişle, devletin değilse bile, onun bünyesindeki iktidar bloklarının inşasında araç olarak kullanılmıştı. Ordu ve çeşitli güvenlik aktörleri savaş sırasında birbirlerini yemişler, ama aynı zamanda savaş aracılığıyla yeniden üretimlerini sağlamışlardı. Kitlesel zora başvurarak, toplumu savaşçı bir teatrallik içinde düşmanlar ve dostlar diye ikiye bölen bir anlam evreni şekillendirmişlerdi. Söz konusu teatralliğe, o sırada Japon çizgi filmlerinin yayınlanmasıyla meşhur olan ninjaların imgelemi damgasını vurmuştu.</p>

  <p>Gerçi, ne toplumları (hatta kendi iktidar aygıtları) nezdindeki meşruiyetlerini veya itibarlarını artırmayı, ne de başlıca muhalefet gücü olarak İslamcılığı yok etmeyi başarabilmişlerdi. Ama yeni bir toplumsal mühendislik yaratabilecek ve özellikle de entelijensiya gibi orta sınıfların bir bölümünü kendilerini tehdit eden kaos ve güvensizliğe karşı istikrar ve düzeni tercih etmeye ikna edebilecek güçte olduklarını göstermişlerdi.</p>

  <p>Zaten bazı İslamcılar da iktidarların kendilerine biçtikleri rolü oynamaktan rahatsız olmamışlardı. Sağlam dinsel kültürü sayesinde İslamcıların “dini gaspetmesini” kınama yetkisini kendisinde gören Mısırlı entelektüel Farag Foda’nın öldürülmesinin nasıl bir şok yarattığını hatırlatalım. Katillerin Müslüman Kardeşler üyesi Muhammed el-Gazali tarafından savunulması, en az cinayetin kendisi kadar ağır bir fiildi ve laik denen entelektüellerin bütünü içinde İslamcılardan duyulan korkuyu artırmaktan başka bir işe yaramamıştı.<a class="noteref" href="../Text/notlar.htm#f10n88" id="ref88">88</a> Cezayir’de entelektüelleri hedef alan cinayetler ve bunların bazı İslamcılar tarafından meşrulaştırılması benzer ve kalıcı bir şoka neden oldu.<a class="noteref" href="../Text/notlar.htm#f10n89" id="ref89">89</a> Aynı şekilde, İslami Selamet Cephesi’nin iki numarası olan Ali Benhac son derece provokatör bir yaklaşımla, “Ne Arap dilinin lügatinde ne Allah’ın kitabında, ne de büyük düşünürlerimizin herhangi birinde demokrasi sözcüğünün izine rastlıyoruz” diyordu. Birkaç yıl sonra, 1998’de, Silahlı İslami Gruplar’ın komutanı Hasan Hattab “dinsiz demokrasiye geri dönülsün ve parlamentoda sandalye sahibi olunsun diye değil, Allah kelamının üstünlüğünü sağlamak için” savaştığını açıklıyor, sonra da her türlü diyalog, ödün veya ateşkes fikrini reddediyordu.<a class="noteref" href="../Text/notlar.htm#f10n90" id="ref90">90</a> Birçok İslamcı grubun kanlı uygulamaları, <em>tağuti</em> (çürümüş) olarak tanımlanan devletinkinden çok daha katı bir karşı-unanimizme mutlak itaat şartları mevcut iktidara Hobbesvari bir meşruiyet kazandırdı. Üstelik, orta sınıflar sayıları azalıp Cezayir’de bir avuç çocuğa,<a class="noteref" href="../Text/notlar.htm#f10n91" id="ref91">91</a> Mısır’da birkaç üniversiteden çıkmış İslamcı militanlara indirgenen gerillaları hem toplumsal düzene hem de kendi çıkarlarına ve değerlerine karşı bir tehdit olarak görmeye ve onların köklerinin iktidarlar tarafından kazınmasını artık bir meşru müdafaa sorunu olarak kabul etmeye başladılar.</p>

  <h2 class="sigil_not_in_toc">“Bin yıllık zorbalık...”</h2>

  <p class="nonindent">Çatışma alanlarının çoğunda olduğu gibi bu iki ülkede de İslamcı hareketlerin askerî girişimlerini uzun bir dönem boyunca sürdüremedikleri ortaya çıktı; oysa, kuşakların yenilenmesi ve silahlı romantizmin kitleleri seferber edici gücünün korunması, kalıcılığı sağlamanın temel koşulunu oluşturuyordu. Her iki sahada da gerçekleşen şiddetin kurumsallaşması kaçınılmaz olarak rutinleşmesine ve özelleştirilmesine varacaktı; birçok gerilla önderinin hakiki “savaş senyörleri” veya “şiddet pazarları”nın,<a class="noteref" href="../Text/notlar.htm#f10n92" id="ref92">92</a> başka bir deyişle müsadere, yağma ve vergilendirmenin sağladığı kaynaklar için mücadele eden “müteşebbisler” haline gelmesi bunun örnekleridir.</p>

  <p>Parçalanmış ve denetim dışı grupçukların gelişimi karşısında, belli başlı İslamcı eğilimler sonunda Hobbescu iktidar formülünü kabul ettiler. Şiddetin nihai sorumluluğunu devlete yükleseler ve “dine dönüp köklerini arayan” genç radikallere yönelik belli bir empatiyi ifade etseler bile, Müslüman Kardeşler ve İslami Selamet Cephesi son tahlilde Cemaat militanları ve Silahlı İslami Gruplar tarafından uygulanan şiddeti mahkûm ettiler. Gayet yerinde bir siyasal deyişin, “bin yıllık zorbalık bir dakikalık anarşiden iyidir”in<a class="noteref" href="../Text/notlar.htm#f10n93" id="ref93">93</a> peşinden giderek, iktidarlara boyun eğmeyi <em>siba</em>ya (başkaldırı) tercih ettiler. Ama devletlerin kalıcılıklarını sağlamak için tam da aradıkları şey, Charles Tilly’nin acımasız güncelliğini hatırlatacak bir tarzda, kerhen itaatti: Devlet şiddet aracılığıyla ve şiddet içinde, savaşta, himayede oluşturulur. Vergilendirmenin olmadığı koşullarda, himayeyi sağlamak ve <em>state-building</em>i güvence altına almak için nihai ölçüt itaattir.</p>

  <p>Son olarak, devletler kent nüfuslarını, özellikle de orta sınıfları itaatin gerekliliğine ikna ettiler. “İçimize” sinip gizlenmiş, ama “biz”den ayrı, “Mısır’ın bir buçuk yüzyılda inşa ettiği sivil toplumu”<a class="noteref" href="../Text/notlar.htm#f10n94" id="ref94">94</a> tehdit eden iç düşmanla eşanlamlı olarak kullanılan “terörizm ve teröristler” anlambilim kategorisi işlevsel bir kategori olarak sinsice kendini kabul ettirdi. Topluma ve kültüre “yabancı” olarak sunulan şiddet, ya “bize yabancı” bir bünye, ya da doğrudan dış güçler tarafından örülen bir komplo ile açıklanıyordu. Ama her yerde olduğu gibi burada da, “bir problemi kurgulayıp ona bir köken atfeden dil, şu veya bu tipte bir yetkinlik sahibi olduklarını iddia edenlerin otoritesini de tanımaya davet eder: Bir güçlüğü çözümleyebileceği varsayılan bir şahsiyet lehine kendi eleştirel yargısını askıya almak, bir otorite odağı yaratmak anlamına gelir.”<a class="noteref" href="../Text/notlar.htm#f10n95" id="ref95">95</a> Cihatçıların uğradığı başarısızlığın başka bir açıklaması daha vardır: Mısır ve Cezayir’de (aynı zamanda Ortadoğu’nun başka yerlerinde) devletler ahlaki bir yeniden İslamileşmenin önünü, orta sınıfları tatmin edecek tarzda açmayı bilmişlerdir.<a class="noteref" href="../Text/notlar.htm#f10n96" id="ref96">96</a> Her yerde baş müftüler bu yeniden meşrulaştırmanın araçları olmuştur; tepeden yeniden İslamileştirme devletlere İslamcı karşı çıkışın birçok izleğini, özellikle de kamusal “ahlaka” ve görünürlük alanının yönetimine ilişkin birçok temayı kendi bünyelerine katma olanağı vermiş, böylece dinsel meşruiyet tekeli İslamcıların elinden alınmıştır.</p>

  <p>Her türlü siyasal görevden vazgeçmeyi kabul eden birçok İslamcı da, devletlerin kimi zaman izin verdikleri bir bünyeye katılma oyunundan istifade edebilmişlerdir.<a class="noteref" href="../Text/notlar.htm#f10n97" id="ref97">97</a> Cezayir’de bile, İslamcılığa ve onun tüm dallarına, hatta ve özellikle barışçı dallarına karşı da uygulanan “kökünü kazıma politikaları” ne kadar şiddetli olurlarsa olsunlar, on yıl bile sürememişlerdir. 1996-1997’den itibaren Silahlı İslami Gruplar’ın uygulamalarından bizzat dehşete kapılan İslami Selamet Cephesi militanları her türlü siyasal faaliyeti bırakmaları karşılığında kendilerine birkaç sığınak alan ayarlamışlardır. Mısır hükümeti ise, Cezayir hükümetinin aksine, şiddetten ve özellikle de politik taleplerden vazgeçmeye hazır militanlara bazı alanlar bırakma konusunu çok daha erken karara bağlamıştır. Böylece Müslüman Kardeşler yardımlaşma ağlarının asıl bölümünü (dispanserler, kreşler, okullar, halka çorba dağıtılan yerler, vb.) korumuşlardır; bu ağların, kamusal bir yoksulluk yönetimi olmayışının yarattığı boşluğu doldurduklarını da geçerken belirtelim. Sedat’ın 1981’de öldürülmesinden beri başta bulunan Hüsnü Mübarek iktidarı, becerisi sayesinde, kelimenin dar anlamında güvenlik alanını daha iyi kaplayabilmiştir.</p>

  <p>Son olarak, şu anda bir sorunsal haline getirmek mümkün görünmese de Ortadoğu’nun bütününde gözlemlenen bir hadise olan, toplumsal yorgunluğu da hesaba katmak gerekir. Toplumsal yorgunluk sadece ekonomilerin dünya sistemine yeterince entegre olmamasıyla, bu yüzden iktidarların kaynaklar ve onların yeniden dağılımı üzerinde geniş bir denetimi ellerinde tutmaya devam etmeleriyle,<a class="noteref" href="../Text/notlar.htm#f10n98" id="ref98">98</a> hatta devletin uyguladığı kitlesel zorla açıklanamaz. Bu yorgunluk, “yeni bir eylem döngüsü”nün ertelenmesi sonucunda ortaya çıkan “geçici bir ricat” anlamına da gelmez.<a class="noteref" href="../Text/notlar.htm#f10n99" id="ref99">99</a> Bir yandan, “bıkkınlık zamansallığının, bireysel yazgıda bir düzelme umudu olmaksızın günü kurtarma çabası”nın<a class="noteref" href="../Text/notlar.htm#f10n100" id="ref100">100</a> sonucudur; diğer yandan, 1950’li yıllardan günümüze dek denenmiş ve her seferinde birçok kuşak üzerinden büyük çaplı kolektif kitle hareketlenmelerini beraberinde getirmiş siyasal formüllerin tükenmişliğinden de kaynaklanmaktadır. Cezayir ve Mısır toplumlarının her türlü dinamizmini yok eden bu yorgunluk, iktidarların ayakta kalması açısından ise çok faydalı olmuştur.</p>

  <p>Cezayir ve Mısır’daki gerilla savaşının “referans akılcılığı”<a class="noteref" href="../Text/notlar.htm#f10n101" id="ref101">101</a> basitti ve hem varsayımlarını hem de sonuçlarını kendi içinde buluyordu: Tağuti iktidarın gayrimeşruluğundan ve halk kitlelerinin –bugün de mevcut olan– İslamcı davaya sempatisinden yola çıkıyordu. İslamcı şiddetin aktörleri, 1970’li yıllarda Latin Amerika, Türkiye ve İran’da <em>foko</em> teorisini savunanlar gibi, iktidarın suni bir dengeye dayandığını ve kendisini bir yanılsama aracılığıyla yeniden ürettiğini düşünüyorlardı. Şiddet bu aldatmacayı kitlelerin gözünde açığa çıkaracak ve ona son verecekti.</p>

  <p>Geçmişin solcu militanları gibi, İslamcılar da bu akılcı hesabı, aslında hakkında tam bir tahminde bulunamadıkları mevcut güçler dengesine dayandırıyorlardı. Devletin orantısız bir şekilde artan zor uygulayabileceğini, duruma uyum sağlayıp hem yasal hem de yasadışı yeni cebir kategorileri geliştirebileceğini, muhaliflerini kitlesel biçimde tasfiye edebileceğini ve cihatçıların el kitaplarında yer alan felsefi ve değersel ilkeleri hiç umursamadan itaat üretebileceğini düşünmüyorlardı. Ama Cezayir devleti, son tahminlere göre 200.000 kişinin canına mal olan<a class="noteref" href="../Text/notlar.htm#f10n102" id="ref102">102</a> uzun bir savaş pahasına, kendini restore etmeyi ve belli başlı İslamcı grupları tasfiye etmeyi başardı. Çok daha düşük bir bedel ödeyen Mısır’da da aynı şey oldu.</p>
</body>
</html>
