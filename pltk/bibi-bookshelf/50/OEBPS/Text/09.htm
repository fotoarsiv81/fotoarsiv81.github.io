<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    9
  </div>
  <hr />

  <h1 class="chapter">AZINLIK VE MEZHEP SORUNLARI</h1>

  <p class="nonindent"><span class="dropcaps">1</span>980’li yıllara damgasını vuran şiddet etkenleri üç büyük savaş ve İslamcı radikalizmin yükselişinden ibaret değildir; dağınık bir başkaldırı hareketi mezhep veya dil temelli çeşitli azınlık alanlarını da kaplar. “Azınlık” derken, sayısal açıdan zayıf toplulukları değil, “niteliksel ve farklılaşmış türde bir gerçeklik içinde ve bir bağımlılık koşulunda ya da öyle duyumsanan bir koşulda” yaşayan, “hukuki ve sosyolojik açıdan küçük” toplulukları kastediyorum.<a class="noteref" href="../Text/notlar.htm#f09n1" id="ref1">1</a> Bu nedenle, resmen hâlâ İslam bünyesinde yer alan Hıristiyan toplulukları bir kenara bırakalım, Türkiye’deki Aleviler, 1970 öncesinde Suriye’deki Alaviler veya birçok Arap ülkesindeki Şiiler gibi çok sayıda cemaat fiilî azınlık olarak kabul edilebilir.</p>

  <h2 class="sigil_not_in_toc">Alevilerin, Alavilerin ve Şiilerin<br />
  katettikleri güzergâhlar</h2>

  <p class="nonindent">Aleviler, 16. yüzyıldaki Şii esinli ayaklanmaların sonucunda ortaya çıkmıştır. Yüzyıllar sonra Alevi diye kabul edilecek grupların, mehdici bir hareket olduğu kadar köylü ayaklanması olarak da tanımlanabilecek direnişi kanla bastırılmıştı.<a class="noteref" href="../Text/notlar.htm#f09n2" id="ref2">2</a> Yüzyıllar boyunca, çoğunlukla erişilmesi güç bölgelerde kendi içlerine kapalı bir yaşam sürdükten sonra, cemaatlerin “ayrıcalıklı muhataplar” aracılığıyla temsilini kolaylaştıran Osmanlı becerisine uyum sağlayıp, boyun eğmelerinin karşılığı olarak fiilî bir tanınma elde etmişlerdi. Ama 20. yüzyılda, Dersim bölgesindeki Kürt Alevi isyanları (1921, 1937-1938) çok sert bir biçimde bastırılır. 1970’li yılların çatışmalarında daha çok radikal sol bünyesinde yer alan Aleviler kitle katliamlarına maruz kalırlar; Maraş katliamında (1979) en az yüz kişi can verir. 1993’te aşırı sağcı ve İslamcı bir güruh tarafından yakılan Sivas’taki Madımak otelinde çoğu Alevi 34 entelektüel can verir. 1994’te, Alevilerin devam ettiği bir kahvenin taranmasını protesto etmek için düzenlenen gösteriler kanlı bir biçimde bastırılır (25 ölü).<a class="noteref" href="../Text/notlar.htm#f09n3" id="ref3">3</a></p>

  <p>Suriye nüfusunun %10’unu oluşturdukları tahmin edilen daha güneydeki Alaviler, Osmanlı egemenliğinde, manda rejiminde ve bağımsızlıktan sonraki ilk dönemde azınlık durumundadırlar. 1920’li yıllarda ayrılıkçı çözümü öne çıkarırlar. Kendi devletlerini kurmanın olanaksızlığı onlara cemaat bölünmesinden veya gizlenmekten başka çare bırakmaz. Örneğin Michel Seurat, “1920’li yıllarda Cebel Bergal köyünden genç bir çobanken çevresine birçok mürit (40.000) toplayıp önemli bir yerel şahsiyet haline gelen, sonra da Şam meclisinde milletvekili olan (1937) Süleyman Mürşid’in destanı”ndan söz eder. Mürşid sonunda idama mahkûm edilir ve asılır, ama bu kez onun oğlu Seci aracılığıyla kendini gösteren Alavi direnişi isyandan çok gizlenme yolunu seçer.</p>

  <p>Alexandre Koyré’nin belirttiği gibi, “gelip geçici, olağanüstü bir hal olan savaş, kalıcı ve normal bir durum olursa (...), olağanüstü bir durum olan yalan da normalleşir (...). Düşmanlarla kuşatılmış olduğunu gören ve hisseden bir toplumsal grup onlara karşı yalana başvurma konusunda hiç duraksamaz. Kendi içinde doğruları konuşup, dışarıya karşı yalan söylemek bir davranış kuralı haline gelir ve söz konusu grubun adetleri içine katılır.”<a class="noteref" href="../Text/notlar.htm#f09n4" id="ref4">4</a> “Ne olduğunu gizlemek ve bu amaçla olmadığı gibi görünmek: her türlü gruplaşmanın üyelerine zorunlu olarak dayattığı varoluş tarzı budur.”<a class="noteref" href="../Text/notlar.htm#f09n5" id="ref5">5</a> 1920’li yıllardan 1960’lara varıncaya dek, Alavi cemaati de bu kuralın dışına çıkmaz.</p>

  <p>Bu dönem boyunca, hali vakti yerinde çevrelere ayrılmış yüksek öğrenimden yararlanamayan Alaviler çocuklarını askerî okullara gönderirler. Bu okullar, sivil ve adli idarelerde yer almaya layık görülmeyen yoksul sınıfları cezbetmektedir. Bu yeni strateji, bilinçli veya bilinçsiz olarak, “askerî yollardan etnik politikalar yürütme” stratejisini öne çıkarır.<a class="noteref" href="../Text/notlar.htm#f09n6" id="ref6">6</a></p>

  <p>Baas’taki iç darbeler sonucunda Alavi general Esad’ı iktidarın zirvesine taşıyan <em>devlet</em>, “talih kuşu”, cemaatin, zayıf sayısal ve ekonomik ağırlığına karşın, Suriye toplumunun kenarında kalan özerk örgütlenmesini hiç değiştirmeden siyasal çoğunluk haline gelmesini sağlar. Tarihsel bir kalıbı izleyen hiyerarşisinde aslan payı aşiret reislerine ve din adamlarına aittir –Cumhurbaşkanı Hafız el-Esad, aynı zamanda on sekiz üyeli, gayriresmî Alavi cemaat meclisinin de reisliğine getirilecektir– ama bu hiyerarşi değişken geometrili akışkan ağların kurulmasını da engellemez. Özel sektörde pek yer almayan ve ekonomik koşulları göreli olarak düşük düzeyde seyreden Alaviler, özellikle devlet memurluğu alanında yer alırlar.<a class="noteref" href="../Text/notlar.htm#f09n7" id="ref7">7</a> Michel Seurat, bu yatırımın karşılığının alındığını vurgular: 1963 sonrası dönemin en güçlü adamları olan Muhammed Ümran, Salah el-Cevad ve Hafız Hüseyni Alavidir; bu dönemde ordudan atılan 700 subayın yarısının yerini Alaviler alır. 1966’dan itibaren, Esad’ın denetimindeki Savunma Bakanlığı tam anlamıyla bir Alavi “kolonileşmesi”ne sahne olur.<a class="noteref" href="../Text/notlar.htm#f09n8" id="ref8">8</a> Ordu ve Baas fiilen Alavi <em>asabiyet</em>’inin temelini oluştururken, kamu sektörü –iktidar karşısında yine de bir bağımlılık ilişkisi içinde olan– cemaat açısından “siyasal ve toplumsal entegrasyon işlevi”ni üstlenir.<a class="noteref" href="../Text/notlar.htm#f09n9" id="ref9">9</a></p>

  <p>Gerçi iktidar ilksel, kendi yağıyla kavrulan bir asabiyet’le yetinmez ve seçkin grup içindeki cemaatler arası evlilikleri çoğaltarak zeminini genişletmeye çalışır (Esad’ın kızı Büşra el-Esad bir Hıristiyanla, başka kızlar ise Sünni ileri gelenlerin çocuklarıyla evlendirilir).<a class="noteref" href="../Text/notlar.htm#f09n10" id="ref10">10</a> Zirvedeki evlilikler, Suriye iktidarının yeni bir kimlik inşa etmesinin aracı haline gelir; bununla birlikte iktidar bir Alevi silsilesi içine kök salmış bir aile tarafından temsil edilmektedir; bu silsile, çevresinde siyasal çoğunluğun oluşturulduğu sert çekirdektir.</p>

  <p>Şii cemaati de birçok Arap ülkesinde, özellikle de 1970-1990 yıllarının Irak’ında siyasal bir azınlık olarak tanımlanabilir – halbuki nüfusun yaklaşık %65’ini temsil etmektedirler. Bu yirmi yıl boyunca, Arap dünyasının hemen hemen tamamında Şii karşıtı bir söylem gelişir; bu söylem bazı yerlerde Sünni İslam’ın en yüksek mercileri tarafından üretilmektedir. İran Devrimi’nin ardından, bir zamanlar Nâsırcılığa veya sol fikirlere sempati duyan Şii cemaatleri Arap yarımadasının tamamında radikalleşirler ve gösteriler, özellikle de Hz. Hüseyin’in şehit olmasını anma toplantıları siyasal ayaklanmalara dönüşür ve bunlar sert bir biçimde bastırılır. 1980-1990 yıllarında gerek Suudi Arabistan gerekse Bahreyn’de kitlesel tutuklamalar yapılır.<a class="noteref" href="../Text/notlar.htm#f09n11" id="ref11">11</a></p>

  <p>Ama en sert baskı Irak’ta yaşanır. Arap dünyasının bu bölümündeki Şii varlığı eskilere dayanmakla birlikte, Şii safları esas olarak 18. ve 19. yüzyıllarda güneydeki Sünnilerin kitlesel olarak Şiiliği kabul etmesiyle kalabalıklaşmıştır. Osmanlı İmparatorluğu’nun gerileme döneminde muhalefet ile bağlılık arasında gidip gelen Irak’ın kuruluşuyla birlikte kendilerini fiilen “azınlıklaştırılmış” halde bulurlar. Irak’ın, “ilk başlangıcından beri ideolojisi Arap milliyetçiliğidir. Şeriflerin birleşik bir Arap krallığı kurulması projelerinin uğradığı ihanet, Arap ulusuna veya Bereketli Hilal’e yapılan gönderme ile gizlenmiştir.”<a class="noteref" href="../Text/notlar.htm#f09n12" id="ref12">12</a> Çift mezhepli veya mezhepler üstü olan 1920 ayaklanması boyunca, Şiiler kendilerini tamamen Iraklı bir cemaat olarak kabul ettirmeye uğraşırlar ve ülkeyi yönetme hakkının kendilerinde olduğunu iddia ederler.<a class="noteref" href="../Text/notlar.htm#f09n13" id="ref13">13</a> Ayrıca kendi Araplık ve Iraklılık tanımlarını yaparlar: “Irak hükümetlerinin ‘Arap’ teriminin (aşiret kökenine ve kimliğine bağlı bir terim) içini boşalttıklarını ve ‘Arapçılık’ terimini (<em>‘uruba</em>) Batılı bir manada yumuşattıklarını gösterdiler.”<a class="noteref" href="../Text/notlar.htm#f09n14" id="ref14">14</a></p>

  <p>Irak’ın bir devlet olarak ilk dönemi boyunca yeni Şii ayaklanmaları –1927 ayaklanması da dahil olmak üzere– peş peşe sıralandı, sonra kendilerine daha fazla eşitlik sağlamayan bağımsızlıkta yaşanan başarısızlık karşısında Mayıs 1935 isyanı çıktı. Ahmed Esadullah adında bir âlimin tutuklanmasına ve Divaniye’nin birçok köyünün bombalanmasına yanıt olarak çıkan “1935 isyanı 1930’lu yılların ortasında şiddetin Irak’taki siyasal oyunun nasıl bir parçası haline geldiğini gösterdi. Şiddet, sadece siyasal denetimi icra eden hükümetin elinde bir araca dönüşmekle kalmamıştı; (Şii) nüfus da şiddet yoluyla siyaseti etkilemeye çalışıyordu.”<a class="noteref" href="../Text/notlar.htm#f09n15" id="ref15">15</a></p>

  <p>1920’den 1990’lı yıllara kadar Şiilerin toplumsal ve siyasal marjinalleşmesi sürekli artar. İşin en başında, vatandaşlık yasası, çifte bağlılıkla özdeşleştirilen çifte Irak ve İran vatandaşlığını suçlu duruma soktuğu için, bu cemaatin birçok üyesi her türlü hukuki statüden yoksun kalır. 1930’da, nüfusun %17’sini oluşturan Kürtler devlet bünyesindeki önemli mevkilerin %22’sini işgal ederken, Şiiler ancak %15 düzeyinde temsil edilmektedirler.<a class="noteref" href="../Text/notlar.htm#f09n16" id="ref16">16</a> 1960’lı yıllarda askerlerin %70’i, ama subayların sadece %20’si Şiilerden oluşmaktadır. 1958’de iktidarı ele geçiren subayların çoğunluğu “köken olarak Sünni Araptır ve pan-Arabizme sempati duymaktadır.”<a class="noteref" href="../Text/notlar.htm#f09n17" id="ref17">17</a> Aynı şekilde, “Şiiler 1952’de Irak Baas’ının kurucuları arasında yer alırken, 1968’de partinin yönetici üyelerinin hemen hepsi Sünnidir.”<a class="noteref" href="../Text/notlar.htm#f09n18" id="ref18">18</a> 1952 ile 1963 arasında Baas’ın bölge komutanlarının %60’ından fazlası Şii iken (%53,8 Arap Şii, %7,7 Fayli Kürt Şii), 1970’te önemli bir mevki işgal etmeye devam edenlerin oranı %15’in altına düşmüştür (%5,7 Arap Şii, %7,5 Fayli Kürt Şii).<a class="noteref" href="../Text/notlar.htm#f09n19" id="ref19">19</a> Saddam Hüseyin’in resmen cumhurbaşkanlığına geldiği yıl olan 1979, Şiilere yönelik kitlesel bir baskı döneminin de başlangıcıdır. O yıl, Ayetullah Muhsin el-Hakim’in İran’ı mahkûm etmeyi reddetmesinden sonra, oğlu tutuklanır ve İsrail hesabına casusluk yapmakla suçlanır. el-Dava partisinin düzenlediği suikastlara –en önemlisi, Tarık Aziz’e karşı düzenlenendir– cevap olarak, 5.000’den fazla Şii tutuklanır, yüzlercesi idam edilir; aralarında, Ayetullah Muhammed Bekr el-Sadr ve kız kardeşi Amina Bint el-Hüda da vardır.<a class="noteref" href="../Text/notlar.htm#f09n20" id="ref20">20</a> Dava partisinin özellikle güçlü olduğu Duceyl kentinde 2 Temmuz 1982’de Saddam Hüseyin’e karşı düzenlenen suikastin misillemesi gecikmez: 148 kişi yargısız infaz edilir, 1.500’den fazla insan tutuklanır ve işkence görür.</p>

  <h2 class="sigil_not_in_toc">İntifada döneminde Filistin</h2>

  <p class="nonindent">1980’li yıllardaki Alevi, Alavi ve Şii örnekleri mezhep kökenli cemaatlerin kriz dönemlerinde ne denli katılaşıp ya iktidarı ele geçirmeye yönelik kanlı bir stratejiyi, ya da şiddete dayalı bir karşı çıkışı beraberlerinde getirebileceklerini gösterirken, diğer iki çatışma, Kürt ve Filistin çatışmaları çözümlenmemiş ulusal sorunların nasıl istikrarsızlık zeminleri yaratabildiklerini kanıtlamaktadır.</p>

  <p>1967 sonrasının Filistin sorununa gerek işgal edilmiş topraklarda gerekse doğrudan İsrail içinde “sömürü ilişkilerinden çok hâkimiyet ilişkileri” damgasını vurmuştur.<a class="noteref" href="../Text/notlar.htm#f09n21" id="ref21">21</a> İsrail’in “içeride sağlamlaştırılması”nın, özellikle 1970-1980 yıllarında güvenlik seferberliğine, hatta pratik ve ideoloji olarak savaş etkinliğine yakından bağlı olduğundan kimsenin kuşkusu yoktur.<a class="noteref" href="../Text/notlar.htm#f09n22" id="ref22">22</a> Ama milliyetçi ideoloji ve savaş kültürü ancak kurucu babaların sol siyonizmi geriletilerek geliştirilebilmiştir. 1970’li yıllardan ve özellikle Kippur Savaşı’ndan sonra, sağcı parti Likud <em>Eretz</em> İsrail’i (“İsrail Toprağı”, Yehova ile Yahudiler arasındaki ahide göre “vaat edilmiş toprak”) vazeden yeni bir program çevresinde güçlenir. Menahem Begin’in Likud partisinin 1977 seçimlerindeki zaferi yeni bir tarihsel dönemin başlangıcıdır. Gerek başbakan, gerekse onun tarım bakanı (sonra da savunma bakanı) Ariel Şaron kâh birbirini dışlayan kâh birbirini tamamlayan ikili bir perspektif içinde yer almaktadır: Arap dünyasına, özellikle de Mısır’a yönelik bir açılım politikasının geliştirilmesiyle birlikte gelen pragmatizm ve işgal edilmiş Filistin topraklarını <em>Eretz</em> İsrail’in bir parçası olarak gören eskatoloji; hukuki olarak var olmayan bu kendiliğin bu şekilde kutsallaştırılması her türlü ödünü engeller. Üstelik Filistinlilerin şiddet eylemleri de İsrail kamuoyuna korku salmaktan başka bir işe yaramamakta, kendi içine kapanmaya yol açmakta ve İsrail’deki barışçı kampı kalıcı bir şekilde marjinalleştiren savaşçı bir tarih yorumuna kapı açmaktadır.</p>

  <p>FKÖ, radikal diline ve şiddete başvurmasına karşın, 1970-1980 yıllarında önemli iç dönüşümler geçirir ve İsrail devletinin tanınması konusunda Mısır’ın tavrıyla yakınlaşmaya yönelik ilk işaretleri verir. Aynı zamanda uluslararası bir statü de kazanarak, 1985’te Filistin halkının meşru temsilcisi olarak BM’ye kabul edilir. Her yerde hazır ve nazır olmasına, hatta bir hegemonya oluşturmuş olmasına rağmen, iç siyaset sahnesinde marjinalleşmiştir, çünkü 1960’lı yıllarda onu sözcü olarak benimsemiş Filistin toplulukları artık kendi siyasi temsillerini sağlamak ve kaderlerini ellerine almak üzere seferber olmuşlardır.</p>

  <p>Birinci İntifada (Aralık 1987-Eylül 1993) Filistin’in içeriden özerkleşmesini hızlandırır. Ayaklanma 8 Aralık 1987’de, bir İsrail tankının Gazze’deki Filistinli çiftçilere çarpıp içlerinden dördünü öldürmesiyle başlar. İsrailli bir işadamının Filistinliler tarafından öldürülmesinden sadece iki gün sonra gerçekleşen bu kazayı Filistin kamuoyu örtülü bir misilleme olarak kabul eder ve derhal sokaklara iner.</p>

  <p>Bu olayın ötesinde, Filistinlilerin işgalciye karşı direnişin yeniden mümkün olduğunun ansızın bilincine varmasını açıklayan ikinci bir etkenin daha anlaşılmasında yarar var. Glenn Bowman’a göre, “1987 sonunda Filistin Halk Kurtuluş Cephesi İsrail sınırına başarılı bir saldırı düzenleyip, altı İsrail askerinin ölümüne yol açmıştı. Bu saldırı (İsrail’in Lübnan’ı işgal etmesinden sonra İsrail-Lübnan sınırında gerçekleştirilmiş tek başarılı gerilla eylemi) İsrail iktidarının yenilmez olmadığının kanıtı, hatta işareti işlevini gördü.” “Bu “dış operasyon”a, İslami Cihat militanlarının Gazze’de tutuldukları hapishaneden kaçışları eklendi; bu kaçış sırasında bir askerî polis yüzbaşısı öldürülmüştü. Bu da, “düşmanın yenilebilirliği” konusunda ek bir işaret oluşturdu.<a class="noteref" href="../Text/notlar.htm#f09n23" id="ref23">23</a></p>

  <p>Birinci İntifada’nın insani kayıplar bilançosu oldukça ağırdır: İsrail ordusu taşlara karşı gerçek mermiler kullanır. 241’i çocuk, 1.162 Filistinli öldürülür (İsrail’le işbirliği yapmakla suçlanan 500 kişi de bizzat Filistinliler tarafından infaz edilir), 18.000 kişi yaralanır, 175.000 kişi tutuklanır. Kayıtlara geçen 23.000 işkence vakası kötü muamelenin “işgalci-işgal edilen ilişkilerinde bir tarz” haline geldiğini göstermektedir.<a class="noteref" href="../Text/notlar.htm#f09n24" id="ref24">24</a> İki bin ev İsrail kuvvetleri tarafından yıkılır;<a class="noteref" href="../Text/notlar.htm#f09n25" id="ref25">25</a> İsrail ordusu Filistin bayrağının ve Arafat portrelerinin asılmasını da yasaklar. Filistinliler ise beşi çocuk 140 İsrailliyi öldürürler.</p>

  <p>İntifada FKÖ’yü de hazırlıksız yakalamıştır; nihai referans olarak gösterilse bile, gerçekten kendiliğinden gelişen ayaklanma süreci üzerinde hiçbir zaman denetim kuramayacaktır. İntifada, bir parti veya örgütlü bir aktör tarafından “yönetilmek”ten çok, kendi temsilcilerini ve temsil biçimlerini üretir ve onu taşıyan üç boyutlu kitle hareketini güçlendirir. Bu boyutlardan ilki 1920’li yıllarda doğmuş (Arap Emekçileri Cemiyeti 1925’te kurulmuştur) Filistin işçi hareketidir; bu hareket önce kendisine hiç iyi gözle bakmayan Ürdün hâkimiyetinde, sonra da çoğunlukla aşırı baskıcı davranan İsrail işgali altında gelişmiştir.</p>

  <p>İkinci sırada, yine 1920’li yıllarda ortaya çıkan kadın hareketi, hatta feminist hareket yer almaktadır. Bu hareket daha önce hiç olmadığı kadar ön plana çıkar. 1980’li yılların başlarında kurulmuş birçok örgüte bölünmüş durumdadır. Farklı eğilimler taşıyan, ama benzer isimler alan bu örgütler (Filistin Emekçi Kadın Komiteleri Birliği, Toplumsal Emek Kadın Komiteleri, vb.) Filistin’deki çeşitli siyasi akımların parçasıdır. Bununla birlikte, kadın hareketi politik formasyonlara aidiyet bağları ne olursa olsun, yeni faaliyet ve yenilik fırsatlarını etkili bir biçimde kullanmaya hazır kadın militanlar açısından bir özgürleşme alanı oluşturmaktadır.</p>

  <p>Son sırada ise, FKÖ’nün yeni yönelimlerinin doğuşunu kolaylaştırdığı iç Filistin’de kendini gösteren siyasal girişimler yer almaktadır. Nitekim, 1970-1980 yıllarında Filistin merkezi ağır adımlarla stratejik bir değişimi gerçekleştirir ve (henüz) nihai amacını (“Filistin’in tamamını kurtarmak”) değiştirmese bile, “geri alınmış her toprak parçası üzerinde ‘bir ulusal iktidar’ kurma fikrini kabul eder; bunu kurtuluş projesinde bir ara evre olarak görür; buradan hareketle, Batı Şeria ve Gazze’de bağımsız bir Filistin devleti kurulmasını öngören programa doğru evrilinir.”<a class="noteref" href="../Text/notlar.htm#f09n26" id="ref26">26</a> Filistin’in uluslararası alanda temsilini FKÖ’ye “bırakmayı” kabul eden birçok ilerici grup 1973’te yarı yasadışı bir yapı oluştururlar: Filistin Ulusal Cephesi. 1978’de belediye başkanlarını, Gazze temsilcilerini ve Müslüman Kardeşler gibi muhafazakâr aktörleri olduğu kadar komünistleri de bünyesinde bir araya getiren Ulusal Rehberlik Komitesi gün ışığına çıkıp bir Filistin devletinin oluşturulmasını açıkça talep eder. 1980’li yıllarda halk hareketlerinden çıkmış en az dört örgüt faal durumdadır: <em>Hareket eş-Şebibibe</em> (Gençlik Hareketi), <em>Kutlet el-Vahdet</em> (Birlik Bloğu), <em>Kutlet et-Tekaddümiye</em> (İlerleme Bloğu), <em>Cephe el-Amel</em> (Eylem Cephesi)<a class="noteref" href="../Text/notlar.htm#f09n27" id="ref27">27</a> Bir anlamda, 1980’li yılların Filistin’i gerçek bir siyasal çoğulculuğun var olduğu başlıca Arap toprağıdır.</p>

  <p>Halk komitelerinin ana ifade kanallarını oluşturacağı İntifada, bu akımlardan çıkmamış, ama geniş ölçüde siyasallaşmış bir zeminden istifade etmiştir. Günlük ayaklanmalarla eşanlamlı olan İntifada, kendi liderlerini çıkarmakta ve olumlu olarak niteleyebileceğimiz, çünkü insanları korkularından kurtaran bir öznellik sistemi içinde yer almaktadır. Ayrıca başka dinamikleri de harekete geçirmiştir: Ürdün’ün boğucu hale gelmiş paternalist himayesini ve belediye ağları içinde <em>hamule</em>’lerin (klanlar) hâkimiyetini reddeden yeni kuvvetler ortaya çıkar; bunların içinde kadınlar, entelektüeller ve gençler göze çarpmaktadır.<a class="noteref" href="../Text/notlar.htm#f09n28" id="ref28">28</a> Daha da önemlisi, hareket İsrail-Filistin çatışmasını “yeni bir eksene oturtur”; o güne dek devletlerarası bir çatışma olarak kalan bu mesele “cemaatler arası bir çatışma”ya doğru kayar; çünkü Filistinliler esas olarak Yahudi yerleşimcilerin varlığına karşı çıkmaktadırlar.<a class="noteref" href="../Text/notlar.htm#f09n29" id="ref29">29</a></p>

  <p>Bu yeni “eksen arayışı”nın, gelecekteki devletin çerçevesini oluşturan “mevcut Filistin”le ulusal belleğin referans çerçevesini oluşturan tarihsel Filistin arasındaki ayırımın bilincine varılmasıyla atbaşı gitmesinde şaşırtıcı bir yan yoktur. Tarihsel Filistin’e <em>de facto</em> karşı çıkma koşuluyla yeni bir Filistin tanımlanabilir, kabul edilebilir ve en önemlisi, meşrulaştırılabilir. Arafat’ın Rabin’e yazdığı, İsrail’in güvenli sınırlar içinde varoluş, barış ve güvenlik hakkını resmen tanıyan mektup<a class="noteref" href="../Text/notlar.htm#f09n30" id="ref30">30</a> ve 1993’teki Oslo antlaşmaları nirengi noktalarının yeniden tanımlanışını ortaya koyarlar.</p>

  <h2 class="sigil_not_in_toc">Irak’ta Enfal ve İran ve Türkiye’nin<br />
  Kürt bölgelerinde gelişmeler</h2>

  <p class="nonindent">1980’li yıllarda Yakındoğu’yu sarsan ikinci ulusal sorun, Kürt hareketinde “yenilenme” bu tarihten önce başlamış olsa da, Kürt sorunudur. İran’daki Mahabad Özerk Cumhuriyetinin 1946’da kanlı bir biçimde devrilmesinin ardından Kürt alanında başlayan “suskunluk dönemi”, KDP’nin (Kürdistan Demokratik Partisi) 1961’de Irak’ta başlattığı ayaklanmayla sona erer. Gerard Chalian, 1975’e kadar süren bu ayaklanmayı “Yakındoğu’da son yirmi yılın askerî açıdan en önemli silahlı mücadelesi” olarak tanımlamaktadır.<a class="noteref" href="../Text/notlar.htm#f09n31" id="ref31">31</a></p>

  <p>Lideri olan Mustafa Barzani’nin adıyla bilinen bu ayaklanma özellikle Kerkük’te yürütülen cebrî bir Araplaştırma politikasıyla desteklenen kitlesel bir baskıyla karşılaşır. Daha 1963’te bazı önemli Kürt şahsiyetlerinin kentte ikamet etmesi yasaklanır ve yerel memurlar güneye sürülüp yerlerine Arap meslektaşları göreve getirilirken,<a class="noteref" href="../Text/notlar.htm#f09n32" id="ref32">32</a> ilk Baas rejimi (1963) 40.000 Kürdü sürer.<a class="noteref" href="../Text/notlar.htm#f09n33" id="ref33">33</a> Rejimin bazı ileri gelenlerinin, örneğin Abdurrahman el-Bazzaz’ın muhalefetine karşın, Arif kardeşlerin iktidarı baskıcı siyasetini sürdürür. 1974-1975 yıllarında, İçlerinde Zaho’nun (25.000 nüfus) ve Kela Diza’nın (20.000 nüfus) yer aldığı birçok Kürt kenti yeryüzünden silinir, bin kadar peşmerge kurşuna dizilir ve 5.000 sivil öldürülür.<a class="noteref" href="../Text/notlar.htm#f09n34" id="ref34">34</a> Son olarak, Barzani hareketinin 1975’te sona ermesinden 1979’a kadar, 250.000 kişi köylerinden sürülüp “yeni kentlere” yerleştirilir.<a class="noteref" href="../Text/notlar.htm#f09n35" id="ref35">35</a> Yani, kırsal alanların mahvedilmesi Saddam Hüseyin’in 1979’da başa geçmesinden çok önce başlamıştır.</p>

  <p>Yine de bu başkanlık dönemi, baskı konusunda gerek niteliksel gerekse niceliksel bir sıçramayı temsil etmektedir. Rejim tarafından “kendi bünyesine katılmış” veya siyasi hayattan çekilmiş olanlar da dahil çok sayıda siyasetçi ve entelektüel katledilir (25 Haziran 1981’de öldürülen Salih Yusufi gibi). Fayli Kürtlerin tehciri de Devrim Komuta Konseyi’nin “vatana, halka ve devrimin yüce ulusal ve toplumsal amaçlarına bağlı olmadıkları anlaşılan, ‘yabancı’ kökenli her Iraklı’nın vatandaşlıktan çıkarılması”nı öngören 7 Mayıs 1980 tarihli kararnamesiyle hızlanır.<a class="noteref" href="../Text/notlar.htm#f09n36" id="ref36">36</a> 1971-1972’de 40.000 Fayli Kürt Irak vatandaşlığından çıkarılmış ve iktidara göre asıl “ait oldukları” yer olan İran’a “sürülmüşlerdi”; 1980 sonunda ise, “vatandaşlıktan çıkarılanlar”ın sayısı 215.000 kişiyi bulur. Saddam Hüseyin onlar hakkında “beşinci kol” nitelemesini kullanır ve açıkça şu beyanatı verir: “Eşyanı topla ve çek git, bize geldiğinde yalın ayaktın ve biz seni insan yaptık, ondan sonra da amcalarını, kuzenlerini aramaya başladın; haydi bakalım, şimdi amcalarının yanına git o halde.”<a class="noteref" href="../Text/notlar.htm#f09n37" id="ref37">37</a> Ayrıca “Persliler”le özdeşleşmiş bu Kürtleri sevmediklerini kendisine söyleyen “Iraklı çocuklara”, “Bugünden itibaren partinin ve devrimin topraklarında hiçbir Acem kalmayacak” sözünü verir.<a class="noteref" href="../Text/notlar.htm#f09n38" id="ref38">38</a></p>

  <p>Buna koşut olarak, Kerkük kentinin Araplaştırılması politikasına hız verilir (1980’li yıllarda Kerkük’e yerleştirilen Iraklı Arap ailelere 10.000 dinar, yani 35.000 dolar verilmektedir). Kimlik değişimi de devlet tarafından teşvik edilen bir politikadır: Arap erkekleriyle evlenmeyi kabul eden Kürt kadınlarına maddi bir ödül verilmektedir;<a class="noteref" href="../Text/notlar.htm#f09n39" id="ref39">39</a> buna karşılık asker olan Arap koca “İran kökenli (yani “Şii Kürt”) eşi”nden boşanmayı kabul ederse “4.000 dinar ödül” almaktadır (sivillerde bu miktar 2.500 dinardır).<a class="noteref" href="../Text/notlar.htm#f09n40" id="ref40">40</a> Son olarak, Araplaştırma Kerkük’ten başka kentlerde de uygulanan silah zoruyla “yeniden iskân” aracılığıyla da sürdürülmektedir. 1980’li yıllarda, Süleymaniye bölgesine zorunlu göç dalgası düzenlemek için “işsizliğin yok edilmesi” gerekçesi kullanılır.<a class="noteref" href="../Text/notlar.htm#f09n41" id="ref41">41</a></p>

  <p>Demografik nitelikteki bu değişimden daha da tehlikelisi, Baas’ın yeni politikasının “ihaneti” hızla biyolojik bir hale sokmasından kaynaklanır. Bundan böyle “hainlere” karşı mücadele onların ait oldukları grubun atalarının ve soyunun yok edilmesini hedeflemektedir. 30 Haziran 1983’te Irak ordusu Kuştepe ve Diyana bölgelerindeki Barzani kamplarını “kuşatır” ve Barzan aşireti üyesi olan ya da onlara katılıp asimile olmuş on iki ile seksen yaş arasındaki 8.000 erkeği alıp götürür (bu kişiler o tarihten beri kayıptır).<a class="noteref" href="../Text/notlar.htm#f09n42" id="ref42">42</a> Kadınlar ve çocuklar sağ bırakılır ve <em>mücemmeat</em> (toplanma yerleri) adı verilen derme çatma komplekslere “iskân edilirler.” Ailelerinden alınan erkek çocukların yaşı belirli bir koşula göre saptanmaktadır: 1930 ve 1960 yıllarındaki isyanların liderleri olan Ahmed ve Mustafa Barzani ile kan bağı üzerinden belirlenen grubun sonraki on yıl boyunca yeni bir kuşak sahibi olmasını engellemek. En küçük çocuklara, ya kendilerini de etkilemiş dramın anısını hatırlayamayacakları düşünülerek ya da tam tersine bunun yaralarını ömür boyunca taşımaları ve “bir kez daha aynı şeye girişmemeleri” için dokunulmamıştır.</p>

  <p>Birkaç yıl sonra başlatılan kimyasal savaş artık bu ölçütlere de uymaz; özel bir aileyi veya aşireti değil, Behdinan bölgesinin tüm Kürt nüfusunu hedef alır.<a class="noteref" href="../Text/notlar.htm#f09n43" id="ref43">43</a> Kimyasal silahlar ilk kez 18 Haziran 1986’da, İran’daki bir Kürt mülteci kampına karşı kullanılır ve 132 kişinin ölümüne yol açarlar; daha sonra Nisan-Temmuz 1987’de Irak içindeki birçok Kürt köyüne karşı (Şeyh Visan, Sargalu, vb.) giderek daha kitlesel biçimde kullanılırlar. Kimyasal silahların daha sistemli kullanılışına giriş niteliğindeki bu operasyonlar, 16 Mart 1988’de Halepçe’de<a class="noteref" href="../Text/notlar.htm#f09n44" id="ref44">44</a> uluslararası bir görünürlük kazanırlar (5.000 ölü) ve 6 Eylül 1988’e kadar “kahraman Enfal operasyonu”<a class="noteref" href="../Text/notlar.htm#f09n0" id="ref0">*</a> adıyla sürdürülürler.<a class="noteref" href="../Text/notlar.htm#f09n45" id="ref45">45</a> <em>Middle East Watch</em>’a göre, bu operasyonlar sırasında yaklaşık 180.000 kişi ölmüş ve hayatta kalanlar kitlesel bir biçimde kaçıp büyük bölümü Türkiye’ye (60.000 kişi) ve İran’a (15.000 kişi) sığınmıştır. Biyolojik gücü imha edici biçimde kullanma uygulaması olan Enfal,<a class="noteref" href="../Text/notlar.htm#f09n46" id="ref46">46</a> yaklaşık 4.000 köy ve mezranın yıkılması ve Behdinan bölgesindeki tüm bitkisel ve hayvansal yaşamın yok edilmesiyle sürecektir. <em>Middle East Watch</em>, bu “Kürdistan fethi”ni soykırım olarak tanımlayacaktır.</p>

  <p>Birinci Irak Savaşı’nın ardından Kürdistan’da el konulan tonlarca yazılı ve görsel-işitsel belge Enfal’in ne kadar titiz bir şekilde hazırlandığının saptanmasını sağlamıştır. Hem dehşetin içsel anısını korumak, hem de görevin gereğince yerine getirildiğini “üstlerine” ispatlamak için kusursuz bir belge külliyatı biriktirme kaygısı taşıyan ordu ve istihbarat servisleri, her şeyi başlıklara ayırmış, kayda geçirmiş ve filme çekmiştir. Yazılı bir emirde şu satırlar göze çarpar: “Sevgili Arkadaşlar. (İlişikte) Zaho’daki Baas Halk Partisi Komutanlığı’nın 14 Haziran 1987 tarihli bir emri yer alıyor: güvenlik nedeniyle yasak bölge ilan edilmiş köylere her türlü insan, gıda maddesi veya mekânik aygıt nakliyesi (operasyonların) ikinci aşaması sırasında kesinlikle yasaklanmıştır. Silahlı kuvvetler mensupları bu bölgelerde bulunan tüm insan ve hayvanları öldürmekle yükümlüdür.”<a class="noteref" href="../Text/notlar.htm#f09n47" id="ref47">47</a> Başkan Saddam Hüseyin’in kayınbiraderi<a class="noteref" href="../Text/notlar.htm#f09n48" id="ref48">48</a> ve kimyasal bombardımanlar döneminde “Kuzey bölgesi”nin valisi olan Ali Hasan el-Mecid’in konuşmalarından bir bölümü de ele geçirilen belgeler arasındadır. Bir örnek verecek olursak, 26 Ocak 1989 tarihli konuşmada şu cümleler yer almaktadır: “(Ele geçirilen köylülerle) ilgilenmek, onları buldozerle gömmek anlamına gelir. Onlarla ilgilenmenin manası budur. Bu adamlar teslim oluyorlar. O halde onları hayatta mı bırakmam gerek? Bu kadar insanı nereye koyacağım ben? Ben de onları eyaletlere dağıttım ve buldozerleri çalıştırdım.”<a class="noteref" href="../Text/notlar.htm#f09n49" id="ref49">49</a></p>

  <p>Kürdistan’ın Bağdat denetimi dışında kalmasını sağlayan İran-Irak Savaşı, sonra da Enfal operasyonları Saddam Hüseyin’in gerektiğinde iktidarının merkezini güçlendirmek için stratejik açıdan daha önemsiz toprakları terk edebildiğini, sonra da “elini” güçlendirip ayrılıkçı grubu tasfiyeye yöneldiğini göstermektedir. Birkaç yıl sonra, 1991’de, uluslararası topluluğun baskısı altında Saddam rejimi Kürdistan’ın büyük bölümünü bırakmak zorunda kalacaktı. Ama o zaman da kuvvetlerinin ve kozlarının “yeniden mevzilendirilmesi” söz konusuydu:<a class="noteref" href="../Text/notlar.htm#f09n50" id="ref50">50</a> Denetimini elden kaçırdığı Kürt bölgelerini “yeniden ele geçireceği” günü beklerken, hatta bu bölgeleri geri dönülmez bir biçimde kaybetme varsayımını da göz önünde bulundurarak, nüfusu “Kürtlerden temizleyerek” geri kalanı “dokunulmaz” hale getirmek gerekiyordu; Kerkük, Hanakin, Mandeli, Sincar kentlerinde Araplaştırma politikasına hız verilmesinin nedeni buydu.<a class="noteref" href="../Text/notlar.htm#f09n51" id="ref51">51</a> 2000’de BM İnsan Hakları Komisyonu’nun huzurunda konuşan bir gözlemciye göre, “sadece Kerkük kentinde 1992’den beri 108.000 Kürt zorunlu göçe tâbi tutulmuştu.”<a class="noteref" href="../Text/notlar.htm#f09n52" id="ref52">52</a> 1970’li yılların sonundan 1990’ların başlarına kadar, diğer iki “Kürdistan”, yani İran ve Türkiye’deki bölgeler de bir başkaldırı, şiddet hareketleri ve baskı dalgası yaşar. İran’daki devrimci dönem 1946’da ezilen ve sürgüne zorlanan Kürt hareketinin gerçek bir halk zeminini hâlâ koruduğunu göstermiştir. Kısa sürede, Urmiye ve Mahabad başta olmak üzere, belli başlı Kürt şehirleri Kürt örgütlerinin denetimine girer. İran KDP’si (IKDP) ve Komalen bu örgütlerin en önemlileridir. Abdurrahman Kasımlo yönetimindeki (1930 doğumlu) ilki bir ara “Marksizm-Leninizm”i benimser, fakat liderinin Batı Avrupa’da, özellikle de Fransa’da bir süre kalmasından sonra sosyal-demokrasiye dönerek orta sınıflar ve entelektüeller arasında güçlü kökler salar; ama aynı zamanda 1946 Özerk Cumhuriyeti’nin ve onun idam edilen başkanı Kadı Muhammed’in mirası sayesinde kent ve kırlardaki geniş halk kitlelerini seferber edebilmektedir. Kolektif bir önderlik halinde bir araya gelen bir grup genç üniversite öğrencisi tarafından 1967’de kurulan Komalen ise, İran solunun radikal örgütleriyle güçlü benzerliklere sahiptir. Maocu olan örgütün gençlik içinde sağlam temelleri vardır. İki örgüt arasındaki ihtilaflı ilişkiler yer yer şiddetli çatışmalara yol açmaktadır.</p>

  <p>Bu muhalefet hareketi 1979 ilkbaharından itibaren Tahran tarafından sert bir biçimde bastırılır; kentler hava kuvvetleri tarafından bombalanır ve Ayetullah Halkali yönetimindeki devrim mahkemelerinde derhal infaz edilen yüzlerce idam cezası verilir. Kürtlerin tahminlerine göre, bu baskı 1979-1984 arasında 45.000 cana mal olmuştur ve bunlardan sadece 5.000’i savaşçıdır.<a class="noteref" href="../Text/notlar.htm#f09n53" id="ref53">53</a> Her iki örgüt de kentleri terk ederek, kırsal alanda gerilla savaşına girişirler ve bu mücadele İran-Irak Savaşı boyunca sürer.</p>

  <p>1971-1973 askerî rejiminin ardından hapishanelerin “politik üniversiteler”e dönüştüğü Türkiye’de Kürtlerin yoğun olduğu bölgelerdeki çeşitli sol eğilimlerde birçok politik örgüt ortaya çıkar. Kürt hareketi ilk zamanlar barışçı bir çizgi izler, ama ülkeyi bütünü içinde kemiren şiddet ortamı ve özellikle de Barzani ayaklanmasının (1961-1975) uğradığı başarısızlığın etkisi bir aciliyet duygusu yaratır, bu da Kürt gençlerini Türk radikal sağıyla kitlesel bir çatışma senaryosuna hazırlanmaya, bu arada da yeni bir muhalefetin, Kürdistan ölçeğinde “itibarın yeniden kazanılması” hareketinin başını çekmeye iter. Özellikle de ergenlik çağını yeni tamamlayan gençler, büyükleri tarafından savunulan barışçı eylem seçeneğini reddederler.</p>

  <p>1977 ve 1978’de aşağı yukarı aynı özellikleri paylaşan ve Kürdistan’ın kurtuluşunu Ortadoğu’nun bütünündeki sosyalist devrimin ön koşulu olarak gören iki örgüt kurulur: Türkiye KDP’si içindeki bir bölünmenin sonucu olarak ortaya çıkan Kürdistan Ulusal Kurtuluşçuları (KUK) ve Abdullah Öcalan tarafından kurulan Kürdistan İşçileri Partisi (PKK). Bu iki rakip oluşum, gerek kentlerdeki gerekse kırsal alanlardaki gençlerden oluşan aynı toplumsal tabanı denetimleri altına almaya çalışmaktadır. 1978-1980 arasında hem birbirlerine hem de Ankara’nın müttefiki olan ve “feodal” diye nitelenen aşiretlere karşı amansız bir savaşa girerler; bu savaşta yaklaşık 400 kişi ölür. General Kenan Evren tarafından tertip edilen yeni bir askerî darbe, hareketi ezer: Kürtçe konuşmak artık yasaklanmıştır, onlarca militan hapishanelerde ölür, bazıları boyun eğmemek için kendilerini yakar.</p>

  <p>12 Eylül darbesinden hemen önce Türkiye’den ayrılıp Suriye’nin yardımıyla Lübnan’a çekilmeyi ve kurtulabilen birliklerini burada eğitmeyi hedefleyen Öcalan’ın PKK’sı, gerilla savaşını başlatmak üzere “geri döner.” 1982 ile 1985 arasında İsrail kuvvetlerine karşı savaştıkları (onlarca kayıp vermişlerdir) Lübnan tecrübesiyle savaşçılıkları artan militanlar, bir tür yasadışı toplumsallaşma ile perçinlenen gençlerden de destek görmektedirler. 15 Ağustos 1984’te birçok Türk askerinin ölümüne neden olan ve gerilla savaşının başladığını haber veren silah sesleri, gençler için tüm Kürtlerin itibarının yeniden kazanılmasını ve birey olarak şiddet aracılığıyla kurtuluşlarını temsil etmektedir. “Köle durumuna sokulmuş” Kürtleri aşağılaması ve Serok’a (lider) benzeyecek “yeni Kürt insanı” mitiyle tanınan önderine yönelik kişi tapıncı etrafında örgütlenen PKK, birkaç yıl içinde 1980’li yıllarda tüm dünyadaki en iyi örgütlenmiş gerilla örgütlerinden biri olarak sivrilecektir. Devletin kullandığı sürekli zor, PKK’nın vahşice uygulamalarını, özellikle de “korucu” köylerindeki onlarca sivilin öldürülmesini unutturacak, bu örgütü Türkiye’deki Kürt bölgesinin referans aktörü konumuna yükseltecektir.</p>
</body>
</html>
