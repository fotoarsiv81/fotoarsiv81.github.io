<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    4
  </div>
  <hr />

  <h1 class="chapter">SOĞUK SAVAŞIN BAŞLANGICINDAN<br />
  ALTI GÜN SAVAŞINA: KOLEKTİF İMGELEMLERİN<br />
  RADİKALLEŞMESİ</h1>

  <p class="nonindent"><span class="dropcaps">D</span>evrimci Arap rejimlerinin ortaya çıkmasıyla birlikte, Batı –yani eski mandacı devletler (Libya örneğinde onlara İtalya da eklenmektedir) ve ABD– Ortadoğu’daki hegemonyacı konumunu kesin olarak yitirir. Yine de gerek Arap devletleri gerekse Türkiye ve İran, soğuk savaşın hem aktörleri hem de rehineleri oldukları için, herhangi bir siyasal bağımsızlıktan bahsetmek imkânsızdır.</p>

  <p>1956’daki Süveyş Savaşı, sonra ABD’nin İsrail yanlısı bir tutuma kayması ve bu ülkenin savunmasını kendi Ortadoğu politikasının değişmez bir unsuru haline getirmesi, Mısır’ı Sovyetler Birliği’nin yanına iter. Sovyetler Birliği’nin Mısır’la güçlü tarihsel, siyasal veya kültürel bağları yoktur, ama “uzaklığı” nedeniyle Nâsır’a “ehven-i şer” gözükmektedir. Buna karşılık Sovyetler Birliği Arap yanlısı bir politika gütmenin kendi çıkarına olduğunu hızla anlar ve Mısır’ın askerî ve ekonomik harcamaları için kaynak sağlamaya başlar. Daha sonraki devrimci rejimlere, özellikle Suriye, Irak ve Libya’ya da destek verir.</p>

  <h2 class="sigil_not_in_toc">Amerikan yanlısı otoriter iktidarlar</h2>

  <p class="nonindent">Ortadoğu’nun 1950’lerden 1970’lere kadar iki kampa bölünmesi iki rakip ekonomik sistem arasında bir çekişme biçimini almaz (bu boyut da eksik olmamakla birlikte); bunun yerine, Doğu ve Batı blokları yanında saf tutan iki otoriter iktidar türü görülür. Doğu Bloku’nun yanında Mısır, Suriye ve Irak; Batı Bloku’nun yanında ise Amerikan yanlısı, güvenlik odaklı ve tutucu rejimler, Suudi Arabistan, Türkiye ve İran vardır.</p>

  <p>1973 Petrol Şokundan sonra gelirleri hatırı sayılır ölçüde artan Suudi Arabistan Arap dünyasında Amerika’nın başlıca müttefiki olarak öne çıkar. Rejim, Suud ailesiyle Muhammed İbn Abdülvahhab (1703-1792) arasındaki anlaşmaya dayanmaktadır; bu anlaşma, 1932’de Arap Yarımadası’nın tamamının ele geçirilmesinin ardından yeniden güncellenmiş ve Suudi Arabistan Krallığı kurulmuştur. Bu anlaşma, her türlü siyasal faaliyeti yasaklayan kraliyet iktidarının kutsal yerlerin bekçisi olarak kendini meşrulaştırmasını ve diğer yandan da <em>darü’l-harb</em>le ittifak kurabilmek için serbest bir manevra alanı bulmasını sağlamaktadır. Buna karşılık, Vahhabi ulema krallıkta ahlak zabıtası ve ahlaki meşruiyet rollerini üstlenmiştir.</p>

  <p>Türkiye ise –katılmadığı– İkinci Dünya Savaşı sonrasında çok partili rejimi benimser ve 1950’de siyasal bir dönüşüm yaşar. Bununla birlikte 1960 ve 1971’deki darbeler parlamenter sistemi ya kesintiye uğratır, ya da inmelendirir. Siyasal çoğulculuk, en azından kısmen, İstanbul burjuvazisini ve dinî hassasiyete sahip muhalifleri olduğu gibi, taşranın gerek kentsel gerekse kırsal kesiminden ileri gelenleri de entegre etme olanağı vermekle birlikte, unanimist ulus tanımıyla çelişen Kürt ve Alevi taleplerine yer açamaz ve 1960’lardaki bazı açılımlara rağmen, solu da baş düşmanı olarak görür.</p>

  <h2 class="sigil_not_in_toc">İran’da otoriter restorasyon</h2>

  <p class="nonindent">İran’da monarşinin 1946’da geri gelmesi hiçbir istikrar sağlamaz (1941 ile 1953 arasında on iki başbakan ve on yedi hükümet değişir), kent nüfusunun protestoları ve demokratik özlemleri de sona ermez. Bu muhalefet 1953’te Muhammed Musaddık’ı iktidara taşır. Musaddık hükümeti bir yandan şahın ayrıcalıklarını sınırlamaya çalışırken, diğer yandan da Anglo-Iranian Oil Company’yi millileştirerek petrol gelirlerini kendi denetimi altına almayı dener. Bu gelişme karsısında İngiltere derhal İran petrolüne ambargo koyar.</p>

  <p>Hem monarşi, hem de din adamlarının önemli bir bölümü Musaddık’a karşıdır. Ayetullah Kaşani,<a class="noteref" href="../Text/notlar.htm#f04n1" id="ref1">1</a> Ayetullah Burcerdi gibi önde gelen mollalar ve <em>Fedayin İslâm</em> grubu onun hem petrolü millileştirme projesine hem de kadınlara oy hakkı tanıma niyetine düşmanlıklarını gizlememektedirler. Bu nedenle, “Kaşani ve en meşhur İran uleması CIA’in darbesini desteklemişlerdir. Hatta Ayetullah Muhammed Bibhani (babası meşruti devrimin liderlerinden biriydi) Musaddık’ın konutunu kuşatan şah birliklerine destek vermek için lümpen proletaryanın katıldığı gösteriler düzenlemiştir.”<a class="noteref" href="../Text/notlar.htm#f04n2" id="ref2">2</a></p>

  <p>28 Şubat 1953’te hepsi saray tarafından parayla tutulmuş bireylerden oluşan bir güruh, başbakanı devirmek için başarısız bir girişimde bulunur. Aynı yıl düzenlenen ikinci bir girişim de başarısızlığa uğrar ve şah geçici olarak İran’dan ayrılmak zorunda kalır. Ama 19 Ağustos 1953’te CIA tarafından düzenlenen ve yaklaşık 300 kişinin canına mal olan girişim Musaddık’ın sonunu getirir. Başbakan kaçmak zorunda kalır, ama tutuklanır ve üç yıl hapse mahkûm edilir – Dışişleri Bakanı Huseyin Fatımi idam edilir.</p>

  <p>Musaddık’ın devrilmesi, yerine Fazlullah Zahidi’nin geçmesi Ortadoğu’daki siyasal olguların analizi açısından derslerle doludur. Bu derslerin ilk sırasında da, iktidarların vurucu güç olarak şu veya bu ölçüde kadrolaştırdıkları kent lümpen proletaryasını kullanma yetileri gelmektedir. Bu kaynak başka dönemlerde ve başka ülkelerde, örneğin Hıristiyanlara karşı tertiplenen 6-7 Eylül 1955 saldırılarında Türkiye’de, 2005 Mısır seçimleri sırasında Müslüman Kardeşler’in sopalarla dövüldüğü Mısır’da kullanılacaktır.</p>

  <p>Monarşik iktidarın geri gelmesiyle birlikte, zor, iktidarın sürekli bir özelliği haline gelir. 1957’ye kadar yürürlükte kalacak sıkı yönetim, Musaddık’a karşı çıkmış, ama sonra can sıkıcı bir hale gelmiş Fedayin İslam’ın birçok yöneticisinin ve orduya “sızmış” yirmi sekiz Tudeh üyesinin idam hükümlerini verir (yüzlerce Tudeh üyesi de ağır hapis cezalarına çarptırılır).<a class="noteref" href="../Text/notlar.htm#f04n3" id="ref3">3</a> Şah 1957’de General Timur Bahtiyar’a bir iç güvenlik örgütü oluşturma görevini verir ve meşhur Savak (<em>Sazeman-i Ettelaat ve Emniyet-i Keşvar</em>, Ulusal Haberalma ve Güvenlik Örgütü) kurulur. Bu örgüt çok geçmeden hazin bir ün kazanacaktır.</p>

  <p>NATO’nun bölgedeki uzantısı olan CENTO (1955) bünyesinde İran’a tanınan öncelikli yerin somutlaştırdığı Batı desteğinden de güç alan şah, 1962’de devrim fikrini sahiplenip, “ilerici despotlar” kulübüne girmeye karar verir. Her türlü tarım reformu fikrine karşı olan Ayetullah Burcerdi’nin Mart 1961’de ölmesi, ona Beyaz Devrim’ini (<em>İnkılab-ı Sefid</em>) başlatma fırsatını verir. Eğitim ve tarım reformuna dayalı teknisyen ve korporatist bir rejim yerleştirmeyi hedefleyen bu resmî devrim on dokuz “ilke” içermektedir. Tamamen disiplinli, hatta askerî bir toplum oluşturma perspektifine göre hazırlanmıştır ve üç “ordu” doğurur: “ilim ordusu”, “sağlık ordusu”, “kalkınma ve refah ordusu.”<a class="noteref" href="../Text/notlar.htm#f04n4" id="ref4">4</a></p>

  <p>Beyaz Devrim, İran toplumunun karşılaştığı ekonomik sorunlardan hiçbirini çözümlemez, ama her türlü siyasal açılım perspektifini en baştan reddeder, bu nedenle özellikle de şahın eski müttefikleri olan din adamlarının düşmanca tepkileriyle karşılaşır. Bir maddesinde meclis üyelerinin “kutsal kitap” üzerine yemin etmeleri gerektiğini belirten, ama bunun Kur’an olduğunu açıkça söylemeyen (dolayısıyla İncil veya Avesta üzerine yemin edebilme olanağı da veren) eyalet meclisleri yasası din adamlarının zincirleme tepkilerine neden olur. En önemli gösteriler 3 Haziran 1963’te, Hüseyin’in Kerbela’da şehit olması anılırken, resmî basında Ayetullah Humeyni aleyhinde çıkan sert açıklamalara bir cevap olarak gerçekleştirilir. Göstericiler tarafından bir polis memurunun öldürülmesinin ardından Humeyni’nin tutuklanması özellikle Şiraz ve Tahran’da ayaklanmalara yol açar; bu olaylar bastırılırken, İslambilimci Nikki Keddie’ye göre yüzlerce, siyasetbilimci Marvin Zonis’e göre binlerce kişi öldürülür.<a class="noteref" href="../Text/notlar.htm#f04n5" id="ref5">5</a> “İrtica”yı temsil etmekle suçlanan Humeyni Irak’a sürülür; oradan şah rejimine karşı şiddetli bir kampanya yürütecek ve “emperyalizm ajanlarının zorbalık ve yağmalarını”, “emperyalizmin tüm Müslüman dünyada Kur’an’ın yerini almak için kentlere ve köylere derinlemesine sızan zehirli kültürünü” eleştirecektir.<a class="noteref" href="../Text/notlar.htm#f04n6" id="ref6">6</a> Beyaz Devrim’den sonra, mollalar İran’daki radikal muhalefetin kalıcı temel direklerinden biri olurlar.</p>

  <p>1963’teki baskı da dinsel söz dağarcığının ve simgelerin radikalizm içinde ve radikalizm tarafından yeniden tanımlandığı önemli anlardan birini oluşturur: “Hüseyin dedi ki: ‘Bu <em>kıyam</em> (isyan), servetinizi vererek, nutuklar atarak veya halka gazete ve dergi dağıtarak katılabileceğiniz isyanlardan değildir. Bu ‘kıyam’la ancak şehit olarak ve kendinizi feda ederek işbirliği yapabilirsiniz.’ Hüseyin’in son cümlesi şuydu: ‘Tüccarlardan ve güçlü yazarlardan idam ipi istemiyorum. Almak istediğim tek yardım, samimi müminlerin ve kahramanların kendi kanlarını feda etme iradesidir. Biz, Peygamber’in ehl-i beytinden olanlar sizin hükümdarlarınız, dininizin ve dünyanızın liderleri olmaya layıktık.’”<a class="noteref" href="../Text/notlar.htm#f04n7" id="ref7">7</a></p>

  <p>1963’te ayaklananların hiçbir kazanma şansı yoktur, çünkü kent nüfusu protestolara ancak kısmen katılır; kentteki baskılar son derece etkilidir. Ama bu ayaklanma 1979 İslam Devrimi’nin ön habercisi olmasa da, meşruiyet zeminini anti-liberal bir modernleşmede arayan bir iktidara karşı girişilmiş radikal ve muhafazakâr bir isyan görünümünü alır.</p>

  <p>Rejim ayakta kalır. 1974’te Tanrı’nın niyetlerinin kendisini koruduğuna ve yol gösterdiğine inanan şah,<a class="noteref" href="../Text/notlar.htm#f04n8" id="ref8">8</a> İslami takvimi bir kenara bırakıp emperyal takvime geçmeyi bile dener. 1975’te Ulusal Partiyi (<em>Rastahiz</em>, “Diriliş”) kurar; on sekizini bitirmiş her İranlı bu partinin doğal üyesi sayılmaktadır. Savak’ın da içinde yer aldığı güvenlik örgütleri din adamlarının ve solcu fikirleri benimsemiş gençliğin sert bir denetim altında tutulmasını sağlamaktadır. Gelirleri hatırı sayılır bir oranda artıran 1973 Petrol Şoku (iki yılda 2.4 milyar dolardan 18.5 milyar dolara çıkar) sadece rantiye burjuvazinin desteğini sağlamakla kalmaz, aşırı donanımlı bir ordu oluşturulmasına da olanak verir.</p>

  <h2 class="sigil_not_in_toc"><em>Nekse/Nüks</em></h2>

  <p class="nonindent">Jacques Berque 1956’da Collège de France’ın açılış dersinde Doğu’dan, özel olarak da Arap dünyasından söz ederken şöyle diyordu – “Bu halklar (...) kendi geçmişlerinin ve bizim geçmişimizin kalıntılarını sarsmaya uğraşıyorlar, ama heyhat, bu kalıntıların arasında meşruiyetler de var ve bu işle uğraşırken yara bere içinde kalıyorlar. Gerilim onların şekillerini bozuyor. Yapıları muğlaklaşıyor, kararlılıkları belirsizleşiyor. Onlarda duygusal olan somut olanı, simgeler edimleri sürekli aşıyor. Onlardaki her hadise çok sayıda düzey halinde kat kat sıralanıyor, tavırların hepsi birden fazla bağlama sığdırılabiliyor. Onların duydukları aşırı ifade güçlükleri, bizim de çektiğimiz yorum güçlüklerinin nedeni bu. Bu da zaman zaman onlarla bizim aramızda onarılamaz yanlışlara yol açıyor.”<a class="noteref" href="../Text/notlar.htm#f04n9" id="ref9">9</a></p>

  <p>Burada Berque’i, bu paragrafın içerdiği psikolojizm yüzünden yargılamamız söz konusu değil. Buna karşılık, İsrail devleti kurulduktan ve Mısır Devrimi’nden sonra, Batı Avrupa’nın ve ABD’nin Ortadoğu’yla ilgili başka yorumlar ve farklı politikalar geliştirmiş, bağımsızlık sonrası dönemleri farklı bir tarzda idare etmiş, Ortadoğu’yu sarsan devrimci deneyimlere başka cevaplar getirmiş olabilecekleri üzerinde durmakta yarar var. Aradan geçen onlarca yıldan sonra, Fransa ve Büyük Britanya’yı felaketi andıran Süveyş Savaşı’na veya Cezayir Savaşı’na sürükleyen tercihler karşısında etkilenmemeye olanak yok; bu savaşlar, 1948’in açtığı yarayla emperyalist Batı’nın pençesinde olduğuna ve tek direniş yolunun ulusal devrim olduğuna inanan Arap Ortadoğusu’nun bu inançlarını güçlendirmekten başka bir işe yaramamıştı.</p>

  <p>Altı Gün Savaşı da (5-11 Haziran 1967), esas olarak bir İsrail-Arap dinamiği içinde yer almakla birlikte, bu yanlış anlaşmalar dizisinin yeni bir bölümünü oluşturur ve yeni “kalıntılar” yaratır. Süveyş Savaşı ve Cezayir’in bağımsızlığı gibi birçok zaferin ardından gelen bu büyük bozgun, Arap tarafında “emperyalist planlar”ın nihai aşaması olarak algılanır; İsrail de Arap dünyasının göbeğindeki emperyalist urdur. Gerçekten de bu savaş, Mısır, Suriye ve Ürdün ordularının neredeyse tamamen yok edilmeleriyle sonuçlanır. İnsani bilançonun yanı sıra (11.500 ölü; Mısır ordusu 1500 subay, Ürdün ordusu 700 subay, Suriye ordusu 2500 subay kaybetmiştir) daha önce Ürdün ve Mısır’ın denetimindeki Batı Şeria, Doğu Kudüs ve Gazze şeridinin işgal edilmesine yol açar. Bunu on yıl kadar sonra Filistin topraklarındaki Yahudi kolonizasyonu politikası izler. Bu da ikinci Filistin sorununun kökenini oluşturur: Manda dönemi Filistini’nin tamamının İsrail tarafından istila edilmesine, 400.000 Filistinlinin zorunlu veya gönüllü göçü eşlik eder.</p>

  <p>Daniel Rivet’nin dediği gibi, 1967 bozgunu, “Arap dünyasının ilk kez 1948’de içine gömüldüğü <em>nekbet</em> [tarihsel felaket] ortamı içine yeniden düşülmesine [<em>nekse/nüks</em>]” işaret etmekle kalmaz. 1967 aynı zamanda “durdurucu-olaydır. Arap Doğusu’nun ulusötesi iki tarihsel halk arasındaki politikaüstü düelloda asimetrik olarak algılanan bir ilişki içine yerleşen Batı’ya yönelik her türlü hayalinin yok oluşunu onaylar. Yahudi ve Arap, uzlaşmaz iki tektanrıcılık içine sürüklenerek, kendi kimliklerini katılaştırırlar.”<a class="noteref" href="../Text/notlar.htm#f04n10" id="ref10">10</a></p>

  <p>Arap dünyasının bir kez daha budanması anlamına gelen savaş, siyasal formüllerdeki yıpranmışlığın ilk elle tutulur işaretidir: Devrimci rejimlerin de Arap vatanını korumakta devirdikleri veya savaştıkları tutucu rejimler kadar yetersiz kaldıkları ortaya çıkar. Daha da kötüsü, toplumlardaki öfke ve hayal kırıklığının derinleşmesiyle birlikte, bozgun Arap devletleri, özellikle de devrimci devletler arasındaki rekabeti kızıştırır, böylece <em>vataniyye</em> devletleri <em>kavmiyye</em> (panarap) devletlerine galebe çalar.<a class="noteref" href="../Text/notlar.htm#f04n11" id="ref11">11</a> Bu savaşın ardından, kendini hem tutucu hem de devrimci rejimlerin alternatifi olarak gören İslamcı hareketin yeniden güç kazanmasında şaşılacak bir yan yoktur.</p>

  <p>Demek ki bu bozgunun devrimci rejimler üzerindeki ilk ve doğrudan etkileri ağırdır, ama yine de bunları kısa vadede fazla abartmamak gerekir. Rejimler tehdit altına girmemiştir ve bunun tek nedeni bürokratik etki ve zor alanında edindikleri yetkinlik değildir. Bozgunun ardından Nâsır istifasını verince, yüz binlerce Kahireli hem bir dayanışma hem de matem atılımı içinde, iktidarda kalması için ona yalvarırlar. Bernard Lewis’in, “yönetenle yönetilenler arasında yapılan ve her iki tarafın da karşılıklı yükümlülüklerini üstlendiği sözleşme”<a class="noteref" href="../Text/notlar.htm#f04n12" id="ref12">12</a> olarak tanımladığı <em>bi’at</em>, halkın, özellikle de kent ahalisinin isteğiyle yenilenmiştir. Yaralanan aile, bozgunun sorumluluğunu taşısa da bunun matemini de yaşayan babaya bağlılık yemininin yinelenmesiyle yeniden kaynaşır. Demek ki Mısır reis’ine bağlılığın yenilenmesinin, 1970-1990 yıllarında Iraklıların ve Suriyelilerin alışacakları “kendiliğinden gösteriler”le hiçbir alakası yoktur. <em>Zaim</em>, karizması sayesinde, tapılan kişilik olarak bir süre daha evliyaya ağır basmaya devam edecektir.<a class="noteref" href="../Text/notlar.htm#f04n13" id="ref13">13</a> Onun 1970’teki ölümü, Kahire sokaklarında “tam bir acı göçü”ne neden olacak, izdiham on kadar insanın ölmesine neden olacaktır.<a class="noteref" href="../Text/notlar.htm#f04n14" id="ref14">14</a></p>

  <p>Altı Gün Savaşı, Arap devrimci milliyetçiliği için zor bir sınav olsa da, bu düşüncenin taşıdığı iktidarların henüz soluğu kesilmemiştir; on yıl daha bölgesel radikalizmden, özellikle de Filistin radikalizminden beslenmeye devam edeceklerdir.</p>

  <h2 class="sigil_not_in_toc">Filistin radikalizmi</h2>

  <p class="nonindent">1967 bozgunu Filistin radikalizmini bölgesel ölçekte çok güçlendirir; bu, en azından ilk zamanlar, sendikal, kültürel faaliyetlerin ve belediye çalışmalarının çok zengin olduğu, ama güçlü askerî örgütlenmelerden yoksun kalan işgal edilmiş toprakların durumuyla bir tezat oluşturmaktadır. Kısmen <em>hamule</em> (“klanlar”),<a class="noteref" href="../Text/notlar.htm#f04n15" id="ref15">15</a> öğrenci, işçi ve kadın dernekleri ya da sol örgütlerin denetimindeki belediyelerin etkinliğine rağmen, işgal edilmiş topraklar ölçeğinde özerk bir siyasal alan tasarlanması henüz güç görünmektedir. 1967 öncesinde Ürdün’ün, sonra da İsrail’in Filistin siyasal faaliyetini önemli ölçüde kısıtlayan zora dayalı politikaları her şeyi açıklamaya yetmez. Fiiliyatta, siyasetin düşünülmemesi ulusal temsilin dışarıya, sürgündeki Filistin’e “havale edilmesi”nden kaynaklanmaktadır. Arap tutucu rejimlerinin yanı sıra Türkiye ile İran’ı ürküten, devrimci rejimlerin ise araçsallaştırmaya çalıştığı bu Filistin, radikal bir imgeleme dayanan yeni siyasal eylem biçimleri üretecektir.</p>

  <p>Filistin ulusunun tamamını şahsında temsil ettiği varsayılan bu dış Filistin’in sorumluluğu önce 1957’de kurulan el-Fetih, daha sonra da Filistin Kurtuluş Örgütü (1964’te kurulan FKÖ) tarafından üstlenilir. FKÖ’nün kurulmasıyla birlikte, Filistin hareketi yavaş yavaş <em>nekbet</em> sonrası dönemin kurban edebiyatından çıkıp, hem kurtuluş hem devrim anlamına gelen <em>savra</em> mantığına yönelir.<a class="noteref" href="../Text/notlar.htm#f04n16" id="ref16">16</a> 1969’da örgütün başına, çok gözden düşen hukukçu Ahmed Şukeyri’nin yerine, Yaser Arafat geçer. Onunla birlikte, siyasal gerçekliği de dışlamayan silahlı mücadele seçeneği şeref köşesine kurulur.</p>

  <p>El-Fetih etrafında yapılandırılan FKÖ, fiiliyatta bağımsız örgütlerin konfederasyonu olarak kalır; bu arada örgütsel bir yapıya sahip olmayan girişimler de FKÖ’yü sık sık sollamaktadır. Filistin hareketinin, Nayef Havatme liderliğindeki Filistin Demokratik Halk Cephesi (1969; 1975’te Filistin’in Kurtuluşu İçin Demokratik Cephe adını aldı) ve Georges Habaş’ın (1967’de kurulan) Filistin Halk Kurtuluş Cephesi gibi birçok bileşeni el-Fetih’ten çok daha radikaldir. Bunlar, özellikle Lübnan’da, ilerici diye tanımlanan güçlerle de ilişki içindedir; bu güçlerin içinde Beyrut Amerikan Üniversitesi öğrencileri tarafından 1952’de kurulan Arap Milliyetçileri Hareketi de vardır.<a class="noteref" href="../Text/notlar.htm#f04n17" id="ref17">17</a> Sahada, Filistin militanlığı Ürdün veya Lübnan’da, Filistin’de olduğundan daha etkindir. Filistinli mültecilerin nüfusun çoğunluğunu oluşturmak üzere olduğu Ürdün’de, krallık Bedevi ve Çerkez muhafız alaylarının sağladığı hassas bir dengede yaşamaktadır. Suriye ve Irak devrimci rejimleriyle, ilişkilerini <em>de facto</em> sürdürdüğü İsrail arasında kıskaçta kalan Ürdün,<a class="noteref" href="../Text/notlar.htm#f04n18" id="ref18">18</a> Altı Gün Savaşı’ndan sonra iyice hassas bir döneme girer. Ürdün’deki Karameh köyünden İsrail’e düzenlenen bir Filistin saldırısı (Mart 1968) gerginliği iyice artırır.<a class="noteref" href="../Text/notlar.htm#f04n19" id="ref19">19</a> Bunu krallığın devrilmesi çağrıları ve Eylül 1970’te krala düzenlenen birçok suikast girişimi, en sonunda da Ürdün topraklarında dört uçağın kaçırılması (6-9 Eylül) izler. O zaman Kral Hüseyin FKÖ militanlarıyla boy ölçüşmeye karar verir; bu kuvvet gösterisi en düşük tahminlere göre çoğu sivil 3.500 kişinin öldüğü ve 10.000 kişinin yaralandığı kitlesel bir bastırma hareketine dönüşür.<a class="noteref" href="../Text/notlar.htm#f04n20" id="ref20">20</a></p>

  <p>Filistin yanlısı devrimci rejimler bu katliam karşısında sessiz kalırlar veya ellerinden bir şey gelmez. Suriye ordusunun Filistinli kılığında yaptığı kısa bir taarruz, herhangi bir silahlı çatışmaya bile girilmeden, hızlı bir ricatla sonuçlanır. Bir Arap devletiyle, devlet olmayan Filistin kuvvetleri arasındaki bu ilk büyük çatışma Filistin hareketini hatırı sayılır ölçüde radikalleştirir. “Kara Eylül” hem Filistin tarihinde bir nirengi noktası, hem de hazin bir üne sahip bir örgütün adı olur.</p>

  <h2 class="sigil_not_in_toc">Sol radikalizm ve şiddet olaylarına giriş</h2>

  <p class="nonindent">Filistin örgütlerinin hemen hemen tamamı dönemin havasına uyar ve Marksizm-Leninizmi, en azından sosyalizmi benimser. Marksizm bir çağrıya, bir anlam arayışına cevap vermekte, “siyasal sorunları düşünmeyi ve bunlara tepki göstermeyi sağlayacak yeni bir simgesel çerçeve” arayışını karşılamaktadır.<a class="noteref" href="../Text/notlar.htm#f04n21" id="ref21">21</a> 1950-1970 yıllarının Ortadoğusu, Batı dışında kalan dünyanın da önemli bir bölümü gibi, “ideolojilere açık”<a class="noteref" href="../Text/notlar.htm#f04n22" id="ref22">22</a> bir haldedir ve boşluk, ancak onu kullananların kullanım tarzına göre anlam bulan bir Marksizm-Leninizm tarafından doldurulmaktadır.</p>

  <p>Georges Corm’un ifadesiyle söyleyecek olursak, Filistin örgütleri “soyut kolektivite adına bireysel özgürlük feda edilirse, tarihin sıçramalar kaydedebileceğine” inanmaktadırlar. “Aynı dönemde birçok Avrupalı genci ve Latin Amerika’yı büyüleyen Çin tarzında bir halk devrimini tüm Arap dünyasında gerçekleştirme” olasılığının ellerinin erişebileceği kadar yakın bir yerde olduğu kanısındadırlar.<a class="noteref" href="../Text/notlar.htm#f04n23" id="ref23">23</a> “Komintern taşeronları”<a class="noteref" href="../Text/notlar.htm#f04n24" id="ref24">24</a> veya Donald L. Horowitz’in tahlil ettiği,<a class="noteref" href="../Text/notlar.htm#f04n25" id="ref25">25</a> İkinci Dünya Savaşı sonrasının çok sayıda azınlık grubu gibi, Filistin militanlığı da sol dünyada yer almakta, “ezilen halklar”ın “ezilen sınıflar”la kardeşliği üzerinde ısrarla durulması özel bir ulusal topluluğun enternasyonalist bir renk de taşıyan mücadelesini meşrulaştırmaktadır.<a class="noteref" href="../Text/notlar.htm#f04n26" id="ref26">26</a></p>

  <p>Filistin örgütlerinin çoğu üzerinde –en azından görünüşte– bir şemsiye oluşturan FKÖ, kendini üçlü bir misyonla yükümlü görmektedir: 1948 mültecilerinin geri dönmesi ve İsrail devletinin yerine ve o topraklarda laik, çok dinli (Hıristiyan, Musevi ve Müslüman) bir toplum kurulması; bölgesel ölçekte Arap devrimi; son olarak da, dünya devrimi, ezilen tüm halkların kurtuluşunu sağlayacak evrensel atılım. 1960-1970 yıllarındaki Filistin hareketindeki şehit figürünün de gösterdiği gibi, İslam ve Hıristiyanlığın oluşturduğu yerel söylemlere, “dünya solu” imgelemi de eklenmiştir.<a class="noteref" href="../Text/notlar.htm#f04n27" id="ref27">27</a></p>

  <p>Bu devrimci imgelemle eksiksiz bir şekilde bütünleşen şiddet, 1970’li yıllardan itibaren iyice sertleşen bir boyut alır: Şubat 1970’te İsrail’e giden bir Swissair uçağına bomba konması (47 ölü), Eylül 1970 ve Şubat 1972’deki uçak kaçırma hadiseleri; 1975’te Viyana’da OPEC toplantısına katılan bakanların rehin alınması; 30 Mayıs 1972’de Japon Kızıl Ordu militanlarınca Tel Aviv havaalanındaki yolcuların öldürülmesi (24 ölü ve 80 yaralı, suikasti düzenleyen üç kişiden ikisi daha sonra el bombalarının pimini çekerek intihar ederler), 1975’te bir Boeing 707’ye bomba konması, 1976’da Air France ve 1977’de Lufthansa uçaklarının Entebbe ve Mogadişu’ya kaçırılması. 1972 Münih Olimpiyat Oyunları sırasında “Kara Eylül” örgütünün “dünyanın sadece şiarlarını uygulayan güçlülere saygı gösterdiğine”<a class="noteref" href="../Text/notlar.htm#f04n28" id="ref28">28</a> inanan militanları on bir İsrailli sporcuyu önce rehin alırlar, sonra güvenlik kuvvetleri tarafından kuşatılınca öldürürler. Bu katliam, FKÖ komuta kademesinin dışına taşan devrimci romantizmin yeni bir sapmasını temsil etmektedir.</p>

  <p>Bu çarpıcı şiddet olayları Batılı kamuoyları nezdinde Filistin mücadelesinin kalıcı bir biçimde “terörizm”le özdeşleştirilmesine neden olur. Gerçekten de, en radikallerin gözünde, sahada doğrudan çatışma mümkün olmadığı için, sivillere karşı yapılan saldırılar araya giren kurbanlar aracılığıyla bu yapılamayan çatışmanın yerini tutmaktadır. “Düşmanı” askerî açıdan zayıflatma olanağı bulunmadığına göre, Filistin şiddeti düşmanın evine korku salmayı amaçlamaktadır. Bu eylemleri yapanlar kurbanlarının masum insanlar olduklarını tabii ki bilmektedir; ama onların kurban haline gelmesini, Filistinlilerin yapısal ve kalıcı bir şekilde kurbanlaştırılmasının sonucu olarak görmektedirler. Her türlü ahlaki kuruntudan azade imgesel kurgulamasıyla bu fazlasıyla medyatik şiddet türü, 1940’lı yılların Filistin eylem biçimlerinden kopmuştur.</p>

  <p>Bu “kara” romantizm birçok savaşçı figürle temsil edilecektir; meşhur Leyla Halid (1944’te Hayfa’da doğmuştur) bunlardan biridir. Büyük bir güzelliğe sahip bu genç <em>fedai</em>, dişiliğini feda edecek, gerilla savaşının gerekleri için kendini çirkinleştirecektir. Onun kişisel bağlılığının altında, hem halkının çektiği acılar hem de “Che”nin ölümü vardır. “İbret alınacak davranış” ve “davaya mutlak bağlılık” örneği olan “Che bir kahraman olarak yaşadı ve bir kahraman olarak öldü. Ben ise ‘devrimci’ bir kadın olarak, uzaklardaki Kuveyt’in sakin ortamında yaşıyordum; oysa halkımın Che ayarında devrimcilere ve kahramanlara ihtiyacı vardı. Ben de devrim saflarına katılmaya karar verdim. (...) Bedenimin atomlarıyla bombalar yapacak ve ruhumun lifleriyle yeni bir Filistin dokuyacağım.”<a class="noteref" href="../Text/notlar.htm#f04n29" id="ref29">29</a> Halid’in bu bağlılığındaki volontarist yan, “Che”nin 1967’de kurtarmak istediği köylülük tarafından terk edilmiş bir halde öldürülmesi kadar, “Filistin Devrimi’nin Baas, Nâsır ve (Kral) Hüseyin tarafından ihanete uğradığı” saptaması ile de ortaya çıkan kendi umutsuzluğundan beslenme niteliğiyle göze çarpmaktadır.<a class="noteref" href="../Text/notlar.htm#f04n30" id="ref30">30</a> Başka Filistin metinleri de, umutsuzluk, melankoli ve inancın nasıl “bilimsel devrimci teori”yle iç içe geçirildiğini göstermektedir;<a class="noteref" href="../Text/notlar.htm#f04n31" id="ref31">31</a> bunun, Batı solu bünyesinde şiddeti bir pratik, “tarihsel görev” ve “ahlaki yükümlülük” olarak meşrulaştıran söylemlerle koşutluğu da hemen göze çarpmaktadır.<a class="noteref" href="../Text/notlar.htm#f04n32" id="ref32">32</a> Bir intisap öğretisi olan Marksizm-Leninizmin, devrimle sanki aynı şeymiş gibi gözükecek kadar iç içe geçen şiddetin meşrulaştırılmasında belirleyici bir rol oynadığına kuşku yoktur.</p>

  <h2 class="sigil_not_in_toc">Ortadoğu’da radikal sol</h2>

  <p class="nonindent">Bu dönemin Filistin etkinliğini sadece ses getirici eylemlere indirgemek düşünülemez. Filistin militanlığı fiilen daha geniş ve daha düzenli bir çerçeve içinde yer almakta, bu çerçeve ancak doğurduğu toplumsallaşma ve hiyerarşi yapıları aracılığıyla bir anlam kazanmaktadır. Nitekim, Filistin kampları, özellikle de Lübnan’dakiler, daha çok 1960’lı yıllarda Afrika ve Asya’da görülen soku gerillaların kurtarılmış bölgelerini model alarak, minikdevletler tarzında örgütlenmişlerdir. Kimi zaman on binlerce kişinin toplandığı bu hakiki kale-kentler, Filistinli olmayan ve enternasyonalist görev duygusu adına Filistin mücadelesine katılan birçok Arap, Kürt, Türk, hatta Japon ve Avrupalı militanı da kendine çekmektedir.</p>

  <p>Gezegen ölçeğinde bakıldığında, Filistin direnişi Vietnam Savaşı’nın yankılarının ve Afrika veya Latin Amerika’da yürütülen mücadelelerin damgasını vurduğu bir bağlamda yorumlanmaktadır. <em>Fedai</em> imgesi, hem adalet dağıtıcının hem de bizatihi adaletin simgesidir. Arafat’ın siyasal yapısının, bütün halklar uğruna kendini feda etmeyi vakarla kabul eden kurban bir halkın bütününü temsil ettiği varsayılmaktadır. Nâsır’ın birbirinden ayrılmayan siyasal dili ve vücut dili de üçüncü dünyadan olduğu kadar Kuzey Avrupa’dan uzak veya yakın devrimci referanslarla beslenmektedir.<a class="noteref" href="../Text/notlar.htm#f04n33" id="ref33">33</a> En yakında bir de Cezayir örneği ve onun mücahitleri de vardır tabii ki; Afrika’daki bağımsızlıkların yarattığı hayal kırıklığı karşısında toprağın kurtarılmasını hedefleyen mücadelenin ötesinde, kurtarıcı şiddeti, kendi nihayetine erme dışında başka bir sınır tanımayacak, <em>crescendo</em> giden bir şiddeti vazeden Franz Fanon’u da unutmamak gerek.<a class="noteref" href="../Text/notlar.htm#f04n34" id="ref34">34</a> Çoğunun yaşı yirmi-yirmi beşi geçmeyen Filistinli militanların Fanon’dan etkilendikleri düşünülebilir. Çok daha uzaklarda, Sovyet veya Doğu Avrupa bürokratik elitiyle ters düşen “Ho Amca” ve Mao gibi başka simge isimler de öne çıkar.</p>

  <p>Arap olmayan Ortadoğu’da da Marksizm hatırı sayılır bir etki gücüne sahiptir ve bu etkisiyle zaman zaman kaliteli bir entelektüel tartışma, analiz kategorileri ve yeni kavramlar da üretmektedir. Fransız Komünist Partisi’yle köprülerini atıp, Moskova’ya karşı çok eleştirel bir tutum benimseyen bağımsız Marksist Maxime Rodinson ile Arap ülkelerinden olduğu kadar Türkiye ve İran’dan çıkan muhatapları arasındaki tartışmaların düzeyi şaşırtıcıdır.</p>

  <p>Türkiye ve İran, dünya solunun mesajlarına, özellikle de 1968’de Avrupa’da yaşanan protesto olaylarından sonra, çok duyarlı olan iki ülkedir. Ama komünizm de bu ülkelerde kendine özgü bir tarihselliğe sahiptir. 1953’teki baskıların, sonra da sıkıyönetim döneminin birçok genci bir burjuva demokrasisi kurmanın imkânsızlığına ikna ettiği İran’da, sol hareket, iktidarı devrik siyasetçilerin olduğu kadar gençliğin de üzerinde uygulanan intikamcı bir zorla özdeşleştirmekte ve buna devrimci şiddetle cevap verme çağrısı yapmaktadır. 1963’teki protesto gösterilerinin bastırılması bu duyguyu güçlendirir. 1974’te bir sol gazete, “1963 katliamlarının tarihsel bir dönüm noktası olduğunu” hatırlatmaktadır: “Daha önceleri muhalefet rejime karşı sadece sokak gösterileri, işçi grevleri ve gizli faaliyetlerle mücadele etmeye çalışıyordu. 1963 katliamı bu yöntemlerin başarısızlığını ve gereksizliğini gösterdi. Artık militanlar ideolojiyi bir kenara bırakıp <em>Ne yapmalı?</em> sorusunu soruyorlardı. Cevap açıktı: silahlı mücadele.”<a class="noteref" href="../Text/notlar.htm#f04n35" id="ref35">35</a></p>

  <p>Radikalleşme halk katmanları içinde kök salmayla olduğu kadar, iç bölünmelerle de atbaşı gitmektedir. 1970’li yılların başında artık Tudeh’le ve klasik komünist hatip tipiyle hiç ilgisi kalmamış iki örgüt bulunmaktadır. En fazla yirmi beş yaşlarında, çoğunlukla iyi eğitimli, genellikle hali vakti yerinde veya entelektüel ailelerden çıkmış birçok isim yeni sol hareketleri yönetmektedir; bu örgütlerin militanlarının çoğu daha da gençtir (yirmili yaşlarda, bazen daha da küçük) ve kentlileşen katmanların veya “köylülükten uzaklaşmış köylülerin” ilk kuşak üyeleridir.<a class="noteref" href="../Text/notlar.htm#f04n36" id="ref36">36</a> Onlarda da şiddete geçiş hem “konsensüsün kırılması”nın<a class="noteref" href="../Text/notlar.htm#f04n37" id="ref37">37</a> hem de entegrasyon ve tanınma talebinin işaretidir. Şahın güvenlik örgütlerinin hedefi olan bu gençler silahlı mücadelenin, Çin tipi kır gerillasının veya Brezilya tipi kent gerillasının aciliyeti ve romantizmi içinde yaşamaktadır. Teorileştirmeler bir örgütten diğerine radikal ayrışmalar gösterse ve söylem bugünün uzman olmayan gözlemcileri için anlaşılmaz bir yorumbilimsel değer kazansa da, temel postulat aynıdır: İktidar bir güç yanılsaması üzerine kuruludur. “İlk kıvılcım” veya ilk devrimci ateş bu aldatmacayı ortadan kaldıracak ve egemen sistemi ayakta tutan “suni denge”yi sarsacaktır.</p>

  <p>Türkiye’de 1960’lı yılların ortalarından itibaren Büyük Britanya ve Fransa tarafından Malezya, Vietnam ve Cezayir’de tatbik edilen ve Amerikan harp akademilerinde öğretilen şekliyle karşı-ayaklanma doktrini kullanılır.<a class="noteref" href="../Text/notlar.htm#f04n38" id="ref38">38</a> Safları genellikle Kürt ve Alevi kökenli öğrenci ve işçilerin kitlesel katılımıyla kalabalıklaşan sola, iç düşmana karşı açık mücadele başlatılır. Devlet bu amaçla eski Nazi yanlısı albay Alparslan Türkeş yönetimindeki radikal sağın “komandolar”ını destekler. Siyasi cinayetler çoğalırken, Amerikan 6. Filosu’nun İstanbul’u ziyaretini protesto etmek için yapılan bir gösteriye yapılan saldırıda iki kişi ölür ve o gün, 16 Şubat 1968, ülke tarihine “Kanlı Pazar” olarak kaydedilir.</p>

  <p>12 Mart 1971 askerî müdahalesinin ardından sola karşı yürütülen av güçlenir ve Kürt militanlar ile Necmettin Erbakan’ın İslamcı partisi de hedef alınır. Radikal solun üç lideri –THKO’nun (Türkiye Halk Kurtuluş Ordusu) önderleri Deniz Gezmiş, Hüseyin İnan ve Yusuf Aslan– 6 Mayıs 1972’de idam edilir. İçlerinde Mahir Çayan (Türkiye Halk Kurtuluş Cephesi’nin lideri) ve İbrahim Kaypakkaya’nın da (Türkiye İhtilalci İşçi Köylü Kurtuluş Ordusu’nun lideri) bulunduğu onlarca devrimci, 1971-1973 arasında ya vurularak ya da işkencede katledilirler. Mermilerle delik deşik olmuş cesetlerin fotoğraflarla teşhiri, çoğu yirmi beşinde bile olmayan militanlara karşı devletin kazandığı ezici zaferin maddi kanıtlarını oluşturur. Sol, kurban konumuna çekilir, bundan böyle her eylemi belirleyen ve her türlü gerçeklik ilkesine karşı duran bilişsel bir evren geliştirir.<a class="noteref" href="../Text/notlar.htm#f04n39" id="ref39">39</a> Örneğin, karşı-devrimci terörün en kızıştığı dönemde, 1972’de tutuklanmadan kısa bir süre önce Kaypakkaya en sevdiği düşünü yoldaşlarından birine anlatır: “Kendimi, yanımda bir gerilla müfrezesiyle bir köyde hayal ediyorum. Devrimci köylü birliği bir köye saldırıyor, ağayı elindeki ilkel silahlarla öldürüyor (...), sonra propaganda birliği köye gidiyor ve bu eylemi bir tiyatro oyunuyla pekiştiriyor. Ne görkemli bir sahne.”<a class="noteref" href="../Text/notlar.htm#f04n40" id="ref40">40</a></p>

  <p>”‘48 kuşağı”nın başsız bırakılmasının iki sonucu olacaktır: Solun radikalleşmesinin ’58 kuşağı aracılığıyla hızlanması ve iç bölünmenin artması. Askerî rejim döneminden sonra, sol ölmüş şeflerinin kutsallaşmış, yani dokunulmazlık kazanmış mirası içinde saplanıp kalacak, bunlara yönelik yorumlar iç bölünmeleri, ayrılıkları besleyip duracaktır. Dumanlı kahveler gürültülü tartışma, iç parçalanma ve tekke kavgası mekânları haline gelecek, Türkiye post feodal midir yarı-feodal mi tartışmaları veya “revizyonizm” kavramının “doğru” tanımını bulmak için yapılan tartışmalar ortalığı kasıp kavuracaktır. Orhan Pamuk’un <em>Kara Kitap</em>’ında çarpıcı bir biçimde betimleyeceği neredeyse hermenötik veya kutsal kitapçı yeni ekoller belirecek ve giderek cemaatçileşen Alevi-Sünni dinamiklerine eklemleneceklerdir. 1971 travması, ileride yeniden ele alacağım Irak’taki Barzani isyanının yenilgisiyle birleşerek, bir aciliyet duygusu yaratacak ve ülkedeki Kürt hareketini devrimin ertelenmesine yönelik her türlü seçeneği reddetme noktasına götürecektir.</p>

  <p>Peşpeşe sıralanan, insanlığın kurtuluşu ütopyasıyla harekete geçmiş bu erkek ve çoğunlukla unutulsa da kadın kuşaklarının tarihi hâlâ yazılmayı beklemektedir.</p>
</body>
</html>
