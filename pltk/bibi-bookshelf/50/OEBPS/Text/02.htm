<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="num">
    2
  </div>
  <hr />

  <h1 class="chapter">CİHAN HARBİ, OSMANLI İMPARATORLUĞU’NUN<br />
  DAĞILMASI VE MANDA REJİMLERİ</h1>

  <p class="nonindent"><span class="dropcaps">Y</span>akın zamanlara kadar tarihçiler Birinci Dünya Savaşı’nı esas olarak Eski Dünya’nın kaderini etkileyen bir Avrupa çatışması olarak yorumlama eğilimindeydiler. Bununla birlikte, bu harp birden çok nedenden ötürü Ortadoğu’ya da aitti ve bu bölgenin geleceğini de kökten altüst etti. Türkiye’nin neredeyse tamamının İslamlaşmasının koşullarını yaratmakla kalmadı, Osmanlı İmparatorluğu’nun Arap vilayetlerinin de paylaşılmasına yol açtı; bu da, uzun bir ihtilaf ve istikrarsızlık döneminin başlangıcı oldu.</p>

  <h2 class="sigil_not_in_toc">Osmanlı harbi ve Ermeni soykırımı</h2>

  <p class="nonindent">Harbe kendi kararıyla veya daha doğrusu Sadrazam Said Halim ile sarayı ancak Rusya ile çatışmalar başladıktan sonra durumdan haberdar eden Enver, Talat ve Cemal triumvirasının kararıyla katılan Osmanlı İmparatorluğu açısından sonuçlar ağır oldu. Harp, bu İttihatçı sert çekirdek için askerî seferberlik yoluyla iktidarını pekiştirme aracı, Doğu vilayetlerinde reform yapılması konusunda Avrupa’nın taleplerine son verme imkânı, Avrupa’ya ekonomik bağımlılığı sona erdirme fırsatı ve Rus Çarlığı’nın parçalanması, bunun peşi sıra da Osmanlı İmparatorluğu’nun Orta Asya’nın Türki halklarıyla birleşmesini sağlama perspektifiydi.</p>

  <p>Arap vilayetlerinin kaybedilmesi dışında, harbin felakete varan demografik ve politik sonuçları oldu. Özellikle Rus cephesinde ve Çanakkale’de üç yüz elli bin asker öldü, 60.000 asker de salgın hastalıklara kurban gitti. 400.000 ila 700.000 asker yaralandı; çoğu çeteler halinde örgütlenmiş 500.000 asker kaçağı da gerçek bir güvenlik sorunu oluşturuyordu.<a class="noteref" href="../Text/notlar.htm#f02n1" id="ref1">1</a> 1912’de 14 milyonu biraz geçen Anadolu ve Türk Trakyası’nın nüfusu on yıl içinde ve Balkan Savaşları sırasında (1912-1913) yüz binlerce Müslümanın muhacir olarak gelmesine rağmen, 11 milyona kadar geriledi. 1914’te nüfusun %25’i şehirlerde yaşarken, bu oran 1923’te sadece %18’di. Sefalet büyük şehirlerde, özellikle de 1914’te 100 olarak tespit edilen “hayatta kalma endeksi”nin Ocak 1917’de 405’e, Ocak 1918’de 1645’e, aynı yılın Aralık ayında ise 2205’e tırmandığı İstanbul’da gözle görülür hale gelmişti.</p>

  <p>Savaş, geniş çaplı bir demografik ve teritoryal mühendisliğe de sahne olarak, 1915’te Ermenilerin yok edilmesine yol açtı (24 Nisan genel anlamda soykırımın başladığı tarih olarak kabul edilir). Soykırım, “hiç sorunsuz ötekinin topraklarını sahiplenme”nin ve “hayatta kalanlarda itaat yaratma”nın<a class="noteref" href="../Text/notlar.htm#f02n2" id="ref2">2</a> bu aracı da İttihatçı elit açısından, sosyal Darwinci bir bakış açısından varlığıyla bile tehdit oluşturduğu kabul edilen bir Hıristiyan cemaati karşısında, (kâh İslam’dan ayrı tutulan, kâh onunla kaynaştırılan) Türklüğün zaferini ilan etmenin bir aracıydı. Şehir eşrafından Kürt aşiretlerine varıncaya dek birçok aktör soykırıma katılsa da, başlıca örgütleyici Teşkilat-ı Mahsusa’ydı. Ermenilerin katledilmesine karşı çıkan üyeleri ya görevden alınan, ya da Lice’de olduğu gibi idam edilen bürokrasinin tamamı üzerinde hakimiyet kurmuştu.</p>

  <p>Soykırım kurbanlarının kesin sayısı bilinmiyor. Türk tarihçiler 1970-1980’li yıllarda 1.400.000 Ermeniden 700.000’inin Ermeni devrimci komitelerinin “isyan ve ihanetleri”ne karşılık olarak “güvenli yerlere” tehcir edildiklerini ve yetkililerin iradesinden bağımsız nedenlerden ötürü (açlık, silahlı çetelerin saldırıları, iklim koşulları) içlerinden 300.000’inin can verdiklerini kabul etmişlerdi.<a class="noteref" href="../Text/notlar.htm#f02n3" id="ref3">3</a> Bazıları ise 1.500.000 rakamını telaffuz etmişlerdi. İşin aslı herhalde bir milyon civarındadır.</p>

  <p>Yok etme isteği İttihatçı stratejide işin en başından beri mevcuttur. Fuat Dündar’ın Türkçe ve Fransızca bilen okuyuculara açtığı Osmanlı arşivlerindeki belgeler İttihatçı yöneticilerin tehcir kavramına yükledikleri mana konusunda hiçbir şüpheye yer bırakmamaktadır:<a class="noteref" href="../Text/notlar.htm#f02n4" id="ref4">4</a> topluluğun tamamına yakınının, son durakları olan Suriye çölüne varmayı başaranlar da dahil olmak üzere, ölmesi. Aynı şekilde, sosyal Darwinci fikirleri benimseyen Diyarbakır Valisi Dr. Reşid, Ermenileri toptan ortadan kaldırma isteğini açıkça ifade eder: “Hekim olmak, bana milliyetimi unutturamazdı! Reşid, bir doktordur. Fakat dünyaya bir Türk olarak gelmiştir. [...] Millet her şeyin önünde gelir. [...] Doğu Ermenileri aleyhimize öyle kışkırtılmışlardı ki, eğer yerlerinde kalmış olsalardı, muhitlerinde canlı olarak bir tek Türk ve Müslüman bırakmayacaklardı. [...] Vaziyet bu merkezde olunca kendi kendime düşündüm: Hey Doktor Reşid! Ortada iki ihtimal var: Ya Ermeniler Türk’ü temizleyecekler, yahut da sürülecekler. Onlar, bizi ortadan kaldıracaklarına, biz onları tehcir edelim, dedim. [...] Eğer bu hareketimden dolayı kendi tarihim beni mesul ederse ona da eyvallah... Başka milletlerin tarihi hakkımda ne yazarsa yazsın, hiçbiri umurumda değil.”<a class="noteref" href="../Text/notlar.htm#f02n5" id="ref5">5</a></p>

  <p>Operasyonlar etkileyici bir hızla gerçekleştirildi: Bizzat Türk makamları tarafından yayımlanan arşivlere göre, birkaç ay içinde Rumeli ve Anadolu’da, bazı kazalar dışında, hiç Ermeni kalmamıştı.<a class="noteref" href="../Text/notlar.htm#f02n6" id="ref6">6</a> Hayatta kalıp gönderildikleri yer olan Suriye’ye kadar ulaşmayı başaranların hemen hemen sadece kadınlardan oluştuğu konusunda birbirini tutan birçok tanıklık mevcuttur; erkekler oraya varmadan önce kitle halinde öldürülmüşlerdi. İçlerinde Diyarbakır’ın da olduğu birçok yerde Ermeni olmayan Hıristiyanlar da hedef alınmış<a class="noteref" href="../Text/notlar.htm#f02n7" id="ref7">7</a> ve buralarda “tehcir” fiilen gerçekleşmemiş, çünkü katliamlar söz konusu mahallerde tertiplenmişti.<a class="noteref" href="../Text/notlar.htm#f02n8" id="ref8">8</a></p>

  <p>Toprakların düzenlenmesi ve türdeşleştirilmesinin bir aracı olarak soykırım, Ermenilere ait menkul ve gayrimenkul malların derhal kurulan tasfiye heyetleri tarafından sahiplenilmesinin de yolu haline gelmişti. Bu zenginlikler bir yandan birkaç yıldır ilan edilen bir İttihatçı hedef olan “milli burjuvazi”nin inşası için kullanılırken, diğer yandan da İttihatçı yöneticiler ile taşra eşrafı arasında ittifak kurulmasını sağlamıştı.<a class="noteref" href="../Text/notlar.htm#f02n9" id="ref9">9</a></p>

  <p>Dünya ölçeğindeki çatışma hilaf kuvvetlerinin zaferiyle sona erdi, ama yerel olarak Anadolu’daki ikinci bir savaşla devam etti. 1919 ve 1920’de Yunan ordusu İzmir’i ve Ege Bölgesi’yle İç Anadolu’nun büyük bir kısmını işgal edip, meşhur <em>Megali idea</em>’yı gerçekleştirmeye çalıştı. İngiliz kuvvetleri İstanbul’un denetimini ele geçirdiler, Fransız ve İtalyan birlikleri ise kısa dönemler boyunca Kilikya’yı ve Akdeniz Bölgesi’ndeki bazı yerleri ellerinde tuttular. Soykırımdan yararlanmış yerel eşrafı, komitacı çetelerini, ordunun savaştan sonra da ayakta kalmış müfrezelerini ve Kürt aşiretlerini bir araya toparlayan bir direniş yavaş yavaş ortaya çıktı ve Anadolu’da merkezi Ankara olan yeni bir siyasi kimlik oluştu. 1919-1922 döneminde işgalcilere karşı verilen savaş kadar, 1920’de kurulmuş Ermeni Cumhuriyeti’ne karşı girişilen askerî seferler, Karadeniz Rumlarına karşı girişilen toplu katliamlar ve İzmir’in 1922’de Türk ordusu tarafından geri alınmasından sonra kentin Hıristiyan mahallelerinde çıkan yangın gibi olaylar da damgasını vurdu. Son olarak da, Yunanistan’daki 400.000 kadar Müslümana karşılık 900.000’den fazla Ortodoks Rumun (içlerinde sadece Türkçe konuşan cemaatler de vardı) gönderilmesine yol açan nüfus mübadeleleri yaşandı.<a class="noteref" href="../Text/notlar.htm#f02n10" id="ref10">10</a></p>

  <p>Kuşkusuz gerçeklerin altında kalan Osmanlı tahminlerine göre, 1914’te –günümüz Türkiye sınırları içinde kalan– nüfusun yaklaşık %20’si Müslüman değildi. 1924’te bu oran %2’ye düştü (yüzyıl sonunda %1’in de altındadır). İstatistikler ne denli açıklayıcı olurlarsa olsunlar, Osmanlı İmparatorluğu’nun kalbi olarak kabul edilen Anadolu’nun geçirdiği köklü dönüşüm hakkında tam bir fikir vermekten uzaktırlar. Türklüğün diğer etnik ve dinsel topluluklar karşısında zaferinin açıkça sözcülüğünü üstlenen yeni bir siyasi kimlik ortaya çıkarken, düşmanlık 1923’ten itibaren resmî ideoloji haline getirilen Türk milliyetçiliğinin ana ve meşru izleği oldu.</p>

  <h2 class="sigil_not_in_toc">Birer zor rejimi olarak manda idareleri</h2>

  <p class="nonindent">İttihat ve Terakki Cemiyeti tarafından gerçekleştirilen ve Kurtuluş Savaşı sırasında Kemalist direniş tarafından da yüklenilen, hatta Karadeniz Rumlarına ilişkin olarak genişletilen acımasız eylemlere rağmen, Türkiye bağımsızlığını ve uluslararası alanda itibarını kazanırken, birçok devlete bölünen Arap ve Kürt nüfusları için aynı şey geçerli olmadı. Araplar “fazla devlet”ten, Kürtler ise devletsizlikten çekeceklerdi.<a class="noteref" href="../Text/notlar.htm#f02n11" id="ref11">11</a></p>

  <p>Daha savaştan önce, bir Arap milliyetçiliği mevcuttu. Bunun başını Maurice Barres’in okuyucusu olan Negib Azoury gibi Hıristiyan entelektüeller çekiyor ve bu akım entelektüelleri ve askerleri bir araya getiren gizli bir komite olan el-Kehtaniyye,<a class="noteref" href="../Text/notlar.htm#f02n12" id="ref12">12</a> el-Fatat (Genç Araplar Cemiyeti) gibi örgütler kurulması ya da 1913 Paris kongresinin de içlerinde yer aldığı şu veya bu ölçüde resmiyet taşıyan kongreler toplanması şeklinde yansıyordu.<a class="noteref" href="../Text/notlar.htm#f02n13" id="ref13">13</a> Ama Adeed Dawisha’nın da belirttiği gibi, Birinci Dünya Savaşı’nın başı da dahil olmak üzere bu akım zayıf kalmıştır. Arap nüfus imparatorluğun ateşli savunucusu olmasa da ayrılıktan yana da tavır almamıştır. Zaten 300.000 kadar Arap askeri kendi istekleriyle veya zorla Osmanlı ordusunda savaşmıştır ve kamuoyu çoğunluğunun bağımsızlık istediğine yönelik herhangi bir ipucu yoktur.<a class="noteref" href="../Text/notlar.htm#f02n14" id="ref14">14</a></p>

  <p>Şerif Hüseyin’in yönetiminde bir “Arap memleketleri krallığı” kurulması vaadi karşılığında, neredeyse İngiliz siparişiyle girişilen Arap isyanı Haziran 1916’da önce Mekke, sonra da Hicaz’daki Osmanlı kışlalarına karşı simgesel saldırılarla başlar.<a class="noteref" href="../Text/notlar.htm#f02n15" id="ref15">15</a> Aynı yılın kasım ayında Şerif Hüseyin kral ilan edilir. Vaatlerin sadece onlara inananları bağladığını söyleyen içten pazarlıklı deyiş herhalde bu örnekte olduğu kadar başka hiçbir yerde doğrulanmamıştır. Hindistan kral naibi Hardinge 1915’te şunları yazar: “Önerilen bağımsız Arap devletinin, kurulsa bile paramparça olmasını yürekten diliyorum. Kimse, Ortadoğu’daki İngiliz çıkarlarına bundan daha aykırı bir tasarı oluşturamazdı. Böyle bir şey sadece kötü yönetim, kaos ve yozlaşma anlamına gelir, çünkü Arapların arasında asla herhangi bir tutkunluk veya tutarlılık olmamıştır ve olmayacaktır.”<a class="noteref" href="../Text/notlar.htm#f02n16" id="ref16">16</a></p>

  <p>Meşhur isyandan önce Araplara verilen sözlerin aksine, Fransa ile Büyük Britanya arasındaki Sykes-Picot antlaşmaları (Kasım 1916), sonra bunlarda değişikliğe giden San Remo konferansı (24 Nisan 1920) İmparatorluğun Arap vilayetlerini böler ve Suriye ile Lübnan’ı Fransa’ya, Irak, Filistin ve Mavera-i Ürdün’ü de Büyük Britanya’ya verirler. Arap dünyasının bölünmesi, Clemenceau’nun özel görevlisi olan, Ortadoğu’yu yakından tanıyan, denemeci Robert de Caix tarafından şu şekilde meşrulaştırılır: “Doğu’da ilişkileri Fransa ve İngiltere tarafından denetlenen, kendilerini azami iç özerklikle idare eden, üniter ulusal devletlerin saldırgan eğilimlerini göstermeyecek belli sayıda küçük devlet olursa, dünya barışı daha fazla güven altında olacaktır.”<a class="noteref" href="../Text/notlar.htm#f02n17" id="ref17">17</a> Manda rejimleri biçiminde gerçekleştirilen bu paylaşım, bir Arap birliği düşlerini kalıcı olarak yok eder ve dolayısıyla da Arap nüfus toplulukları içinde şiddetli tepkilere ve isyanlara yol açar.</p>

  <p>Manda rejimi teritoryal denen,<a class="noteref" href="../Text/notlar.htm#f02n18" id="ref18">18</a> bürokratik aygıtlara, entegrasyon (veya dışlama) mekânizmalarına ve kaynak üretimi imkânlarına sahip devletler ortaya çıkarır. Başkentleri, vilayetleri ve siyasi haritalarıyla baştan sona yaratılan, yeni “yurttaşlık” yükümlülükleriyle donatılan bu “yeni uluslar” siyasi ve idari rejimde gerçek bir değişimin habercileridir.</p>

  <p>Bu siyasi birimler içinde hem iktidar organı, alanı hem de oluşturulmuş bünyelerin (monarşi, ordu, bürokrasi...) arasındaki ilişkiler ağı olarak anlaşılan devlet, şiddetin baş aktörü olarak öne çıkar. Devlet girişimi merkeziyetçiliği, zorunlu askerlik hizmetini, genel vergilendirmeyi, imparatorluktan miras kalmış ilk aidiyet bağlarını yok etmeyi açıkça hedefleyen sınırların askerîleştirilmesini ve yerel ölçeğin de tabileştirilmesini gerektirir. Her devlet, “ulusal kimliği”yle “öteki”ni en baştan devre dışı bırakmış olur; söz konusu “öteki”, siyasal veya toplumsal bir rakip olabileceği gibi, etnik veya dinsel bir topluluk da olabilir. Nüfus topluluklarını bağlılıklarına göre tasnif etmek, kaçınılmaz olarak bazı kesimlerin “millet düşmanları” veya içeride yaşayan “gayri milli unsurlar” olarak meşruiyetten mahrum ve tasnif dışı bırakılmaları anlamına gelir. Ulusun kimlik inşa süreçleri ve kendisine saptadığı tarihsel misyonlar içinde yer almamak, o ulusun “dışına çıkmak” (huruc etmek) anlamına gelir. Ghassan Salame’nin de belirttiği gibi, simge ve duygu yüklü bir sözcük olan, ihanetle eşanlamlı<a class="noteref" href="../Text/notlar.htm#f02n19" id="ref19">19</a> <em>huruc</em> lafının ağza alınması bile, zor kullanımını gerekçelendirmeye yeter.</p>

  <p>Savaştan sonra oluşan siyasal birimler yaşayabilirlik kazanacak ve “iktidar kapları”<a class="noteref" href="../Text/notlar.htm#f02n20" id="ref20">20</a> haline geleceklerdir. Yine de, Arap birliği idealine ihanetle suçlanan<a class="noteref" href="../Text/notlar.htm#f02n21" id="ref21">21</a> bu devletler tüm 20. yüzyıl boyunca kronik bir kırılganlığın ve meşruiyet eksikliğinin sıkıntısını çekeceklerdir.</p>

  <p>1919-1920’den itibaren manda rejimi altına giren devletlerde, başkaldırı eylemleri, başka bir deyişle “karşılarında rakip olarak, insanları yaşamlarında, günlük varoluşları içinde yönetmeyi görev bilen bir iktidarı bulan (...) direniş biçimleri” çoğalır.<a class="noteref" href="../Text/notlar.htm#f02n22" id="ref22">22</a> Karşı çıkış, toplumların bir şiddet olarak yaşadıkları devletlerin kurulmasına verilen cevaptır. Tanımı gereği baskıcı olan manda devleti hem zulmeden hem de kendilerini aşağılayan bir dış güce bağımlılığı nedeniyle de –haklı olarak– lanetlenir. Başkaldırının son noktası olan isyan o zaman çifte anlam kazanır: manda rejiminin ve onun kurduğu devletin yadsınması ve yeni bir toplum olarak kendi bilincine varma. “Silahlı başkaldırı” devleti bir düşman ve dolayısıyla sınırları çizilmiş bir siyasal uzamın ana parçası olarak görür. Karşı çıkanların gözünde ayaklanmak artık “huruc” veya “ihanet”le değil, bütünleşmekle, silahların aracılığıyla gerçekleşen katılımla eşanlamlıdır.</p>

  <h2 class="sigil_not_in_toc">Irak: Aşiretler, şehirler ve şiddet</h2>

  <p class="nonindent">Irak örneği bu bakımdan özellikle anlamlıdır. Birinci Dünya Savaşı yıllarında, gelecekte Irak olacak topraklarda hem Osmanlılarla işbirliği, hem de onlara karşı direniş şeklinde iki akım göze çarpar.</p>

  <p>Nisan 1915’te Necef halkı ayaklanır, Osmanlı birliklerini kovar ve Ağustos 1917’ye, yerel olarak ilan edilen kısa bir anayasa aracılığıyla İngilizlerin gelişine kadar kendi kendini yönetir.<a class="noteref" href="../Text/notlar.htm#f02n23" id="ref23">23</a> Aynı dönem boyunca, Şiiler Osmanlıların yanında İngiliz birliklerine karşı savaşmak üzere gönüllü müfrezeleri oluştururlar. 1918’de, bir suskunluk döneminin ardından ve bazı büyük aşiretlerin İngilizlerle işbirliği yapmasına rağmen, Necef şehrindeki Şiiler ayaklanır. Ulemadan pek destek görmeyen ayaklanma kendi yerel önderlerini ve kahramanlarını yaratır; yirmi yaşındaki genç Fadıl veya altmış yaşındaki Naim el-Bakkal bu kişilerdendir. Kuşatılan ve içme suyu kaynakları kesilen şehir altı hafta boyunca direnir; teslim olduktan sonra 11 kişi idam edilir, 123 kişi de Hindistan’a sürülür.</p>

  <p>1920’den sonra, bir “işbirlikçi bireyler sınıfı”<a class="noteref" href="../Text/notlar.htm#f02n24" id="ref24">24</a> İngiliz egemenliğine uyum sağlar ve kendilerine ait her türlü siyasal temsil fikrini reddeder, çünkü “memleketleri”ni meşru olarak İngilizlere ait bir savaş “ganimeti” olarak görmektedirler. Geleceğin başbakanı Abdurrahman el-Geylani İngiliz Yüksek Komiserliği nezdinde danışmanlık yapan Getrude Bell’e şöyle der: “İngilizler bu ülkeyi fethettiler, bunun bedelini ödediler ve zaferlerinin onaylanmasına ihtiyaçları yok, (...) ben zaferinizi tanıyorum, siz efendisiniz, ben de sizin uyruğunuzum.”<a class="noteref" href="../Text/notlar.htm#f02n25" id="ref25">25</a> Zaten kırsal alanlardaki büyük bölgelerin boyun eğişi, mandacı gücün aşireti “analitik bir kategori”<a class="noteref" href="../Text/notlar.htm#f02n26" id="ref26">26</a> olduğu kadar ülkeyi yönetmede işe yarayacak bir kesim olarak da görmesine neden olur.</p>

  <p>O zaman manda rejimi çok ağır sonuçlar verecek bir tercih yapar. Osmanlılaşmış ve yozlaşmış olarak kabul edilen <em>efendilere</em> (Batı usulü eğitim almış entelektüeller), hatta şehir nüfusuna ve genel anlamda şehir yaşam tarzına karşı kuşkuyla yaklaştıkları için, kırsal alanlara öncelik tanır ve muhatap olarak aşiret şeyhlerini seçerler. Toby Dodge, bu politikanın diğer etkenlerin yanı sıra, fethedilmiş bir toprakta İngiliz tarihinin izdüşümünün aranmasından da kaynaklandığını belirtmektedir: “Aşiret şeyhleri, İngiliz imgelemindeki ‘feodal senyörler’ gibi davranabilecek topluluğu oluşturuyorlardı. Kendilerine kırsal aristokrasi rolü biçilerek, devlet ile toplum arasındaki dengeyi kurmak ve korumak görevi verildi.” Ayrıca şeyhlerden, “liberal devletin modernliğiyle tarihsel gelişime yönelik sömürgeci bakış mantığına göre olgunlaşmamış Arap toplumu arasındaki çelişkileri çözümlemeleri” bekleniyordu<a class="noteref" href="../Text/notlar.htm#f02n27" id="ref27">27</a> Manda yetkilileri bu politikayla uyumlu bir şekilde, Osmanlı sisteminin son kalıntılarından birini oluşturan belediye meclislerini lağvettiler.</p>

  <p>Mandacı güç, sık sık sert bir biçimde bastırılan ayaklanmalar çıksa bile, kırsal alanı öylesine öne çıkarmıştı ki, şehirle özdeşleştirdiği İslam’ı “kalkınma önünde bir engel” ve Irak’ın “tüm hastalıklarının sorumlusu” olarak görmekteydi.<a class="noteref" href="../Text/notlar.htm#f02n28" id="ref28">28</a> Tamamen Osmanlılara özgü bir geleneğin uzantısı olarak, İslam içinde de bir derecelendirme yaparak, Şiiliği bir bölünme etkeni olarak kabul ediyordu. Pierre-Jean Luizard’ın da öne sürdüğü gibi, “devletin Sünniliği, başlangıcından itibaren resmî olarak dayatılan ve hızla bazı sapmalara sürüklenen Irak kimliği kavramı içinde kendini dışa vurur. 1920’li yıllarda Şeyh Mehdi el-Halis ve Mehdi el-Cevahiri gibi “soydan gelme” Iraklıların Iraklılığı, Avrupalı devletlerin denetimindeki bir iktidar tarafından inkâr edilir.”<a class="noteref" href="../Text/notlar.htm#f02n29" id="ref29">29</a> Şii önde gelenlerinin bu şekilde “Iraklılıktan uzaklaştırılması” aşiretler ile yerel çatışmalarda genellikle hakemlik rolünü üstlenen din adamları arasındaki her türlü bağı da koparmayı amaçlamaktaydı.</p>

  <p>“Vahşi ama işbirliğine yatkın” aşiret kırsallığının yüceltilmesi, yine de gerek şehirlerde gerekse kırsal alanlarda ortaya çıkan direnişleri gözlerden gizleyemez. Yoğun güç kullanımı, hatta savaş uçaklarının devreye girmesi bile bu direnişleri bastırmaya yetmez.<a class="noteref" href="../Text/notlar.htm#f02n30" id="ref30">30</a> Grevler ve eşrafın yaptığı gösteriler özellikle Bağdat’ta yaygınlaşır. Ayetullah Taki eş-Şirazi’nin, İngilizlerin hizmetinde çalışmanın caiz olmadığını ilan eden fetvası, “işbirlikçi bireyler sınıfı”nın meşruiyetini iyice ortadan kaldırır ve bu fetva Şiilerin dışında da kabul görür.</p>

  <p>Bu fetva, tek etken olmasa bile, halk milisi Haras el-İstiklal gibi birçok aktör tarafından örgütlenen büyük 1920-1921 isyanı için zemin hazırlar. Ayaklanma genellikle, mandacı güç tarafından tanınan Sünni hâkimiyetine karşı Şiilerin cevabı olarak sunulur. Kazımiyeli Ayetullah Hasan es-Sadr’ın oğlu olan es-Sadr, Mirza et-Taki Şirazi, veya Necefli Şeyh eş-Şeria Isfahani ve Kazimenli Mehdi el-Halis bu isyanın simge figürleri arasındadır.<a class="noteref" href="../Text/notlar.htm#f02n31" id="ref31">31</a> Yine de bu ayaklanma mezhepler arasındaki ayrılıkları derinleştirmek yerine, tam aksine Sünniler ile Şiiler arasındaki ittifakı güçlendirerek mezhep ayrılıklarından azade bir Irak imgeleminin doğmasını sağlamıştır. Hanna Batatu’nun dediği gibi, isyan, “Şiiler ile Sünniler arasında, daha evvelden Irak tarihlerinde benzerine rastlanmayan büyük bir kardeşleşmeye sahne olur.”<a class="noteref" href="../Text/notlar.htm#f02n32" id="ref32">32</a></p>

  <p>Ayaklanma çok sert bir biçimde bastırılır (500 İngiliz ve 5.000 Iraklı ölür). Zor kullanmak sonuç verir ve zaman, bir yandan biçimsel bir parlamenter sistem getirip, diğer yandan eli sopalı bir otoriterliği giderek artan ölçüde uygulayan iktidarın lehine çalışır. Büyük Britanya ile 1922’de yapılan “ittifak antlaşması”nı Mart 1924’te vesayet altına alınmış bir meclise güç bela onaylatan Seyyid Abdurrahman el-Geylani’nin ve Eğitim Bakanlığı’ndaki aşırı milliyetçilerin etkisiyle okullara zorunlu askerlik eğitimini kanun hükmünde kararname yoluyla sokan Yasin el-Haşimi’nin birbirini izleyen hükümetleri Irak devletini zaman içinde yaşatmayı başarırlar.</p>

  <p>Bu otoriter restorasyon üç aktörün desteğini alır: Kut ve Amare’dekiler gibi “tarafsız” aşiretler, Sünni ulema ve askeriye. Zaten toplumdaki şu veya bu kesimin desteğinden çok, artık sistemin dayanağı olarak ordu öne çıkmaktadır. 1936’da 800 olan subay sayısı 1938’de 1426’ya, 1941’de 1718’e çıkarken, aynı tarihlerde silah altındaki asker sayısı 19.500’den 26.000’e, sonra da 44.000’e yükselir. 1933’te orduda 37 pilot bulunmaktadır, o dönem açısından hatırı sayılır bir mevcuttur bu – bir yıl sonra, sayıları 127’ye çıkar.<a class="noteref" href="../Text/notlar.htm#f02n33" id="ref33">33</a></p>

  <p>Ordu sadece devletin dayanaklarından biri olmakla kalmaz, aynı zamanda en yoksul kesimlerin entegrasyonunda ara konak işlevi görmektedir. Toplumla kurduğu temaslar aracılığıyla, entelijensiya içinde yayılan ve iktidarın hiç hoşuna gitmeyen radikal fikirlerle de tanışır. Hanna Batatu’nun belirttiği gibi, 1920’li yıllarda “Şerif rejiminin eski subaylarının en yüksek rütbeli olanları bile, kendi devirleri açısından bakıldığında, ılımlıdan çok radikal eğilimliydiler. Bu açıdan fiilen Jön Türklere yakındılar.”<a class="noteref" href="../Text/notlar.htm#f02n34" id="ref34">34</a> Dolayısıyla, devletin kalıcılığını sağlayan kesim aynı zamanda onu içeriden en çok tehdit eden kesim haline gelir; devlet adına “halk”ın üzerinde baskı uygularken, “halk” adına aynı devlete karşı isyan etme potansiyeline de sahiptir. Böylece manda rejimi, vârislerinin de aşamayacakları yapısal bir çelişkiye yol açar.</p>

  <p>O zaman her ayaklanma orduya zor kullanma işlevini yerine getirme ve sistem içindeki yerini güçlendirme fırsatını verir. 1927’de Sünni bir subay tarafından yazılan ve Şiilere hakaret ettiği düşünülen bir kitabın yayımlanması üzerine patlak veren Şii ayaklanmalarını bastırır. Ordu, 1930 ve 1931’deki Kürt isyanlarını da Royal Air Force’un yardımıyla ezer. Ülkenin bağımsızlığının kâğıt üstünde de olsa ilan edilmesinin ardından 1932’de patlak veren Hıristiyan ve Yezidi ayaklanmaları da korkunç bir şekilde bastırılır.<a class="noteref" href="../Text/notlar.htm#f02n35" id="ref35">35</a> General Bekir Sıtkı, “milliyetçi coşkuyu” temsil etmektedir; bu coşku, Ağustos 1932’de Musul eyaletinde evlerine kapanan yüzlerce Süryaninin katledilmesi şeklinde kendini gösterir (kurbanların sayısının 3.000’i bulduğu tahmin edilmektedir). Aslında merkezî iktidardan emir almadan hareket eden Sıtkı’nın silahlı eylemleri onu bir ulusal kahraman haline getirir ve Bağdat’ta “komplocu emperyalistlere karşı vatanın ve yeni devletin” koruyucusu olarak karşılanır.<a class="noteref" href="../Text/notlar.htm#f02n36" id="ref36">36</a> 1932’de Ahmed Barzani’nin liderliğinde ayaklanan Kürtler baskının diğer hedefidir. Sami Zubaida, bu döneme ilişkin titiz incelemesinde, isyanın vahşice ezilmesinin artık resmen bağımsızlığını kazanmış Irak devletinin duyduğu “zafer ihtiyacı” ile açıklanabileceğini söylemektedir.<a class="noteref" href="../Text/notlar.htm#f02n37" id="ref37">37</a> Son olarak, 1935’te Garraf, Rumeyta ve Divaniye bölgesinde patlak veren yeni bir Şii ayaklanmasının da bastırıldığını ekleyelim.<a class="noteref" href="../Text/notlar.htm#f02n38" id="ref38">38</a></p>

  <p>Bu zor kullanma süreci içinde, askeriye de giderek iktidara karşı muhalefet üreten bir mekânizma haline gelir. General Bekir Sıtkı’nın Ekim 1936’da yaptığı darbe ile askerlerin denetimindeki Hikmet Süleyman’ın otoriter hükümeti işbaşına gelir. Sıtkı’nın Ağustos 1937’de Musul’da düzenlenen bir suikastta ölmesi, ardından Süleyman’ın öldürülmesi tamamen Sünnilerden oluşan yedi kişilik ayrı bir askerî kliğin yükselme koşullarını oluşturur. Bekir Sıtkı’yı öldürüp Hikmet Süleyman hükümetini devirmek için entrika çeviren bu yeni ekip, Irak’ta sivil politikacıların “ancak bu adamların rızasıyla iktidarda kalabildikleri” yeni bir siyasal dönemi başlatır.<a class="noteref" href="../Text/notlar.htm#f02n39" id="ref39">39</a></p>

  <h2 class="sigil_not_in_toc">Suriye ve Mısır’da isyanlar</h2>

  <p class="nonindent">Irak’taki durumdan daha farklı olsa da, Suriye’deki manda tecrübesi de halkın kitlesel reddine ve bir şiddet olayları dalgasına yol açar. İlk başta yeni devlet, özellikle –ama tek örnek bu değildir– Türkiye ile sınır bölgelerinde bir ayrılıkçı hareket hadisesiyle karşılaşır. Jean-David Mizrahi 1922-1924 döneminde 381 şiddet olayı saptar; bunlarda 289 kişi hayatını kaybetmiştir (Fransız kuvvetlerinden 93 kişi, 86 sivil ve silahlı çete üyelerinden 110 kişi).<a class="noteref" href="../Text/notlar.htm#f02n40" id="ref40">40</a></p>

  <p>Bu direniş sadece insan gücünü ve imgelemini oluşturan geleneksel “eşkıyalık” çerçevesinden hareketle açıklanamaz, çünkü bu siyasi “şakiler”in çoğu radikal, milliyetçi, dinsel veya Osmanlı yanlısı bir söylemle meşruiyet aramaktadırlar. “Cebelü’z-Zaviye’li ve İbrahim Hananu’nun eski silah arkadaşı Mustafa Hac Hüseyin, Harimli Akil Iskati ve Payaslı büyük derebeyler hanedanının son temsilcisi Dede Bey Oğlu Hakkı Bey, kahramanlıklarıyla 19. yüzyılın ilk altmış yılının tüm yerel tarihine hâkim olan Küçük Ali Oğulları (...) peşlerine yüzlerce silahlı adam takabilen tam birer savaş şefi görüntüsü çizmektedirler.”<a class="noteref" href="../Text/notlar.htm#f02n41" id="ref41">41</a> Zaten çeteler milliyetçi komitelerle dirsek teması içinde iş görmektedir; çoğunlukla gizli çalışan bu komiteler yerel olarak “bir düzenin yansıması” ve “toplumsal bünyenin en azından simgesel düzeyde yeniden üretilmesinin” aracıdırlar<a class="noteref" href="../Text/notlar.htm#f02n42" id="ref42">42</a></p>

  <p>Irak’ta olduğu gibi Suriye’de de, mandacı güç kendini kabul ettirmeyi ve Türkiye ile çizilen sınıra uyulmasını ancak kitlesel ölçekte zor kullanarak sağlayabilir; şiddet çoğunlukla “eşkıya” kellelerinin teşhiriyle ifade bulmaktadır.<a class="noteref" href="../Text/notlar.htm#f02n43" id="ref43">43</a> Yine de 1919-1921’de İbrahim Hananu’nun başını çektiği türden ayaklanmaları engelleyemez; bu ayaklanmalar kaynaklarını yerel <em>asabiyet</em> (toplumsal güçler) ve dinsel söylemden olduğu kadar, milliyetçilikten de almaktadırlar.<a class="noteref" href="../Text/notlar.htm#f02n44" id="ref44">44</a></p>

  <p>1919-1922 yıllarının dağınık karşı çıkışları 1925 ile 1927 arasında Dürzi lider Sultan Paşa el-Etrak önderliğinde genel bir ayaklanmaya dönüşür. İlk baştan itibaren “Büyük İsyan” adı verilen bu kalkışma iki açıdan önemlidir. Birincisi, katılan güçler bakımından çoğul bir nitelik göstermekte, Adil Arslan hareketi<a class="noteref" href="../Text/notlar.htm#f02n45" id="ref45">45</a> veya eski Fransız lejyoneri Fevzi el-Kavukçu’nun ülkenin üçüncü büyük şehri olan Hama’da başını çektiği hareket gibi bir dizi farklı karşı çıkış arasında bağlar kurmaktadır. El-Kavukçu önce Baraziler ve Azmlar gibi büyük yerel ailelerle pazarlık yapar, ama sonra şehrin Fransız ordusu tarafından yağmalanmasını önlemek için oradan ayrılmak zorunda kalır (kuşatmada çoğu sivil 344 kişi ölür).<a class="noteref" href="../Text/notlar.htm#f02n46" id="ref46">46</a> İkincisi, nasıl ki 1920 ayaklanması Irak devletinin icadıyla sonuçlanmışsa, 1925 ayaklanması da yeni bir “Suriyeliliğin” doğuşuyla eşanlamlıdır. Farklı din ve mezheplerin yer aldığı bu ayaklanma, Fransız “düşmana” düşmanlık içinde ve onun aracılığıyla, yani ters yönden giderek bir siyasal ve ulusal kimlik oluşturur.<a class="noteref" href="../Text/notlar.htm#f02n47" id="ref47">47</a> Eski derebeyliklerin olduğu kadar, şehir nüfuslarının marjinallerinin direnişinin de ürünüdür; onların ittifakı gerçekten hegemonya kurabilecek bir blok oluşmasını sağlamıştır.</p>

  <p>Şehir zaimleri soyluluklarına ve kamusal işler üzerindeki egemenliklerine rağmen, kabadayılardan da vazgeçemezler, çünkü kabadayılar, kanuna meydan okuyarak düzeni sağladıkları mahallelerin toplumsal dokusu içinde yer edinmişlerdir.<a class="noteref" href="../Text/notlar.htm#f02n48" id="ref48">48</a> Genellikle mütevazı ailelerden gelen bu kabadayılar hem cömertlikleri hem gaddarlıkları, hem de kurulu düzeni ihlal etme alışkanlıklarıyla nam salmışlardır ve Şam’ın bir mahallesinin bekçisi olan Hasan el-Hirat örneğinde de görüldüğü gibi, gerçek bir “politizasyon” sürecinden geçerler. Philippe Khoury, “Amansız rekabetlerin Fransızlara karşı ittifaka dönüştüğü mahalleler düzeyinde bir siyasal bilinç uyandı,” dedikten sonra ekler: “1925 ayaklanması birçok genç adamın şehrin halk mahallelerinde ün kazanmasını ve kabadayı statüsünü elde etmelerini sağladı. Bu dönemde kabadayılar arasında hızlı bir değişim yaşandı ve ölenlerin yerini yeni kahramanlar aldı.”<a class="noteref" href="../Text/notlar.htm#f02n49" id="ref49">49</a> Böylece kabadayıların politikacılar açısından din adamları kadar önem kazandıklarını da ekler.</p>

  <p>Yeni devletler olan Irak ve Suriye’nin aksine, Mısır’da eski bir devlet yapısı vardı. Büyük Britanya’nın 1882’den beri dayattığı kolonyal tipte denetime karşın, 20. yüzyıl başına gelindiğinde sona ermekte olan Osmanlı İmparatorluğu’na kıyasla birçok açıdan daha istikrarlıydı. Bununla birlikte 1919’da bazı bakımlardan Irak, Suriye ve Filistin’dekileri andıran bir isyan yaşandı. Resmî bir “şefi” olmayan isyan, Vefd partisi ve onun lideri Saad Zaglul adına yürütülüyordu. Zaglul, Mısır siyaset sahnesinin başlıca milliyetçi aktörüydü. Zaten isyan da Zaglul’un tutuklanıp 8 Mart 1919’da Malta’ya sürülmesinin ardından patlak vermişti.</p>

  <p>Bu bir halk isyanıydı gerçi, ama İngilizlere ve eski Memluk –iktidarı ele geçirmiş Türk asıllı köleler– hâkimiyetiyle özdeşleştirilen saraya karşı olan ulema tarafından da destekleniyordu. Kırsal nüfus öyle kitlesel biçimde seferber edildi ki, hem İngiliz makamları hem de bizzat milliyetçi kuvvetler bu işe şaşırdılar;<a class="noteref" href="../Text/notlar.htm#f02n50" id="ref50">50</a> ama şehir nüfusu içindeki dayanakları gerçekti ve isyan yenildikten uzun süre sonra bile hâlâ gözle görülür haldeydi. Bu isyan bir dizi toplumsal hareket, özellikle de işçi hareketi ortaya çıkardı; demiryolu işçileri ve Kahire tramvay makinistleri isyana kitlesel olarak katıldılar ve çok geçmeden yeni işçi örgütleri kurdular. Bu örgütler bazen ücret artışları, bazen de “Bolşevik” bir rejim kurulması gibi talepler dile getiriyorlardı.</p>

  <p>Ayaklanmanın bilançosu ağır olmuştu: “En az 3.000 Mısırlı öldürüldü, birçok köy yakıldı, topraklar yağmalandı, garlar yıkıldı ve demiryolları tahrip edildi.”<a class="noteref" href="../Text/notlar.htm#f02n51" id="ref51">51</a> Sükunetin geri gelmesi ayaklanmanın bittiği anlamına gelmiyordu, çünkü Ağustos 1919’da patlak veren grev dalgası “önceki ilkbaharda yaşanan halk ayaklanmasının” devamı niteliğindeydi. “İngiliz hâkimiyetine karşı ‘ulusal devrim’ emek örgütlerinin ve militan eylemliliğin önünü açtı, yüksek enflasyon oranı da işçi militanlığının güçlenmesini sağladı.”<a class="noteref" href="../Text/notlar.htm#f02n52" id="ref52">52</a></p>

  <h2 class="sigil_not_in_toc">Filistin isyanları</h2>

  <p class="nonindent">Filistin’de de manda dönemine şiddet damgasını vurdu. Bu kez radikalleşme “Filistin’de bir milliyetçilikten (Arap) Filistin milliyetçiliğine” geçişin eseriydi.<a class="noteref" href="../Text/notlar.htm#f02n53" id="ref53">53</a> 1920’de Filistin Ulusal Kongresi’nin kurulması bu akımın kendinden önceki panarap milliyetçilikler karşısında bağımsızlığını ilan etmesi olarak kabul edilebilir.</p>

  <p>Ama Filistin’de de manda rejiminin reddedilmesi siyonizmin ve 1920’lerde iyice yoğunlaşan ve Arap nüfusunun topraklarını yitirip yoksullaşmasına yol açan Yahudi kolonileri kurulmasının reddiyle atbaşı gitmektedir.<a class="noteref" href="../Text/notlar.htm#f02n54" id="ref54">54</a> İlk anti-siyonist ayaklanmanın tarihi 1920’dir; bunu 1929’da daha geniş çaplı bir başka ayaklanma izlemiştir – Haziran 1930’da beş Filistinli idam edilir.</p>

  <p>Burada da, Suriye veya Irak’ta olduğu gibi büyük yerel aileler muhalefet hareketinde belirleyici bir rol oynarlar, hatta zaman zaman iç çekişmeleri nedeniyle (özellikle Hüseyniler ile Naşaşbiler arasındaki çatışmaları zikredelim) hareketi felç ederler. Ama tek aktör onlar değildir; örneğin 1935’te Suriyeli bir ulema ailesinden gelen İzzeddin el-Kassam “Kara El” adında bir askerî grup kurar ve silahlı bir hareketin başına geçer. “Filistin’deki diğer siyasal aktivistlerden farklı olarak, [Kassam] çabasını sadece birlikte yaşadığı yoksul sınıflara yoğunlaştırmıştı”, yaptığı en önemli iş de bir akşam okulu kurmasıydı. Entelektüel açıdan 1928’de Hasan el-Benna tarafından Mısır’da kurulan “Müslüman Kardeşler” örgütüne yakındı ve batıllıkla suçladığı yerel dinselliklerin amansız düşmanıydı; halk çevrelerinden yüzlerce savaşçı toplamayı başardı.<a class="noteref" href="../Text/notlar.htm#f02n55" id="ref55">55</a> Aynı yıl öldürülen Kassam, derhal geniş bir ulusal ve dinsel direnişin simgesi haline geldi.</p>

  <p>Filistin muhalefetine katılan tek “Arap yabancı” el-Kassam değildi. Irak, Suriye ve Mısır’da Filistin yanlısı gösteriler çoğalırken, Suriyeli Fevzi el-Kavukçu Nisan 1936’da Irak ordusundaki subaylık görevinden ayrılıp, birkaç gün sonra patlak veren isyana katıldı.<a class="noteref" href="../Text/notlar.htm#f02n56" id="ref56">56</a> “Büyük İsyan” adıyla bilinen bu yeni ayaklanma Nablus’da iki Yahudinin öldürülmesi ve bunu izleyen misilleme ve karşı-misilleme döngüsüyle başladı. Kudüs Müftüsü Hac Emin el-Hüseyni’nin yönetiminde bir Arap Yüksek Heyeti kuruldu, ama bu heyet muhalefet dinamiklerinin tamamını denetim altında tutamıyordu. “Halk sınıfları”nın eyleme geçtiklerine işaret eden çatışmalar, grevler ve boykotlar İngiliz makamlarına olduğu kadar, “ulusal hareketin başındaki âyana da meydan okuyor ve tüccarlarla toprak sahiplerinin hâkimiyet zeminini tehdit ediyorlardı.”<a class="noteref" href="../Text/notlar.htm#f02n57" id="ref57">57</a></p>

  <p>Uygulanan baskı politikası temmuz ayında isyanın hakkından geldi, ama bu sadece kısa bir dönem için geçerliydi. Her Filistinli aile zorla ya da gönüllü olarak kitlesel bir silahlanma hareketine katıldı ve 1937 sonbaharında dokuz, on bin Filistinli İngiliz kuvvetlerine ve Yahudi yerleşimcilere karşı saldırıya geçti. “Özel gece müfrezeleri” örgütleyen İngilizlerin cevabı çok vahşice oldu ve toplu cezalandırma biçimini aldı. İşgalci güçler isyanı ancak iki yılda ezebildiler, geride de kanı çekilmiş bir Filistin toplumu bıraktılar: 5.000 ölü, 10.000 yaralı, 5.697 tutuklu.</p>

  <h2 class="sigil_not_in_toc">Arap milliyetçiliği ve radikal sağ</h2>

  <p class="nonindent">Osmanlı İmparatorluğu’nun parçalanması sonucunda ortaya çıkan Arap devletleri Osmanlı diye tanımlanabilecek seçkinler tarafından yönetilmiştir ve ilk zamanlarda efendiler, ticaret burjuvazisi ve bir ölçüde aşiretler tarafından taşınmışlardır. Oluşturdukları “burjuva demokrasisi” sistemi onlara belirli bir meşruiyet, bir itaat ve kalıcılık temin etmiş, ama “halkı” da geniş ölçüde dışlamıştır. Ama halk seçim oyunları veya siyasi temsil yolundan değil, devletlerin kurdukları eğitim ve askerî kurumlar aracılığıyla sistemin içine girecektir. Irak, Suriye ve Mısır’da pleb kökenli yeni bir elit oluştururlar; bunu işleyişleri açısından gerekli bulmakta, ama onların milliyetçi davalara katılma potansiyelini çok az dikkate almaktadırlar.</p>

  <p>1920-1930 yıllarındaki Arap milliyetçiliği İslam’la kâh buluşmakta kâh ayrılmaktadır. Zaman zaman belirli sınırları olan bir devlet bünyesinde yer bulsa da, çoğunlukla ondan uzaklaşıp tüm Arap uzamını kapsamayı hedeflemektedir. Örneğin Kudüs Panislam Kongresi (7-17 Aralık 1931) birleşik bir Arap devleti oluşturulmasını ve sömürgecilikle mücadeleyi ana amaç olarak ilan eder. Mısırlı Abdülhamid Said başkanlığında toplanan kongre delegeleri arasında Kuzey Afrikalılar, Cavalılar, Seylanlılar, Nijeryalılar, hatta Yugoslavya’dan gelmiş delegeler vardır. 1932’de Arap İstiklal Partisi’nin, 1933’te de Irak’taki 1941 askerî ayaklanmasında rol oynayacak Milliyetçi Eylem Birliği’nin kurulması bir Arap milliyetçi imgeleminin ortaya çıkışını anlamak için akılda tutulması gereken bir diğer önemli andır.</p>

  <p>Bu hareketin simaları arasında, Hac Emin el-Hüseyni, Filistin sınırları dışına taşan önemli bir siyasal ve simgesel konuma sahip olmuş, 1939’da geldiği Irak’ta Raşid Ali el-Geylani’ye yakın subaylar tarafından bir kahraman olarak karşılanmıştır. Raşid Ali, İngilizlere duyduğu hınç yüzünden, açıkça Nazi yandaşı olmuş bir darbecidir.<a class="noteref" href="../Text/notlar.htm#f02n58" id="ref58">58</a> Bu iki kişilik, söz konusu dönemin Arap milliyetçiliğini radikal “sağcı” diye nitelemeye kuşkusuz yetmez. Bununla birlikte, Avrupa’da revaçta olan fikirlerin dolaylı bir ürünü olan bu akım, özellikle 1930’lu yıllarda Ortadoğu’da en parlak dönemini yaşar ve şurada burada, milliyetçiliğin kültürel ya da “romantik” bir yorumuna bağlı olan panarap entelektüel kulüplerin toplumsal zeminini tahrip eder.</p>

  <p>Reinhard Schulze’ye göre, “Müslüman sağının idealleri, toplumsal temsile ilişkin korporatist sistemi ve tarihin idealleştirilmesiyle, Mussolini liderliğindeki İtalyan faşizmine daha yakındır. Irkçılık ve anti-semitizmden ayrı düşünülemeyecek olan nasyonal-sosyalizm ise (...) başından beri Müslüman dünyada marjinal bir hadise olarak kalmıştır.”<a class="noteref" href="../Text/notlar.htm#f02n59" id="ref59">59</a> Bununla birlikte Arap milliyetçi sağı, Nazi türü bir organikçiliğe geçmese de, hayatı çatışma içindeki “türler”in savaşçı eylemlerinin sonucu olarak algılar; bu çatışmada, savaş hayatta kalma koşulunu, yenileyici barbarlık ise uygarlığın yeniden doğuşunun koşulunu temsil ederler. Bazı Arap milliyetçileri radikal sağla bu akımın fikirlerinin ve işleyiş tarzlarının tüm dünyaya yayılması aracılığıyla tanışırlar. Onun bilimselcilik ile mistisizmi, gençlik kültüyle çatışma içermeyen bir toplum idealini bir araya getiren radikalizmi “kendiliğinden işleyen” bir model oluşturur.</p>

  <p>Yükselen bir Arap milliyetçiliğinin hayal kırıklıkları ve beklentileri ile aynı dalga boyundaki bu akımın yayılması gerek mandacı güçlere gerekse onların kurduğu iktidarlara karşı bir muhalefet şeklinde gelişen etkin bir yeniden sahiplenme<a class="noteref" href="../Text/notlar.htm#f02n60" id="ref60">60</a> aracılığıyla gerçekleşir. 1930’lu yıllarda iki kamp arasındaki kopuşma geniş ölçüde tamamlanmıştır. İktidarı elinde tutanlar Arap dünyasının paylaşımından çıkmış devletleri korumaya uğraşırlarken, yeni seçkinler devrimci ve mistik bir romantizm içine atılmak üzere radikalleşirler, “zaim ile halk arasındaki demagojik bir ilişkiyi, kurtarıcı insanın devrimci adı verilen siyasi yönetimini, hiçbir organik aracılık söz konusu olmadan, toplumsal açıdan farklılaşmış her türlü bağlantının dışında ittifakla katılım yoluyla sağlanan kadrolaşma ve manipülasyonu” savunurlar.<a class="noteref" href="../Text/notlar.htm#f02n61" id="ref61">61</a> Komünist sol da çoğunlukla bu modeli kopya etmek zorunda kalır.</p>

  <p>Mısır’da, Genç Mısır Cemiyeti’nin de aralarında olduğu birçok grup bu milliyetçi sağın fikirlerini benimser. Aynı şekilde, Müslüman Kardeşler de program olarak milliyetçiliği ve <em>darü’l-İslam</em> içinde şiddete başvurulmasını reddetmekle birlikte, faşist akımlardan geniş ölçüde etkilenen paramiliter düşler geliştirirler. Aynı zamanda aile (<em>el-usra</em>) adı verilen beş ila on kişilik hücrelerden oluşan gizli bir örgütlenme biçimini vazederler<a class="noteref" href="../Text/notlar.htm#f02n62" id="ref62">62</a> ve “kara gömlekleri”yle ayırt edilirler.</p>

  <p>Irak’ta radikal sağın fikirleri, iktidar da dahil olmak üzere, olumlu bir biçimde kabul görürler. 1933’te Arap romantik milliyetçisi Sati el-Hüsri’nin (1880-1968) yerine eğitim müdürlüğü görevine getirilen Sami Şevket, Irak vizyonunu şöyle açıklar: “Demir ve ateşle Ölüm mesleğinde kusursuz hale gelmeyen bir ulus yabancı orduların at nalları ve çizmeleri altında can vermeye mahkûmdur (...) Ölüm mesleğini, ordu mesleğini, kutsal askerlik mesleğini kusursuzlaştırmak bizim vazifemizdir.”<a class="noteref" href="../Text/notlar.htm#f02n63" id="ref63">63</a> 1935’te kurulan ve Raşid el-Geylani’nin 1941’deki darbesine kadar muhalefetin ana kuvvetlerinden biri olan paramiliter gençlik grubu (<em>el-fütüvvana</em>) da bu akımdan etkilenmiştir.</p>

  <p>Suriye’de de radikal sağ belirgin bir cazibeye sahiptir. Philip Khoury’nin belirttiği gibi, “milliyetçiliğin dili bile değiştirilmiştir. Yükselen bu güçler meşrutiyetçiliği, liberal parlamentarizm biçimlerini ve kişisel özgürlükleri öne çıkaran eski milliyetçi fikirlere alternatif olarak daha çok kitleler için sosyal ve ekonomik adalet ve panarap birliği üzerinde durmuşlardır.”<a class="noteref" href="../Text/notlar.htm#f02n64" id="ref64">64</a> Burada da, beklenilebileceği üzere, milliyetçi hareket –Fransa ile pazarlığa oturulmasından yana olan– Ulusal Blok da dahil olmak üzere, milisler oluşturmanın cazibesine katılmış ve Ümeyye izcilerini kurmuştur.<a class="noteref" href="../Text/notlar.htm#f02n65" id="ref65">65</a></p>

  <p>Son olarak Filistin’de, paramiliter eğilimli birçok örgüt –bunlar siyonist paramiliter örgütlerin de karşılığı durumundadır– ortaya çıkar: Genç Arap Erkekleri Cemiyeti, Arap Gençliği Ulusal Kongresi, Arap Vatansever Cemiyeti, Arap İzcileri Cemiyeti.</p>

  <h2 class="sigil_not_in_toc">İran ve Türkiye’de otoriter rejimler</h2>

  <p class="nonindent">İran ve Türkiye’deki iktidarlar manda rejimlerinin ve bunların ürettikleri şiddet olaylarının sınavından geçmek zorunda kalmadılar. Bu iki otoriter devlet yine de “sıkıyönetim altında modernite”<a class="noteref" href="../Text/notlar.htm#f02n66" id="ref66">66</a> ve eli sopalı zor politikaları uygulamaktan geri kalmadılar.</p>

  <p>Birinci Dünya Savaşı’nda aslında kendisine yabancı bir çatışmanın rehinesi olan İran, Rusya ve Büyük Britanya tarafından işgal edildi. Çatışma, toplumsal ve ekonomik sonuçları bir yana, ülkeyi siyasi açıdan istikrarsızlık içine soktu ve 1921’de yapılan bir darbeyle Kaçar monarşisi devrilirken eski Kazak alayı subayı, eğitim düzeyi düşük ve o zamana dek kimsenin tanımadığı Rıza Han ülkenin başına geldi (ancak 1925’te kendisini resmen şah ilan edecekti).</p>

  <p>Yeni rejimin ilk günleri iç çelişkilerini de yansıtıyordu. Örneğin, darbe sırasında Rıza Han’ın suç ortağı olan gazeteci Ziyaeddin Tebatebai veziriazamlığa atandı ve İran’ı fiilen bir protektora haline getiren 1919 İngiliz-Pers antlaşmasını iptal ederek, Sovyet Rusya ile yakınlaşmaya uğraştı. Üç ay sonra azledildi ve 1944’te ölünceye kadar İsviçre’de sürgün olarak yaşadı. Darbeden iki yıl sonra dostlarını ve suç ortaklarını saf dışı bırakmayı başaran eski subay, meclise ve saraya da üstünlüğünü kabul ettirerek tam bir özerklik kazandı ve cebrî bir Batılılaşma programını yürürlüğe soktu.</p>

  <p>“Ulustan ve onun kendisini basın aracılığıyla ifade etmesinden korkan”<a class="noteref" href="../Text/notlar.htm#f02n67" id="ref67">67</a> Rıza Han’ın iktidarının pekişmesine güçlü bir ordunun kurulması (1941’de 400.000 asker) ve özellikle ülkenin İslam öncesi geçmişi üzerinde duran –21 Mart 1935’te ülkenin adı “İran” olarak değiştirildi– sert bir milliyetçi ideolojinin resmileştirilmesi eşlik etti. 1921-1925 yıllarının özellikle demokratik ve/veya cumhuriyetçi hareketlere karşı uygulanan baskıcı restorasyonu toprak sahiplerine, şehir eşrafına ve eski Kazak alayı model alınarak yeniden yapılandırılan askerî bürokrasiye dayanıyordu. Yine de kısa vadede bu kategorilerin marjinalleşmesine ve bazı önde gelen simalarının fiziksel olarak ortadan kaldırılması sonucuna yol açtı.<a class="noteref" href="../Text/notlar.htm#f02n68" id="ref68">68</a></p>

  <p>Aynı şekilde azınlıklardan, özellikle de Kürtlerden kaynaklanan karşı çıkışlar sert bir biçimde bastırıldı. Kürt aşiret reisi İsmail Ağa Simko’nun başını çektiği ve 1919-1920’de başlayan ayaklanma buna bir örnekti. Cihan Harbi sırasında Osmanlı İmparatorluğu’nun müttefiki olan ve Süryani katliamlarının sorumlusu Simko, yavaş yavaş bir Kürt İslami milliyetçiliğine kayarak ittifak yapan aşiretler arasındaki iç çekişmelere rağmen 1930’a kadar Tahran’a kafa tuttu. Pazarlık masasına oturmaya giderken şahın askerleri tarafından katledildi.</p>

  <p>Şah, özellikle adalet, kıyafet kuralları ve töreler konusunda uyguladığı cebri laikleşme politikasına paralel olarak, kırsal dünyanın aşiretlerden arındırılması yönünde bir program başlattıysa da, çabaları boşa gitti.<a class="noteref" href="../Text/notlar.htm#f02n69" id="ref69">69</a> Her iki politika da kırsal alanların, orta sınıfların ve 1920’li yılların başında monarşik restorasyonu desteklemiş olan mollaların düşmanlığını çekecekti. 1928’de “tektip kıyafet” öngören bir kanun çıkarıldı. Bu kanunun uygulanması 1935’te Meşhed kentinde bir ayaklanmaya yol açtı. Olaylar bastırılırken onlarca kişi hayatını kaybetti.<a class="noteref" href="../Text/notlar.htm#f02n70" id="ref70">70</a> Ocak 1936’da kadınların kamusal alanda tesettür giymesini yasaklayan yeni bir kanun özellikle Fedayin-i İslam örgütünün başını çektiği kitlesel tepkilere yol açtı; bunlar da birçok ünlü ulemanın idam edilmesi veya öldürülmesi yoluyla bastırıldı.<a class="noteref" href="../Text/notlar.htm#f02n71" id="ref71">71</a> Türkiye’de tek parti rejimi (Cumhuriyet Halk Partisi) daha sonra her ikisinin iç içe geçirilmesiyle “Parti-Devlet” halini aldı ve sadece şefi olan Mustafa Kemal’i –1934’te Atatürk adını aldı– kutsallaştırmakla kalmayıp, sosyal Darwinci bir milliyetçilik de geliştirdi. Kemalist otoriterlik hem uygarlaştırıcı hem de devrimci bir projeyle eklemlenmişti; bunların ikisi de Türklüğün asal özellikleri olarak kabul ediliyordu. Bir dış düşman bulunmadığı için, devrimin, uygarlığın ve ulusun hedefi “iç düşman” oldu. Nitekim Kemalizm sezgisel olarak “Schimityen”dir ve düşmanı olmayan “devrimci bir rejim”in yaşayamayacağını bilir. Kemalist <em>Kadro</em> dergisinden yapılmış şu alıntı bunu gösteriyor: “Devrimler için en büyük tehlike artık düşmanları kalmadığında başlar. Hatta, devrimlerin yaşamak ve amaçlarına ulaşmak için düşmanları yoksa bunları icat etmeleri gerektiği bile söylenebilir. Zaten, Türk Devrimi’nin artık düşmansız kaldığını söylemek gerçekten doğru olmaz. İşte bir yılan gibi ara ara ıslığı işitilen irtica. İşte yurt dışındaki efendileri için çabalamaktan bir an bile geri kalmayan Galata. İşte sarığının altında <em>Mecelle</em>’yi<a class="noteref" href="../Text/notlar.htm#f02n72" id="ref72">72</a> taşıyan veya silindir şapkasının altında kapitülasyon antlaşmalarını gizleyen Osmanlılık. Ve işte son olarak, bizden güzelliklerini esirgemeyen, ama servetini ve definelerini gizleyen doğa. Kısacası, hepsi tek bir cephe halinde; bazı gedikler verinceye kadar en az iki nesli yaşlandırmaya yetecek bir cephe. İşte düşmanlarımız. Bütün bunları gençliğe göstermek, açıklamak gerek ki yumrukları bu düşmanların tepesine insin. Ama gençliğin bu güçlere saldırması için rejimin siyasi görüşleri doğrultusunda eğitilmesi ve bu görüş içinde olgunluk noktasına eriştirilmesi şarttır.”<a class="noteref" href="../Text/notlar.htm#f02n73" id="ref73">73</a></p>

  <p>“Düşmanlar” arasında suçlu olarak gösterilip cezalandırılan Kürtlük de vardır. En büyükleri 1925, 1930 ve 1936-1938’de gerçekleşen ondan fazla Kürt isyanı Türk milliyetçiliğinin hâkimiyetine tepki olarak patlak vermiş, daha sonra da on binlerce insanın canı pahasına çok sert bir biçimde bastırılmışlardır. Zaten Kürdistan’da uygulanan baskılar, Türk ordusunun, özellikle de hava kuvvetlerinin modernizasyonunun başlıca gerekçelerinden birini oluşturmuştur.<a class="noteref" href="../Text/notlar.htm#f02n74" id="ref74">74</a></p>

  <p>İran’da olduğu gibi, Kemalist iktidar da görünürlük uzamını tekeli altına alıp onu kendi milliyetçi, devrimci ve uygarlaştırıcı beklentilerine göre yeniden tanımlamayı amaçlamıştır. “Yurttaş, Türkçe konuş!” sloganı neredeyse sistemli bir şekilde Anadolu şehirlerinin meydanlarındaki Atatürk büstlerini ve heykellerini süslerken, 1925’te çıkarılan bir kanunla geleneksel başlıklar yasaklanır. Mustafa Kemal’in “medenileşmemiş” kıyafet tarzlarına karşı yaptığı son derece aşağılayıcı bir konuşmanın ardından çıkarılan bu kanunun uygulanması, geniş tepkilere yol açar ve yüz kadar idamla sonuçlanır. Camilerin kutsallığının kaldırılmasını veya şehir eşrafının balolara katılmaya mecbur edilmesini de kapsayan “Batılılaşma”, “geri kalmış halk”a karşı kurumsallaştırılmış simgesel bir şiddet biçimini alır. İktidar kendini meşrulaştırmak için dinsel referansa başvurmayı sürdürürken, irticayı hem cumhuriyet hem de millet için bir tehdit olarak kabul etmektedir.</p>

  <p>Bu politika –tek neden olmasa bile– angaryaya da koşulan köylülüğün aşırı vergilendirilmesiyle birleşince, 1930’lu yılların taşrasında yaşanan kitlesel protestolar daha iyi anlaşılabilir. Menemen hadisesi, türünün tek örneği olmakla birlikte, bu bakımdan anlamlıdır: Aralık 1930’da Giritli Mehmed adında biri kendini mehdi ilan eder ve kalabalığın “cumhuriyet öldü” haykırışları arasında bir teğmenin boğazını keser. Mustafa Kemal önce 30.000 nüfuslu bu şehrin haritadan silinmesini emreder, daha sonra bu cezayı “hafifletir” ve aralarında bir Yahudinin de yer aldığı 29 kişinin idamıyla olay sonuçlanır.<a class="noteref" href="../Text/notlar.htm#f02n75" id="ref75">75</a></p>

  <p>Gerçi Kemalist iktidar gençliği seferber ederek ve kitle örgütleri, özellikle de Halkevleri’ni açarak halkta bir bağlılık yaratmayı ve kurucusunun 1938’deki ölümünden sonra da hayatta kalmayı başarır. Ama İran’da olduğu gibi, Kemalist otoriter rejim çatışmalı bir miras bırakacak ve bu miras 1960’tan itibaren ülkeyi radikal muhalefetlerden ve bir dizi askerî müdahaleden oluşan bir döngü içine sokacaktır.</p>
</body>
</html>
