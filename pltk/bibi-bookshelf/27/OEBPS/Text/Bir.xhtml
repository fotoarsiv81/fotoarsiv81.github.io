<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Format.css" rel="stylesheet" type="text/css" />
</head>

<body>
  <h2>BİR<br />
  GİRİTLİ KAÇAKÇI ŞEVKİ SUİKASTI<br />
  İHBAR EDİYOR</h2>

  <p>Amacı vali ile görüşüp her şeyi anlatmaktı. Şevki önce siyasi şube amirlerinden M. Ali Bey ile Yaşar Bey’e başvurmuş ve Gazi Paşaya İzmir Kemeraltı‘nda suikast yapılacağını haber vermişti. Suikastçılar son toplantıyı Şevki’nin evinde yapmışlardı.</p>

  <p>Şevki, bir de Gazi Paşa’ya bir ihbar mektubu yazmış; bu mektupta suikast hakkında açıklamalarda bulunmuştu. Giritli Şevki, bu mektubu Vali Paşa’ya verecekti.</p>

  <p>Günlerden pazartesiydi.</p>

  <p>15 Haziran 1926 günü hükümet konağının merdivenlerinden çıkan Şevki, Sarı Efe olarak bilinen emekli jandarma yüzbaşısı Edip Bey’in Saruhan milletvekili Abidin Beyle birlikte vapurla İstanbul’a gidişinden kuşkulanmıştı. Sarı Efe, suikastı hükümete haber verip kaçmış olamaz mıydı? Kaçakçı Giritli Şevki, ihbarı bu yüzden yapıyordu. Kuşkusu korkuya dönüşmüştü, suikastı ihbar edip bu işten sıyrılmak istiyordu.</p>

  <p>İttihat ve Terakki’nin silahşörlerinden Sarı Efe, suikast öncesi toplantılara katıldıktan sonra neden son gün İzmir’den ayrılmak gereğini duymuştu? Üstelik suikastta kullanılacak bombaları da Sarı Efe’nin evinde saklıyorlardı. Ve kendisini de bu işe sokan, Sarı Efe’nin kendisiydi! Son toplantı Şevki’nin evinde yapılmıştı. Daha önceki toplantı da Karşıyaka’da, İdris’in evinin bahçesinde…</p>

  <p>Şevki’nin evindeki bu toplantıda suikastın nasıl yapılacağı da kararlaştırılmıştı. Her şey milimi milimine en ince ayrıntısına kadar planlanmıştı. Suikast, Kemeraltı Caddesinin çarşıya açılan bölümünde yapılacaktı.</p>

  <p>Yurt gezisine çıkan Gazi Paşa, Bursa’dan Mudanya’ya geçmiş; Mudanya’dan Karadeniz adlı vapurla Bandırma’ya gitmişti. Paşa, 14 Haziran günü Balıkesir’den İzmir’e doğru yola çıkacak; 15 Haziran günü İzmir’de olacaktı. Suikast da Gazi Paşa’nın İzmir’e geldiği gün yapılacaktı.</p>

  <p>15 Haziran günü akşam üzeri Sarı Edip Efe ve Saruhan (Manisa) milletvekili Abidin Beyler, Mahmut Şevket Paşa vapuru ile İstanbul’a doğru yola koyuldular. Şevki’yi kuşkulandıran da bu olmuştu. Hem bu olmuştu, hem Gazi Paşa’nın İzmir’e gelişinin gecikmesi… Acaba bir oyuna mı getiriliyordu? Acaba bir tuzak mı kuruluyordu?</p>

  <p>Giritli kaçakçı Şevki, korkup ihbar etmezse suikast gerçekleşecekti. Gürcü Yusuf Laz İsmail ve Çopur Hilmi, Kemeraltı karakolu önünde Gazi’ye ateş edeceklerdi.</p>

  <p>Çopur Hilmi’nin kardeşi berber Nuri’nin dükkanında pusu kurmayı tasarlayan suikastçılar çetesinin reisi Lazistan Milletvekili Ziya Hurşit’ti. Ziya Hurşit ve arkadaşları kargaşadan yararlanarak Yemiş çarşısında bekleyen bir arabayla Şevki’nin rıhtımda bekleyen motoruna gidecekler, motora binip Sakız adasına kaçacaklardı.</p>

  <p>Ordudan, <b>“suihal”</b> (kötü hal) nedeniyle atılan Çopur Hilmi, Sarı Edip Efe’nin Değirmendere’deki çiftliğinin kahyasıydı. Laz İsmail, İstanbul kuyumcu soygununa karışan bir eski sabıkalıydı; Samsun’da kahve işletiyordu. Gürcü Yusuf da Laz İsmail’in arkadaşıydı. Laz İsmail, kuyumcu soygununu işgal altındaki İstanbul’da yapmıştı. Gürcü Yusuf da mütareke yıllarında düşman donanmasının gözü önünde bir Fransız vapurunu çevirmiş; milyonlarca Frank almıştı.</p>

  <p>Ziya Hurşit, İzmir’e bu iki gözü pek sabıkalıyla gelmişti. Laz İsmail(‘in) yanında Nimet Naciye adlı bir kadın da vardı.</p>

  <p>Ziya Hurşit, Rize’nin Hemşin Bucağı <b>“Molla Veysi”</b> köyünden, <b>“Kürdoğlu”</b> ailesinden Kadı Mehmet Hurşit’in oğluydu. Almanya’da deniz araçları yapım mühendisliği öğrenimi görmüş; yurda dönünce de ilk TBMM’ne <b>“Lazistan Mebusu”</b> olarak girmişti. Atak ve gözü pek bir milletvekiliydi, ilk TBMM’ndeki muhalefet grubu olan <b>“İkinci Grup”</b>da yer almış; ikinci Grup liderlerinden Trabzon milletvekili Ali Şükrü Bey’in, Mustafa Kemal’in muhafız tabur komutanı Milis Yarbayı Topal Osman Ağa tarafından öldürülmesi üzerine bu cinayetin Gazi Paşa tarafından işletildiğine inanmış; bu yüzden kin bağlamıştı. <a href="../Text/Notlar.xhtml#dn1" id="dn1b"><sup>(1)</sup></a></p>

  <p>Suikastçıları İzmir’e Ziya Hurşit <b>“Gülcemal Vapuru”</b> ile getirmiş; Gaffarzade Oteli’nde Sarı Edip Efe ile tanıştırılmıştı. Ziya Hurşit, eski İttihatçılardan Baytar Miralayı (albay) Rasim Bey’den Sarı Edip Efe’ye şifreli bir mektup getirmişti. Albay Rasim, <b>“Teşkilatı Mahsusa”</b> diye bilinen gizli örgütün kurucularındandı.</p>

  <p>Sarı Edip Efe, İzmir’deki toplantılara katılmış; yakın adamı Çopur Hilmi de suikastta Laz İsmail ve Gürcü Yusuf ile birlikte ateş edecekler arasında görev almıştı. Acaba Sarı Efe, kendilerini ele mi verecekti? Kaçakçılıkla geçinen Giritli motorcu Şevki’nin içine kurt düşmüştü. Yoksa Sarı Edip Efe kendilerine bir tuzak mı kurmuştu? Giritli Şevki duruşmalar sırasında Sarı Edip Efe’nin sözlerini dinledikten sonra Efe’nin kendilerine nasıl bir tuzak kurduğunu anlayacaktı!</p>

  <p>Vali Kâzım Dirik, Giritli Şevki’yi dinlerken dehşete düşüyor; hemen harekete geçerek ihbarda adı geçenleri sabaha karşı teker teker yakalatıp, hükümet konağının bodrum katındaki Emniyete getirtiyordu.</p>

  <p>İlk yakalanan Ziya Hurşit oldu. Ziya Hurşit, Gaffarzade Oteli’nde polislere, yatağının altına sakladığı tabanca ve bombaları kendi göstermiş ve hiç direnmeden teslim olmuştu. Polisler, Ragıp Paşa Oteli’nde yatan Laz İsmail ve Gürcü Yusuf’u kıskıvrak yakalayıp, hükümet konağına getirdiler. Çopur Hilmi de Karşıyaka’da kardeşinin evinde yakalanmıştı.</p>

  <p>İlk sorguları, Savcı Ekmel ve Haşan Beyler yapıyordu. Vali Kâzım Dirik, sorguları dinliyor; dinlerken de hem öfkeye kapılıyor, hem şaşırıyordu.</p>

  <p>Şaşkınlığı <b>“Ayıcı Arif”</b> adını duyunca büsbütün artmıştı. Suikastçılardan biri de Miralay Arif Bey’di. Arif Bey, Gazi Paşa’ya ikiz kardeşi gibi benzeyen; Gazi Paşa’ya bağlı bir kumandandı. Samsun’a Mustafa Kemal ile birlikte çıkan Arif Bey, Kâzım Dirik’in yardımcılığını da yapmıştı. Gazi Paşa’ya bu kadar bağlı görünen Arif Bey nasıl olmuştu da böylesine bir suikasta karışmıştı?</p>

  <p>Giritli Şevki sorgusunda olayı şöyle anlatıyordu:</p>

  <p><b>“Paşa’nın İzmir’e geleceği gün yapılacak suikasta yardım etmemi teklif etti; kabul ettim. Bütün tertibatı Gazi Paşa’ya hitaben yazdığım bir mektupla Vali Paşa’ya ihbar ettim. Eski milletvekili Ziya Hurşit, Gürcü Yusuf ve Çopur Hilmi benim evimde toplandılar. Bir defa da Tikveşli İdris’in evinin bahçesinde görüştük. Bunlar, Paşa’nın İzmir’e geliş gününde Kemeraltı‘nda dört yol ağzındaki Gaffarzade Oteli’nde ve altındaki Berber Nuri’nin dükkanından tabanca ve mermilerle saldıracaklardı. Suikasttan sonra da otomobil ve benim motorumla adalara kaçacaklardı.”</b></p>

  <p>Şevki’nin son sözleri, Vali Kâzım Paşa’yı yerinden sıçratacaktı:</p>

  <p><b>“- Esasen suikast, Ankara’da yapılacaktı; olmamış. İstanbul milletvekili Rauf Bey’in haberi varmış; o (ben bulunmayayım) diye Avrupa’ya gitmiş. Millet Meclisi Reisi Kâzım Paşa’nın da</b> (Orgeneral Kâzım Özalp) <b>haberi varmış</b> <sup style="font-weight: bold;"><a href="../Text/Notlar.xhtml#dn2" id="dn2b">(2)</a></sup><b>”</b></p>

  <p>Bu sorgu metinleri Cumhurbaşkanlığı Özel Kalem Müdürü Hayati, Başyaver Binbaşı Rasuhi, Cumhurbaşkanlığı Genel Sekreteri Tevfik Beyler ve İzmir Valisi Kâzım Paşa’nın da ortak imzalarını taşıyan tutanakla Gazi Paşa’ya iletildi. Laz İsmail’in ilk sorgusu bu tutanakla saptanmış ve şöyle özetlenmişti:</p>

  <p><b>“- Geçen kış, Ziya Hurşit, Laz İsmail’i Ankara’ya götürmüş; başka birisiyle daha görüşmüş ise de adını bilmiyor; görürse tanıyabilirmiş. Ankara’da Gazi Paşa’ya suikast yapılacağından kesin olarak kendisine bahsetmemişler. Bu sefer de Ziya Hurşit kendisini soyguna getirmiş; ancak İzmir’de kesin olarak Gazi Paşa’ya suikast yapılacağını Ziya Hurşit söylemiş; İzmir toplantılarında Yusuf, Hilmi, Ziya hazırmış; İsmail sonradan verdiği ifadede Şükrü Bey’in İstanbul’dan hareketlerinde vapura geldiğini ve Ziya ile görüştüğünü ve kendisinin konuşmadığını söylemiş.”</b></p>

  <p>Şükrü Bey, İttihat ve Terakki’nin Milli Eğitim bakanlarındandı. Şükrü Bey ile Sarı Efe Edib’in dostlukları Şükrü Bey’in Serez mutasarrıflığı günlerine dayanıyordu. Sarı Efe, Kurtuluş Savaşı‘nda kuvayi milliye müfrezelerini yönetmiş; bütün yaşamı silahşörlük ve komitacılık ile geçmişti. Efe, Celal (Bayar) Bey ve Kâzım (Özalp) Paşanın yakınıydı.</p>

  <p>Gürcü Yusu’fun özetlenen ilk sorgusu da şöyleydi:</p>

  <p><b>“- Kışın Ziya Hurşit ve Laz İsmail beni Ankara’ya götürdüler. Yedisekiz gün kaldım. Gazi Paşa’ya suikast yapılmasını önerdiler. Ziya’nın kardeşi Faik engel oldu. Ziya bizi İstanbul’a gönderdi. Rauf Bey,</b> (ben Avrupa’da bulunayım, siz ne yaparsanız yapın) <b>demiş.</b></p>

  <p><b>On beş gün önce Milletvekili Şükrü Bey’in Şişli’deki evinde toplandık. Orada İzmir suikastı karalaştırıldı. Geçen cumartesi İstanbul’dan hareketimizde Şükrü Bey silahları vapura getirdi. Ben, Osman Tahsin takma adına çıkardıkları nüfus kağıdı ile geldim. Şükrü Bey ile İstanbul’daki evinde, tramvayda ve Beyoğlu’nda görüştüm. Bana hareketten önce yüz lira verdiler, sonrası için de memuriyet vaat ettiler. İzmir’de Gaffarzade Oteli’nde, Karşıyaka’da bir gazinoda görüşüldü. Biz Edip Bey ile görüşmedik. İzmir’e geldiği gün Gaffarzade Oteli’nden ve Berber Nuri’nin dükkanından Gazi Paşa’ya hücum edecektik.”</b></p>

  <p>Gürcü Yusuf un sorgusundaki şu sözler, Vali Kâzım Paşayı yeniden bir şaşkınlığa sürüklemişti:</p>

  <p><b>“- Milletvekili Şükrü Bey, suikast örgütünden Şükrü Naili Paşa’ya söz etmiş; Paşa da, (</b>siz başarın, ben de askerle sizin yanınıza geçerim) <b>demiş.”</b></p>

  <p>Ziya Hurşit, <b>“hayır”</b> diyordu; <b>“Suikastla bir ilgim yok!”</b> İzmir Valisi’ni aramaya geldiğini; Laz İsmail ve Gürcü Yusuf’u daha önceden tanıdığını; Karşıyaka Kulübü‘nden Kilisli Rasim Bey ile İzmir Milli Eğitim Müdürü ve Saruhan Milletvekili Abidin Bey ile görüştüğünü söylüyor, suikast ile hiçbir ilgisinin olmadığını ileri sürüyordu.</p>

  <p>Mustafa Kemal, 16 Haziran akşam üzeri İzmir’e gelmiş ve Naimpalas Oteli’ne yerleşmişti. Gazi Paşa, Ziya Hurşit ile baş başa görüşmek ve suikastın arkasındaki örgütü anlamak istiyordu.</p>

  <p>Ziya Hurşit’i Naim Palas Oteli’ne getirdiler.</p>
</body>
</html>
