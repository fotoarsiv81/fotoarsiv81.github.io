<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Format.css" rel="stylesheet" type="text/css" />

  <title></title>
</head>

<body>
  <h2>İKİ<br />
  SUİKAST GİRİŞİMİNİN ARKASINDA KİMLER VAR</h2>

  <p>Ziya Hurşit’i, yaşını küçülterek TBMM’ne ilk sokan da Mustafa Kemal’di. Ziya Hurşit, Yozgat İstiklal Mahkemesi’nde üye olarak görev de yapmıştı.</p>

  <p>Mustafa Kemal ile Ziya Hurşit arasında konuşma Mustafa Kemal’in, <b>“Ziya Hurşit Bey, uzun zaman beraber çalışmış değil miydik? Bir gaye uğruna çalışmadık mı? Nedir bu suikast? Hem de şebekenin elebaşısı, ruhu imişsiniz, öyle mi?”</b> sorusu ile başlamıştı. Konuşma kısa sürdü.</p>

  <p>Ziya Hurşit <b>“Öyle… Doğrudur… Suikast yapmaya geldim… Ama başaramadık”</b> diyor; Mustafa Kemal’in <b>“Sizden bunu beklemezdim”</b> sözleri üzerine Ziya Hurşit, <b>“Dünya beklenmedik şeylerle doludur Paşam. Ne yapayım ki karşınızda bu vaziyette suçlu olarak bulunuyorum, ne diyebilirim?”</b> diye karşılık veriyordu <a href="../Text/Notlar.xhtml#dn3" id="dn3b"><sup>(3)</sup></a>.</p>

  <p>Aynı gün Mustafa Kemal, Başbakan İsmet Paşa ile İçişleri Bakanı Recep Bey ve Ankara ve İstanbul valilerine çektiği şifrelerle Sarı Edib Efe ve İzmit Milletvekili Şükrü Bey’in tutuklanmalarını emrediyordu.</p>

  <p>Mustafa Kemal, İstanbul Polis Müdürü Ekrem Bey’e çektiği şifrede de ittihatçıların tutuklanmaları için ilk işareti veriyordu.</p>

  <p><b>“Bugünkü 16 Haziran günü İzmir’e gelişimde uygulanmak üzere suikast tertibi keşfolunmuş ve önemli failler suçüstü yakalanıp, tutuklanmışlardır. Tutuklananlar itiraflarda bulunmuşlardır. Tutuklanması istenen Sarı Efe, suikastın düzenleyicileri arasındadır. Hiç şüphesiz, Sarı Efe’nin İstanbul’da bağlı bulunduğu örgütü ve, işbirliği yaptığı arkadaşları vardır. İzmir’deki suikastın başarıya ulaşması halinde adı geçen örgütün suikasttan sonra izleyeceği siyaset için bu gece ve yarın gereken önlemler için toplantı yapmaları beklenir.</b></p>

  <p><b>Sarı Efe tutuklanmış ise ondan alınabilecek ilk basit bilgiler üzerine, henüz tutuklanmamış ise tutuklanmadan sonra bu örgütü ve toplantıyı ortaya çıkartmak için önlem alınmalıdır” <a href="../Text/Notlar.xhtml#dn4" id="dn4b"><sup>(4)</sup></a>.</b></p>

  <p>Ertesi gün Ziya Hurşit, Mustafa Kemal ile yeniden görüşmek istedi. Aralarındaki görüşme Cumhurbaşkanlığı Özel Kalem Müdürü Hayati, Cumhurbaşkanlığı Başkatibi Tevfik Bey ve İzmir Valisi Kâzım Dirik tarafından imzalanan şu tutanakla saptandı:</p>

  <p><b>“17 Haziran 1926 saat 19’da Ziya Hurşit’in ikinci kez Cumhurbaşkanına verdiği ifadenin özetidir:</b></p>

  <p><b>- Dün, eski arkadaşlığımızdan söz etmeniz beni çok üzdüğü için anlatacağım.Ben, yenilik ve Cumhuriyet aleyhinde değilim. Yalnız yurtseverliğin belli kişilerin tekeline alınmasına karşıyım. Ben yabana atılacak bir genç değilim.</b></p>

  <p><b>Evet; suikastı, biz, yani, İzmit Milletvekili Şükrü ve Abdülkadir birlikte düzenledik. Şükrü Bey’in evinde toplandık. Laz İsmail ve Yusuf masumdurlar. İsteyerek yapmıyorlardı. Onlar</b> (Biz siyasi cinayet işlemeyiz. Paralı iş varsa yapalım) <b>diyorlardı.</b></p>

  <p><b>Geçen kış gerçekten Ankara’ya gittim. Kardeşim karşı koydu ve bizi İstanbul’a geri gönderdi.</b></p>

  <p><b>Kâzım Karabekir, Refet ve Rauf ile aram iyi değildir. Hafız Mehmet, Çolak Selahattin, Canik Emin ve sairenin iştirakleri yoktur, korkarlar” <a href="../Text/Notlar.xhtml#dn5" id="dn5b"><sup>(5)</sup></a>.</b></p>

  <p>Cumhurbaşkanı Mustafa Kemal, bu görüşmeyi, makine başında şifre ile Başbakan ismet Paşa ile İçişleri Bakanı Recep (Peker) ve İstanbul Valisi Süleyman Sami Bey’e (iletip) şu emirleri veriyordu:</p>

  <p><b>“1 - Ziya Hurşit bugün benimle ikinci kez görüşmek istedi. Kabul ettim. Suikastı İzmir Mebusu Şükrü ve eski Ankara Valisi Abdülkadir Beyler’le birlikte tertip ettiklerini itiraf etti.</b></p>

  <p><b>2 - Abdülkadir Bey’i tutuklayınız. Adı geçenin gizlenmesi muhakkaktır. Dikkatli önlem alınmalıdır. Kendisi ile ilgileri vardır. Bu konu da dikkate alınmalıdır”<a href="../Text/Notlar.xhtml#dn5"><sup>(5)</sup></a>.</b></p>

  <p>Gazi Paşa, suikast örgütünün Ziya Hurşit dışındaki üç önemli adamını saptamıştı: Eski Ankara Valisi Abdülkadir, İttihatçılar’ın <b>“Maarif Nazırı İzmit Mebusu”</b> Şükrü Bey ve İttihatçılar’ın ünlü Serez fedaisi Sarı Efe Edip!</p>

  <p>İstanbul’da Bristol Oteli’nde yakalanan Sarı Efe Edip, Polis Müdürü Ekrem tarafından sorgulanıyor ve Efe’den suikastın <b>“Terakkiperver Fırkası umumi heyeti tarafından kararlaştırıldığı”</b> yolunda bir itiraf alıyordu. Karabekir Paşa, Cafer Tayyar Paşa, Refet Paşa, Ali Fuat Paşa, Mersinli Cemal Paşa, Albay Çolak Selahattin’i tutuklatan ve Paşaları darağacı eşiğinden döndüren ifade de Sarı Edib’in işte bu sözleriydi.</p>

  <p>Sarı Efe Edip, duruşmalarda, suikastı hükümete haber vermek üzere İstanbul’a gittiğini, İstanbul’da Celal Bey’i (Bayar) bulup, olup bitenleri Celal Bey’e haber vereceğini söyleyecek; Karabekir de Sarı Efe’nin, Enver Paşa’nın adamlarından Hacı Sami’nin başını çektiği bu örgüte hükümetin izniyle sızdığını, bu görev karşılığında kendisine para ödendiğini anlatacaktı.</p>

  <p>Efe, hiç beklemediği idam kararına karşı <b>“bu kararda benim hizmetim nazara alınmadı”</b> diye yakınacak ve mahkeme başkanı Kel Ali tarafından <b>“hizmetiniz elbette nazara alınacaktır”</b> diye susturulacaktı<a href="../Text/Notlar.xhtml#dn6" id="dn6b"><sup>(6)</sup></a>.</p>

  <p>Ali Fuat Paşa, belki de bu yüzden, Sarı Efe Edib’in hükümet tarafından Şükrü Bey’i izlemekle görevlendirildiğini ve <b>“suikastçılar arasına gizlice gönderildiğini”</b> ileri sürecek; ancak Sarı Efe Edib’in adı üzerindeki giz perdesini bugüne kadar hiç kaldıramayacaktı.</p>

  <p>İzmir’de Naimpalas Oteli’ne yerleşen Gazi Paşa, operasyonları kendisi yönetiyordu, ilk gizli şifrelerden birini Başbakan İsmet Paşa’ya çekmişti:</p>

  <p><b>“Başvekil İsmet Paşa Hazretlerine;</b></p>

  <p><b>Bugün 16 Haziran öğleden sonra saat dörtte İzmir’de yapılması kararlaştırılan suikast başarılı olmadığına göre suikastçılara tertibat alınmış olması muhtemeldir. Henüz olay hakkında olumlu ya da olumsuz yayın yapılmamış olduğuna göre Ankara’da bu gece ve yarın bazı bilgiler elde edilebilir. Bu olasılıkları göz önünde tutarak gereken soruşturmanın yapılması uygun olur”<a href="../Text/Notlar.xhtml#dn7" id="dn7b"><sup>(7)</sup></a>.</b></p>

  <p>Mustafa Kemal, İstanbul Emniyet Müdürü Ekrem Bey’e gönderdiği gizli ve özel şifrede de Sarı Edip ve Saruhan Milletvekili Abidin Bey’in olay aydınlanıncaya kadar tutuklanmayıp izlenmesi emrini veriyordu.</p>

  <p>İsmet Paşa, 17 Temmuz günü Mustafa Kemal’e gönderdiği telgrafta düşüncelerini, kaygı ve önerilerini şöyle dile getiriyordu:</p>

  <p><b>“İzmir’de Reisicumhur Hazretlerine;</b></p>

  <p><b>1 - Lütuf buyurulan açıklama suikast tertibinin önem ve ciddiyetini canlandırmaktadır. Büyük bir kaza atlatmış olduğunuza ve millet ve memleketin en büyük felaketten kurtulduğuna şüphe yoktur. Ancak bu önemli tertipten yalnız bir gün önce suikastçilerin içinden birinin ihbarı ile olayı öğrenmemiz dikkat çekicidir, bu noktayı kaydedelim. Geçen sonbaharda gerçekten esaslı bir suikast düzenlendiği bu sefer anlaşılmaktadır.</b></p>

  <p><b>2 - Olay bütün tertibi ile elimizde görünüyor. Olayın büyüklüğünü gösterişle sergilersek kamuoyu önünde bize bir güç kazandıracağından şüphe edilmez. Bu kadar haklı ve kuvvetli olduğumuz bir zamanda sorunun sahneye konmasını özenle izleyeceğiz. İstiklal Mahkemesi’nin İzmir’de açık duruşmalar</b>(ı) <b>ile olayın sergilenmesi</b>(nin) <b>bu amacı sağlayacağı ümidindeyim.</b></p>

  <p><b>3 - Motor ile kaçış ve Atina seyahatları gibi düşünceler dış ilişkilerin kanıtları olabilir. Dış ilişki için en büyük kanıt bence Ziya Hurşit ve Sarı Efe gibi aranızda derin düşmanlık bulunmayan adamların en etkili ve en büyük hedefe karşı silah kullanmak için inandırılmış olmalarıdır. Bu ilk izlenimler üzerine düşüncelerimi yazarken saygılarımı sunarım”<a href="../Text/Notlar.xhtml#dn8" id="dn8b"><sup>(8)</sup></a>.</b></p>

  <p>Vali Kâzım Paşa da Başbakanlık ve İçişleri Bakanlığı‘na gönderdiği 16 Haziran tarihli şifrede suikasttaki dış ilişki olasılığı üzerinde durmuştu. Sarı Edib’in yakın arkadaşı Torbalı Emin Bey, suikasttan önceki bir buçuk ay içinde ikinci kez Atina’ya gitmişti. Suikast sırasında da Atina’daydı. Vali Paşa bu olasılık üzerinde duruyordu.</p>

  <p>Atina ilişkisi, daha doğrusu İsmet ve Kâzım Paşaların ve mahkeme başkanı Kel Ali’nin kuşkuları, o sırada Yunanistan’da bulunan Çerkez Etem ve kardeşleriyle, <b>“Teşkilatı Mahsusa”</b> liderlerinden Kuşcubaşı Eşref ve kardeşi Hacı Sami üzerinde yoğunlaşmıştı.</p>

  <p>Kuşcubaşı Eşref, Kafkas Türklerindendi; dedesi ve babası sarayda kuşcubaşılık yaptığı için, <b>“Kuşcubaşı Eşref”</b> diye tanınırdı. Eşref Bey, Trablusgarp, Balkan ve Birinci Dünya Savaşları‘na katılmış; ittihat ve Terakki’nin gizli istihbarat örgütü <b>“Teşkilatı Mahsusa”</b>yı yönetmişti.</p>

  <p>Kurtuluş Savaşı yıllarında Salihli’deki çiftliğinde yaşayan Eşref ve kardeşi Hacı Sami, savaştan sonra Yunanistan’a sığınmışlardı. Kuşcubaşı Eşref ve kardeşi Hacı Sami; 1924 yılında hükümet tarafından düşman kuvvetleri ile işbirliği yaptıkları gerekçesi ile yurttaşlıktan çıkarılan 150 kişi arasında yer almışlardı<a href="../Text/Notlar.xhtml#dn10" id="dn10b"><sup>(10)</sup></a>.</p>

  <p>Mustafa Kemal, Sarı Efe Edip ve eski Ankara Valisi Abdülkadir’in yakalanıp yakalanmadıklarını soruyor, İsmet Paşa, dış ilişkiler üzerinde duruyor ve kuşkular, İttihat ve Terakki üzerinde toplanıyordu, İttihat ve Terakki ile birlikte o günlerde Yunanistan’da bulunan Çerkez Etem ile Kuşcubaşı Eşrefe ve Kuşcubaşı Eşrefin kardeşi Hacı Sami üzerinde…</p>

  <p>Hacı Sami, 1927 yılı Ağustos ayının 29. günü Gazi Paşa’ya suikast yapılmak üzere Yunanistan’dan Türkiye’ye gelecek ve Gümülcine Başkonsolosu Firuz Kesim’in ihbarı üzerine Aydın’ın Bozdoğan ilçesi yakınlarında Madran yaylasında hükümet kuvvetleri tarafından açılan ateş sonucunda öldürülecekti<a href="../Text/Notlar.xhtml#dn11" id="dn11b"><sup>(11)</sup></a>.</p>

  <p>Mustafa Kemal’in bütün dikkati <b>“Teşkilatı Mahsusa”</b> ve <b>“Karakol Cemiyeti</b>‘nde örgütlenen İttihat ve Terakki fedailerinin üzerinde toplanmıştı. Ve suikast girişiminin arkasında bir siyasal örgütün olup olmadığında…</p>
</body>
</html>
