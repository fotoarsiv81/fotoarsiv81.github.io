<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Format.css" rel="stylesheet" type="text/css" />
</head>

<body>
  <h2>ON ÜÇ<br />
  DR. NAZIM’IN AKIBETİ BELLİ OLUYOR</h2>

  <p>İttihat ve Terakki’nin eski <b>“Katibi Umumi”</b>si ve <b>“Merkez-i Umumi azası”</b> ve <b>“Maarif Nazırı”</b> Dr. Nazım, İstiklal Mahkemesi Başkanı Ali Bey’in sorularını yanıtlarken; mahkemenin ölüm cezası vereceğini belki düşünmüştü. Enver Paşa’nın yanında serüvenlerle geçen yaşamının bir gün ya kör bir kurşunla ya darağacında noktalanacağını, Selanik’te İttihat ve Terakki’ye girdiği gün göze almıştı. Bu yüzden olup bitenleri pek yadırgamıyor, soruları olanca açıklığıyla yanıtlıyordu.</p>

  <p>Dr. Nazım, İzmirli Evliyazade Refik Bey’in kızı Beria Hanım ile evlenmişti. Beria’nın halası Makbule Hanım, Dr. Tevfik Rüştü (Aras) Bey ile evliydi.</p>

  <p>Kel Ali’nin sorularını yanıtlayan Dr. Nazım, mahkeme sonunda kendisini darağacının beklediğini belki biliyordu; ama Mustafa Kemal’in Dışişleri Bakanı Dr. Tevfık Rüştü (Aras) Bey ile evlenen Makbule Hanım’ın damadı, Demokrat Parti hükümetinin Dışişleri Bakanı Fatin Rüştü Zorlu’yu da yıllar sonra bir başka idam sehpasında aynı yazgının beklediğini bilemezdi.</p>

  <p>Ve eşi Beria Hanım’ın büyük halası, Naciye Hanım’ın kızı Berrin’in, Aydınlı Hacı Ali Paşa’nın torunu Adnan Bey ile evleneceğini; Adnan Menderes’in de 1961 yılı Eylül ayının 17’nci günü İmralı adasında Demokrat Parti’nin ilk ve son başbakanı olarak darağacında can vereceğini de düşünemezdi</p>

  <p>Kel Ali Bey, azarlar gibi soruyordu:</p>

  <p>“- Bu memleketi durup dururken siz harbe soktunuz. Sonuç biliniyor. Şimdi savaşa girmek için kimlerle, hangi devletler ile nasıl anlaştığınızı anlatın bakalım…</p>

  <p><b>- Ben hükümette değildim. Yalnız Almanya ile anlaşıldığı gün Talat Paşa, size müjde vereyim diye sorunu anlatmıştı. Esasen o ana kadar olup bitenleri hükümet üyelerinden de saklamışlardı.</b></p>

  <p>- Allah Allah, böyle bir anlaşmayı kimseye haber vermeden görüşmek devlet kavramı ile bağdaşır mı?</p>

  <p><b>- Bunu milletvekillerinden sormak gerekiyor. Ben milletvekili değildim. Genel Merkez yöneticisiydim. Bizi ilgilendirmezdi.</b></p>

  <p>- Yaa… Merkez-i Umumi ne iş görür?</p>

  <p><b>- Parti örgütü ile ilgili işleri…</b></p>

  <p>- Birkaç bakanın tek başlarına memleketi savaşa sokmaları doğru mudur?</p>

  <p><b>- Böyle bir kararın hükümet tarafından verilmesi gerekirdi. (…) Bendeniz savaştan açık alınla çıktım Beyefendi.</b></p>

  <p>- Sen öyle zannediyorsun. Hele felaketin kesin olduğunu görünce nasıl kaçtınız? Geride kalanları kime bıraktınız?</p>

  <p><b>- Örgüte bıraktık.</b></p>

  <p>- En yakın arkadaşlarınıza bile allahaısmarladık demeden gittiniz. Doğruyu söyle! Kaçtık de! Bırakıp kaçtınız. Söyle, söyle, kaçtık de!</p>

  <p><b>- Evet kaçtık. Kalıp da ne yapacaktık?!</b></p>

  <p>- Kaçışınızın bir anlamı vardı. Memleket iflas etti. Sen, Talat, Enver, Cemal Paşalar, hepiniz kaçıyorsunuz. Bunun manası nedir? “Aziz canlarımızı kurtaralım!” Yahut “memleket bizi parçalar” korkusu değil mi? Memleketten çıkıyorsunuz, gittiğiniz yerlerde ne yapacağınızı, nasıl yapacağınızı düşündünüz mü?</p>

  <p><b>- Kırım’a gittik. Enver Paşa’nın bir projesi vardı. Kafkasya’daki iki fırkaya yüz bin silah göndermişti. Kendi de gidip bu kuvvetin başına geçecekti, olmadı. Kırım’dan bir trenle Almanya’ya gittik, Berlin’de Ermenilerin gösteri yapacaklarını öğrenince sanatoryumda kaldık. “İslam İhtilalleri Cemiyeti İttihatı” esasını orada kurduk.</b></p>

  <p>- Demek nerede toplansanız hemen bir nizamname yaparsınız?</p>

  <p><b>- “Wilson prensipleri”, büyük ümitler vermişti. Biz de çeşitli millet ve memleketlerden üzerimize yüklenen yükü hafifletmek üzere bir örgüt kurmayı düşünmüş; Hintliler vs. ile temasa geçmiştik. Merkez Berlin’de olacak ve her memlekette bir temsilci bulunacaktı. Bu örgüt, sömürgelerde halkı yabancı kuvvetlere karşı örgütlemeyi ve bu yolla Türkiye üzerindeki baskıyı azaltmayı görev edinecekti.</b></p>

  <p>- Siz kimsiniz, nereden çıktınız, derlerse ne diyecektiniz? Para çektiniz mi? Masraflarınızı nasıl karşıladınız?</p>

  <p><b>- Onlar zaten hazırdı. Davetimize koştular. Talat Paşa’nın verdiği 89 bin lira yetiyordu. Berlin’de Rus Şuralar Komünistleri bize faaliyetlerimiz için her türlü yardımı yapacaklarına söz verdiler. Ruslar, yalnız Azerbaycan’ın bağımsızlığını tanıyacaklar, biz de Rusya’daki Müslümanları kışkırtmayacaktık.</b></p>

  <p>- Sonra Moskova’ya gittiniz?</p>

  <p><b>- Evet… Ama çok güç gidebildik. Uçağımız altı defa düştü. Ben Enver Paşa ile bu şekilde Moskova’ya gittim. Cemal Paşa, Dr. Bahattin Şakir ve Kadri Beyler, Talat Paşa ile Berlin’de kaldılar. Orada propaganda ve örgüt çalışmaları yapmaya başladılar. (…) Moskova’da ağustos sonuna kadar kaldık. Bu esnada, Anadolu’ya yardım ve özellikle silah ve cephane sağlamak için çalışıyorduk. Bu çalışmalar sırasında Enver Paşa, Sovyet Dışişleri Komiseri Çiçerin’e</b> “Sizin süvari kuvvetiniz var. Bunu Anadolu’ya gönderirseniz yardımı olur ” <b>demişti.</b></p>

  <p>- Ne yetki ile, ne sıfatla söylüyordu? Bizim orada elçimiz var. Söyleyecekse o söyler. Enver Paşa’ya ne oluyor?</p>

  <p><b>- Bir yardım sağlanması için… Bu memleketin bir evladı sıfatıyla… Enver Paşa, bunu temcit pilavı gibi tekrarladıkça, Çiçerin bir gün Paşa’ya şu soruyu sordu:</b> “Siz Ankara için ne düşünüyorsunuz? Ankara sizin için ne düşünüyor?” <b>Dedim ki:</b> “Ankara, emperyalistlere karşı savaştıkça bizim hakkımızda ne düşünürse düşünsün, onlara yardıma mecburuz.” <b>(…) Bu arada memleketten kötü haberler geliyordu. Bir gün Enver Paşa bana</b> “Anadolu’dan gelen haberleri görüyorsun, düşman Eskişehir’i almış, memleket sınırında bulunalım. Batum’a gidelim” <b>dedi. Ben de</b> “siz sınıra gelince sabredemez, zıplar geçersiniz” <b>dedim.</b> “Halbuki sözümüz var. Mustafa Kemal Paşa’nın izni olmadıkça Anadolu’ya geçmeyeceğiz” <b>dedim.. Enver Paşa,</b> “sen asker değilsin, durumu kavrayamıyorsun, sınırda bulunmamız gerekiyor” <b>dedi. Batum’a gittik.</b></p>

  <p>- Ne için? Ne yapacaktı? Memlekete girmek ama nasıl girmeyi düşünüyordu?</p>

  <p><b>- Nefer kıyafetinde, gönüllü olarak…</b></p>

  <p>- Sonra ne yaptınız?</p>

  <p><b>- Enver Paşa bunu sağlamak için faaliyetteydi. Batum’a gidip gelen Hopa’lı, Rizeli takacılarla, Lazlar’la temasta bulunuyordu. Yaveri Muhittin Bey, bunları bulup getiriyordu. Bunlar vasıtasıyla Trabzon’daki meşhur Kayıkçılar Kahyası ile ilişki kurulmuştu<sup><a href="../Text/Notlar.xhtml#dn56" id="dn56b">(56)</a></sup>. (…) Enver Paşa, Sakarya savaşının zaferle bitmesinden sonra Anadolu’ya geçmekten vazgeçti.</b></p>

  <p>- Küçük Talat Bey’i Halil Paşa ile nereden çıkardınız?</p>

  <p><b>- Efendim, ben bilmiyorum.</b></p>

  <p>- Küçük Talat Bey… Siz de Moskova’dan geliyorsunuz, birbirinizi görmek arzusu. Çerkez Sami<sup><a href="../Text/Notlar.xhtml#dn57" id="dn57b">(57)</a></sup>, nasıl katıldı size?</p>

  <p><b>- Çerkez Sami’nin katıldığı günlerde Berlin’deydim.</b></p>

  <p>- Tevil etmeye çalışmayın. Sizin için doğru yol gerçeği söylemektir.</p>

  <p><b>- Halil Paşa ile Moskova’da bulunduk, görüştük. Fakat Batum’da vagonda gizli oturuyordum.</b></p>

  <p>- Sakarya Zaferi, Anadolu’ya geçme kararınızı tehir etmiştir. Enver Paşa’nın ele geçen mektubu sizin de Anadolu’ya geçme fikrinde olduğunuzu gösteriyor.</p>

  <p><b>- Ben, bizim yönümüzden sınırda tek bir erin bulunmasına taraftar değildim.</b></p>

  <p>- Sade Enver Paşa mı? Siz de öyle… Evet, bizi arkadan vurmak istiyordunuz.</p>

  <p><b>- Reis Beyefendi! Gerçek adına vicdanımın sesini arz ediyorum. Enver Paşa, hatası yüzünden Türklük uğruna canını vermiş bir şehittir; eski bir devrimci arkadaşımdır, onun ruhuna acı vermek istemem. Fakat şunu da kesinlikle söylerim ki, eğer Anadolu, sadık ve anlayışlı bir arkadaşını Enver Paşa’nın yanında bulundursaydı, Ankara’ya benden fazla, çok fazla hizmet etmiş olacaktı.</b></p>

  <p>- Memlekete dönünce Cavit Bey’in evinde toplandınız mı?</p>

  <p><b>- Evet, bildiğiniz sorunları görüştük.</b></p>

  <p>- Evinizde 9 maddelik İttihat ve Terakki programı bulunmuştur. Nedir bu?</p>

  <p><b>- Terakkiperver Partisi’nin kurulacağı günlerde Şükrü Bey İzmir’e geldi. Kara Kemal Bey, mektupla “Benim programım budur” diye bunu bana İzmir’e göndermiştir.</b></p>

  <p>- Cevap verdiniz mi?</p>

  <p><b>- Hayır.</b></p>

  <p>- Seçimlerden önce bu programı görüşüp kabul etmişsiniz.</p>

  <p><b>- Görüşmedik. Bir sakınca yoktur ki, saklayayım.</b></p>

  <p>- Arkadaşlarınızdan biri çıkar da “madde madde görüştük” derse ne diyeceksiniz?</p>

  <p><b>- Böyle bir toplantıda bulunmadım. Toplanıp böyle bir sorunu görüşmek yasak değildi ki, saklamak zorunda kalayım.</b></p>

  <p>- Ama bu programda suikast vardı.</p>

  <p><b>- Ne münasebet! Hem ben İzmir’de oturuyorum. Ara sıra İstanbul’a gider; birkaç gün kalırım. Orada yapılan şeylerden haberdar değilim.</b></p>

  <p>- Biz Millet Meclisi’nin yargı yetkisini kullanırız. Çıkardığımız sonuca göre hükmümüzü veririz.</p>

  <p><b>- Bunu bilmiyor değilim. Doğru söylüyorum. Millet Meclisi’nde yasalar çerçevesinde bir parti kurulması, yasalara ve vicdana aykırı bir şey değildir ki, gizleyeyim. Bir parti kurmak vatandaşın hakkıdır. Biraz önce savcı beni yalancılıkla suçladı. Benim bu beyandan anladığım memlekette başka partilerin kurulmasının istenmediğidir. Terakkiperver Partisi kurulunca, denge kuruluyor diye sevinmiştim<sup><a href="../Text/Notlar.xhtml#dn58" id="dn58b">(58)</a></sup>.”</b></p>

  <p>Mahkemenin üzerinde durduğu sanıklardan biri de Nail Bey’di<sup><a href="../Text/Notlar.xhtml#dn59" id="dn59b">(59)</a></sup>. Mahkeme Başkanı Ali Bey, ittihat ve Terakki’nin eski <b>“Katib-i Mesulü”</b> ve Birinci Dünya Savaşı yıllarında Trabzon ve çevresinin <b>“Teşkilatı Mahsusa Komutanı”</b> Nail Bey’e de aynı soruları sormuş; Nail Bey de Enver Paşa’nın <b>Üçüncü Enternasyonal</b>‘e katılmak üzere Moskova’ya gittiğini; Küçük Talat, Azmi ve Hafız Mehmet ile Moskova’da karşılaştığını; Enver Paşa’nın <b>İslam İhtilalcileri Cemiyeti İttihadı</b> çalışmalarını sürdürdüğünü; kendisinin Küçük Talat Bey ile birlikte Trabzon’a geldiklerini, Kâzım Karabekir Paşa’ya <b>“Bolşeviklik hakkında”</b> bilgi verdiğini; daha sonra Mustafa Kemal ve İsmet Paşalar ile görüştüğünü, Cavit Bey’in evindeki toplantılara katıldığını; Kara Kemal ve Abdülkadir ile arkadaş olduklarını, ancak suikast konusunda hiçbir ilgisi ve bilgisi bulunmadığını söylemişti.</p>

  <p>Nail Bey’in, Kara Kemal’in Mes’adet Han’daki bürosuna gidip geldiği, Kara Kemal’in bürosunda, Ardahan milletvekili Hilmi Bey’in 17 kez Nail Bey ile, 10 kez Abdülkadir ile görüştükleri, Hilmi Bey’in, Hafız Mehmet’in yazıhanesinde Saruhan milletvekili Abidin Bey ile görüştüğü, 13 Mart günü Hilmi Bey, Kara Kemal ve Nail Bey’in toplantı yaptıkları, 15 Mart günü, Kara Kemal’in odasında, Hilmi, Ziya, Hurşit ile Nail Bey’in bir araya geldikleri, 17 Mart Günü, Ziya Hilmi Bey’in Ziya Hurşit ile birlikte Rüştü Paşa ile buluştukları, Kara Kemal’in yazıhanesinde Kara Kemal, Hilmi ve Nail arasında bir toplantı yapıldığı, 25 Mart günü, Kara Kemal’in yazıhanesinde Hilmi Bey’in, Kara Kemal, Nail Bey ve Abdülkadir’in bir araya geldikleri, Hilmi Bey’in 10 Nisan günü Mes’adet Han’da Hafız Mehmet, 25 Nisan günü Şükrü Bey ile görüştüğü, Mes’adet Han’daki bu buluşmaların suikast gününe kadar sürdüğü, Ardahan milletvekili Hilmi Bey’in tuttuğu günlük ele geçince ortaya çıkmıştı.</p>

  <p>Dr. Fikret Bey de duruşmada, Nail Bey’i Tokatlayan Han’ın önünde Abdülkadir Bey ile gördüğünü söyleyince de hem Nail Bey, hem de Enver Paşa’nın en yakın adamlarından Hilmi Bey için idam sehpası kurulmuştu.</p>
</body>
</html>
