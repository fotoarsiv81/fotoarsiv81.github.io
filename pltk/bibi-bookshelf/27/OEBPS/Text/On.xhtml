<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Format.css" rel="stylesheet" type="text/css" />
</head>

<body>
  <h2>ON<br />
  PAŞALAR MAHKEMEDE</h2>

  <p>İstiklal Mahkemesi Başkanı Ali Bey, suikasttan çok Terakkiperver Partisi’nin kuruluşu ile ilgiliydi. Parti programını kim hazırlamıştı? Kara Kemal mi? Cavit Bey mi? İttihatçıların, İkinci Grup ve Terakkiperver Partisi kanalı ile yapmak istedikleri neydi? Karabekir’den sonra, partinin genel sekreteri Ali Fuat Paşa’ya da aynı soruları yöneltti.</p>

  <p>“- Zat-ı aliniz partinin genel sekreteriydiniz. Partinin programı nerede açıklandı?</p>

  <p><b>- Ankara’da on beş kadar milletvekili toplandı; program açıklandı.</b></p>

  <p>- Parti programı taslak olarak kimler tarafından kaleme alındı?</p>

  <p><b>- Kimin tarafından yapıldığını bilmiyorum. Yalnız şunu anımsıyorum. Herkesin not defteri vardı. Bendeniz genel sekreter olduğum zaman herkes notlarını çıkarırdı. İncelenirdi.</b></p>

  <p>- Soruşturmada programın Cavit, Kara Kemal ve Şükrü Bey’ler tarafından yapıldığı anlaşılıyor.</p>

  <p><b>- Bendeniz o zaman müfettiş idim. Bazı sebeplerle Ankara’ya gelmiştim. O zaman durumu gördüm. Önceleri program hakkında bir şey bilmiyordum. Meclis’e katılıncaya kadar da diğer arkadaşları görmedim. Yalnız İsmail Canbulat Bey Selanik’te yüzbaşıydı. Bendeniz de kurmay başkanıydım. Oradan tanıyorum; ondan sonra da görmedim. Yalnız bu Mecliste gördüm.</b></p>

  <p>- Abdülkadir’i?</p>

  <p><b>- Bunu da Selanik’te görmüştüm. Ondan sonra Mecliste gördüm. Başka surette tanımam.</b></p>

  <p>- Kara Kemal’i?</p>

  <p><b>- Kara Kemal’i hiç tanımam. Uzaktan duyardım. Parti hakkında hiç konuşmadım.</b></p>

  <p>- Paşa, Terakkiperver Partiye hangi siyasi kanaatlar ile geçtiniz?</p>

  <p><b>- Bildiğiniz gibi Meclise geldik. Halk partisinde ilkeler vardı, program yoktu. Ayrıca bir de muhalefet partisi gerekirdi.</b></p>

  <p>- İddianameden anladınız, bir suikast işi var. Bu konu araştırılıp, soruşturuluyor. Suikast daha önce Ankara’da yapılmak istendi. Ziya Hurşit’in bu konuda geniş itirafları var. Bu teşebbüs Arif, Ziya, Laz İsmail, Şükrü vesaire tarafından yapılıyor. Bunu Sabit Bey haber alıyor. Suikasta engel olabilmek için zat-ı alilerine, Rauf Bey’e haber veriyor.</p>

  <p><b>- Önce şunu arz edeyim ki, vatanın namuslu bir evladı olmak üzere böyle bir olaydan haberim olsaydı, vatanın en namuslu evladının yapacağı şeyi yapar; hükümete ve Gazi’ye haber verirdim. Yalnız bildiğim şudur: Ankara’da evimden çıkarken Rauf Bey’in Sabit Bey ile beraber geldiklerini gördüm. Şükrü Bey’in sarhoşken, Sabit Bey’i kızdırdığını görmüştüm. Rauf Bey soruşturdu. Şükrü Bey, sarhoş olarak Sabit Bey’e bir şeyler söylemiş. Suikast hakkında bir bilgi almadı ki, bunu hükümete haber verelim. Bendeniz hep meşruiyet ve yasa çerçevesinde hareket ettim. Suikastı haber alsaydım, hükümete haber verirdim.</b></p>

  <p>- Paşam, bir soru daha: Partinizin hizmetlerinden dolayı takdirname verdiğiniz Ziya Hurşit, sonra yönetim kurulunuzdan Şükrü Bey, Arif Bey, Abidin Bey, tamamen bir özel maksat izlediler; bir suikast yapmak istediler, ancak başarılı olamadılar. Bu bir gizli örgüttür. Bu gizli örgütün üyeleri de sizin partinizdir. Kuruluşundan itibaren böyle bir örgüt partinizde bulunuyordu. Bu partinin genel sekreteri olarak sorumlusunuz.</p>

  <p><b>- Efendim, geçen yıl parti kapatıldıktan sonra parti yönetimi kalmamıştır. Genel sekreterliğim de kalmamıştır. Suikast olayı bu tarihlerden sonradır. Bu şahıslar, bizim partinin üyeleri olduğu kadar TBMM’nin de üyeleridir. Benim bunlarla hiçbir bağlantım yoktur. Böyle olmakla birlikte, TBMM üyelerinin yaptığı işlerden kimlerin sorumlu tutulacağını bilemem!<sup><a href="../Text/Notlar.xhtml#dn44" id="dn44b">(44)</a></sup>”</b></p>

  <p>Ali Fuat Paşa’dan sonra salona Refet Paşa alındı. Refet Paşa, gülümseyerek çevresine bakındıktan sonra sanık sandalyelerinden birine oturdu.</p>

  <p>Ali Bey sorguya başladı; sözü döndürüp dolaştırıp, İttihatçıların ünlü Maliye Nazırı Cavit Beye getiriyordu.</p>

  <p>“- Paşam, 1926 yılı başlarında Ziya Hurşit, bir takım avenesi ve Şükrü Bey aracılığı ile Ankara’ya geliyor. Orada hükümete ve Cumhurbaşkanına karşı bir suikast yapmak istiyorlar, incelemeler yapılıyor. Rauf Bey, olaydan haberdar oluyor. Zat-ı alilerine haber veriyor. Sizin, Rauf Bey’in, Kâzım Paşanın haberli olduğunu söylüyorlar, suikastı Ankara’da yapamıyorlar. Sonra suikast yapmak için İzmir’e geliyorlar; suikast yapmak üzereyken yakalanıyorlar. Suikast teşebbüslerinden haberiniz ne dereceye kadardır?</p>

  <p><b>- Suikast hakkında bir bilgim yoktur. İş, ben buraya geldikten sonra bana anlatıldı. Ben de bilgi topladım. Suikast hakkında bir şey bilmiyorum. Yalnız, Şükrü Bey ile Sabit Bey arasında bu konuda bir kavga olduğunu biliyorum.</b></p>

  <p>- Partinin kurulmasından önce Cavit Beye gittiniz mi?</p>

  <p><b>- Cavit Bey’in hanımını tanırım. Her yıl bir defa giderim. Bir defa gittiğimde evlilik yıldönümleriydi; 200 kişi vardı.</b></p>

  <p>- Parti konusunda Cavit Bey ile adada konuştunuz mu?</p>

  <p><b>- Cavit Bey ile ne partinin kuruluşundan önce ne de sonra hiç görüşmedim.</b></p>

  <p>- Canbulat Bey ile?</p>

  <p><b>- Canbulat Bey ile görüşüyordum.</b></p>

  <p>- Cavit Bey tarafından İsmail Canbulat Bey’e verilmiş kitap vardır, bilir misiniz?</p>

  <p><b>- Bundan hiçbir bilgim yok.</b></p>

  <p>- Parti programını Canbulat Bey ile Şükrü Bey imza etmişlerdir.</p>

  <p><b>- Canbulat Bey, parti programının herhangi bir kimse ile görüşüldüğü konusunda bana hiç söz etmemiştir.”</b></p>

  <p>Ertesi gün Cafer Tayyar Paşa’nın sorgusu yapıldı. Mahkeme başkanı Ali Bey, aynı soruları sormaya başladı. Terakkiperver Partisi hakkındaki soru yağmurundan sonra konu suikasta gelmişti:</p>

  <p>“- Suikast fikrine karşı izlenimleriniz nelerdir?</p>

  <p><b>- Suikast hakkında hiçbir şey duymadım.</b></p>

  <p>- Şükrü Bey ile özel görüşür müydünüz?</p>

  <p><b>- Özel olarak görüşmezdim. Arkadaşlarla beraber görüşürdük.</b></p>

  <p>- Bugünkü muhalefetinizin memleket yönetimi konusundaki kişisel görüşünüz nedir?</p>

  <p><b>- Kendi kişisel kanaatim, her ne surette olursa olsun, hükümetin başarıları için dua etmektir. Muhalefetimi Takrir-i Sükun Kanunu olmadığı zaman söylerim.</b></p>

  <p>- Takrir-i Sükun Kanunu olmadığı zaman bombayı daha iyi koyardınız.</p>

  <p><b>- Affedersiniz, ömrümde bomba kullanmadım; namuslu bir askerim.</b></p>

  <p>- Bağlı bulunduğunuz parti bombayı hazırlamıştır.</p>

  <p><b>- Düşünmedim, düşünmediğimi Kuran’a el basarak söylerim.</b></p>

  <p>- Takriri Sükun Kanunu, bir milletvekilinin Mecliste söz söylemesini yasaklamamıştır.</p>

  <p><b>- İzin verin; siyasi görüşlerimizi açıklamak hakkına sahip değiliz. Kanaatlarımızı ancak Mecliste söyleriz.</b></p>

  <p>- Meclis kütüphanesinde Arif Bey, Refet Paşa ve Karabekir Paşa ile toplandınız.</p>

  <p><b>- Hayır, ben yoktum.</b></p>

  <p>- Belki hatırlarsınız.</p>

  <p><b>- Hayır; Karabekir Paşa, Refet Paşa, üçümüz birlikte bulunmadık.</b></p>

  <p>- Kara Kemal ile hiç görüşür müsünüz?</p>

  <p><b>- Onunla hiçbir münasebetim yoktur.”</b></p>

  <p>Sanıklardan <b>“Çolak Selahattin”</b> diye bilinen emekli albay Selahattin Bey, Terakkiperver Partisinin kuruluşunda Kara Kemal Bey’in yaptığı çalışmaları anlatıyor; Mahkeme Başkanı Ali Bey de Kara Kemal konusunda peş peşe sorduğu sorularla kuşkularını dile getiriyordu:</p>

  <p>“- Şu halde bir taraftan Rauf Bey, Karabekir ve Ali Fuat Paşalar ile anlaşıyor; öte taraftan da Kara Kemal ile… Kara Kemal, bir takım arkadaşları hesabına ve onları temsilen hareket etmiştir. Evinizde Kara Kemal ile hangi konuyu görüştünüz?</p>

  <p><b>- Sorduk; dedik ki, siz kimsiniz? Arkadaşlarınız var mı? Cevapları bizi tatmin etmedi. Şüphede kaldık.</b></p>

  <p>- Kurtuluştan sonra Kara Kemal, başta olmak üzere Cavit, Hüseyin Cahit, Rahmi vs. İttihat ve Terakki hesabına toplantı yapmışlar.</p>

  <p><b>- Bilmiyorum.</b></p>

  <p>- Partinin İstanbul şubesi nasıl kuruldu?</p>

  <p><b>- Bir şube kurulması gerektiğine göre bu şubenin başında da temiz bir arkadaşın bulunması gerekirdi. Kara Vasıf Bey’in namus ve ahlakından emindik. Kendisine kabul ettirmek gerekirdi.</b> Başkası ile çalışmayız <b>dedik. Sekreterlik için de Rauf Bey, Kara Vasıf’a ısrar etmiş.”</b></p>

  <p>Sanıklardan Rüştü Paşa da suikast olayından haberi olmadığını anlatıyor; şunları söylüyordu:</p>

  <p><b>“- Yalnız Abidin Bey, bana böyle bir olaydan söz etti.</b> Şükrü Bey, böyle bir şey yapacak, men edelim <b>dedi. Biz de Şükrü Bey’i evinde bulduk. O da</b> böyle bir şey yoktur <b>diye bize teminat verdi.</b> Sabit Bey’in evhamından başka bir şey değildir<b>, dedi.</b></p>

  <p>- Abidin Bey ile münasebetinizi anlatın?</p>

  <p><b>- Abidin’e Ramazan’dan önce İstanbul’da rastladım. Bana dedi ki</b> “Sarı Efe Edip, İzmir’de serseri gibi dolaşıyor, örgüt kuruyor” <b>dedi.</b> “Sarı Efe kimdir?” <b>dedim. Ne yaparsa yapsın, hükümet vardır. Bana ne lazım? Ben bunu Abidin’in sersemliğine verdim.</b></p>

  <p>- Seni memleket, paşa rütbesine kadar çıkardı. Abidin böyle şey söyler de senin görevin olmaz mı?</p>

  <p><b>- Edip kimdir, bana ne? Bana suikast işinden söz etmedi. İçyüzünü bilmiyorum.</b></p>

  <p>Eski Erzurum milletvekili Hüseyin Avni Bey, Feridun Fikri Bey ve emekli Albay Kara Vasıf Bey de Kara Kemal’in Terakkiperver Partisi ile ilişkisini anlatmışlardı. Hem Savcı Necip Ali Bey’in hem de Mahkeme Başkanı Kel Ali Bey’in kafalarında Kara Kemal adı yankılanıyordu. Terakkiperver Partisi’nin arkasında İttihatçılar ve İttihatçıların eski bakanı vardı: İaşe Nazırı Kara Kemal, Maliye Nazırı Cavit Bey ve Maarif Nazırı Şükrü Bey!</p>

  <p>Bu gruba bir de ad takılmıştı:</p>

  <p><b>Kara Çete…</b></p>

  <p>Sivas Milletvekili Halis Turgut, suikast ile hiçbir ilgisinin olmadığını söyleyince Ziya Hurşit ile yüzleştirilecek; Ziya Hurşit, yüzleştirmede şunları söyleyecekti:</p>

  <p><b>“- İstanbul’da Trabzon milletvekili Hafız Mehmet Bey bana, Şükrü Bey’in benimle görüşmek istediğini söylemiş; ben de bunun üzerine gidip görüşmüştüm. Ondan sonra da Erzurum Milletvekili Rüştü Paşa ve Sivas Milletvekili Halis Turgut Bey ile görüştüm. Tabii, bütün bu görüşmeler suikast üzerineydi. Şükrü Bey,</b> “silahınız noksan ise Halis Turgut Bey size silah verecek. Yalnız Rüştü Paşa’dan istifade edemeyeceğiz” <b>demişti. Halis Turgut Bey ile beraber kaldığımız zaman kendisine</b> “Hani vereceğin tabanca nerede?” <b>dedimse de bir türlü vermedi. Bulamadığını söyledi. (…) Benim bildiğim, gördüğüm: Halis Turgut Bey ile suikast işini görüştük, tabanca vaad etti. Sonra istediğim halde vermedi.”</b></p>

  <p>İsmail Canbulat Bey de Kara Kemal ile ilgili soruları <b>“bilmiyorum”</b> diye yanıtlamış: Terakkiperver Partisi için hazırlanan programın yazımında Kara Kemal’in görev almadığını söylemiş; eski Adalet Bakanı ve Trabzon Milletvekili Hafız Mehmet de Ziya Hurşit’in kendisine Rüştü Paşa, Halis Turgut ve Sabit ve Halet Beyler’in de onayı ile bir hükümet darbesi yapacaklarından söz ettiğini, Şükrü Bey ile bu konuyu konuştuğunu ve yeğeni Vahap ile bu iş için görevlendirildiğini anlatmıştı<sup><a href="../Text/Notlar.xhtml#dn45" id="dn45b">(45)</a></sup>.</p>

  <p>İsmail Canbulat ve Halis Turgut Beyler, İstiklal Mahkemesi’nde önce onar yıla mahkum olacaklar; bu karara itiraz etmeleri üzerine mahkeme, kararını değiştirecek ve yeni kararını açıklayacaktı:</p>

  <p>İdam!<sup><a href="../Text/Notlar.xhtml#dn46" id="dn46b">(46)</a></sup></p>
</body>
</html>
