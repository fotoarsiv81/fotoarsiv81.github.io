<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Format.css" rel="stylesheet" type="text/css" />
</head>

<body>
  <h2>ON ALTI<br />
  DAVA SONRASI YAŞANANLAR</h2>

  <p>İzmir suikastı davası başladığı günlerde Rauf Bey, Paris’teydi.</p>

  <p>30 Haziran 1926 günü Rauf Bey, TBMM Başkanı Kâzım Paşa (ÖZALP)‘a bir telgraf çekip dokunulmazlığının ayaklar altına alındığını belirterek, <b>“siyasi hasımlardan kurulu ve bazıları ile de şahsi düşmanlık bulunan mahkeme üyelerinin”</b> önüne çıkmayı <b>“kurulan tuzak”</b> olarak nitelemişti<sup><a href="../Text/Notlar.xhtml#dn74" id="dn74b">(74)</a></sup>.</p>

  <p>Kâzım Paşa’ya uzun bir telgrafla neden dönmeyeceğini açıklayan Rauf Bey, kararını vermişti; dönmeyecekti.</p>

  <p>Rauf Bey, Türkiye’ye dönüp mahkeme önüne neden çıkmadığını soranlara <b>“İstiklal Mahkemesi’nin elinde oyuncak olmamak için”</b> diye yanıt verecekti.</p>

  <p>İstiklal Mahkemesi tarafından on yıl ağır hapis cezasına çarptırılan Rauf Bey, 5 Temmuz 1935 günü İstanbul’a döndü. Döner dönmez de Teşvikiye’deki evinde siyasi polis tarafından izlenmeye başlandı<sup><a href="../Text/Notlar.xhtml#dn75" id="dn75b">(75)</a></sup>.</p>

  <p>Döndüğü günlerde, bir gün Mustafa Kemal, Çankaya’da Ali Fuat Paşaya <b>“Rauf da şimdi senin gibi aramızda bulunamaz mıydı?”</b> diye sorunca, Ali Fuat Paşa, Rauf Bey’i Çankaya’ya çağırmıştı.</p>

  <p>Rauf Bey, o gün, Ali Fuat Paşayı şöyle yanıtlamıştı:</p>

  <p><b>“- Atatürk’e karşı daima eski candan dostluğun tesiri altında, ancak içimden gelen en temiz ve iyi duygularla saygı ve sevgi beslediğim hakkındaki kanaatiniz doğrudur. Öteden beri sarsılmaz bir imanla bağlandığımız gibi Atatürk cidden büyük bir adamdır. Fakat, etrafında toplananlar, yazık ki, hiçbir vakit ona layık olamamışlardır. Binaenaleyh, kendisi ile görüşmek istememe rağmen bu işte de etrafındakilerin bir oyun yapmasından korkarım.”</b></p>

  <p>Ali Fuat Paşa’nın Rauf Bey’i milletvekili seçtirme girişimleri de bir sonuç vermemişti. Recep Peker, Rauf Bey’in önce Halk Partisi’ne girmesini, sonra aday olmasını istemişti. Mustafa Kemal de sorunun Halk Partisi ile Rauf Bey arasında çözümlenmesi gerektiğini söylemiş, sorun çözülmezse o zaman Rauf Bey’in bağımsız aday gösterilmesini önermişti. Rauf Bey bu öneriyi de geri çevirecek ve sonradan yakın çevresine olayı şöyle anlatacaktı:</p>

  <p><b>“- Ben o sırada peki demekle yıllarca önce vermiş bulunduğum bir istifanameyi geri alarak milletvekilliğimi sağlamak suretiyle birçoklarının hayal gayesi telakki ederek yüksek buldukları mevkiyi de elde edebilirdim. Bu hareket tarzı, hatta böyle bir şeyi düşünmek, hatıra getirebilmek dahi bu yaratılışta insanların harcı değildir. Nitekim cevabım gayet basit oldu. Allahaısmarladık, dedim ve ilk trene binerek İstanbul’a döndüm. Elbette bunun böyle olması lazımdı. Lâkin etrafı ortadan kaldırmak benim elimde olan bir şey değildi.”</b></p>

  <p>Rauf Bey aklanmak istiyordu. 1933 yılında Af Yasası çıkarılmış; İzmir suikastı davasında verilen hapis cezası kararları da af kapsamına alınmıştı.</p>

  <p>Rauf Bey af istemiyordu; istediği, <b>“tashih-i karar”d</b>ı; bağımsız bir mahkemede yargılamanın yeniden yapılması ve mahkeme kararı ile aklanmasıydı.</p>

  <p>Atatürk ölmüş; İsmet Paşa Cumhurbaşkanı olmuştu. İsmet Paşa, Cumhurbaşkanı olunca Rauf Bey ile kız kardeşi İffet Hanım’ı Dolmabahçe Sarayı‘na çağırmış ve Rauf Bey’in gönlünü almıştı. İsmet Paşa’nın amacı, Rauf Bey’i yeniden siyasete sokmaktı. Rauf Bey, önce <b>“hayır”</b> dedi:</p>

  <p><b>“İstiklal Mahkemesinin hakkımda verdiği tamamen keyfi ve adaletsiz karar düzeltilmedikçe hiçbir iş kabul etmem!..”</b></p>

  <p>Cumhurbaşkanı İsmet İnönü, Başbakan Dr. Refik Saydam aracılığı ile 22 Ekim günü yayınlattığı bir bildiri ile İstiklal Mahkemesi kararının düzeltilmesine yasal olanak bulunmadığını, yargılama olsa Rauf Bey’in aklanacağını açıklamış; devlet, böylece Rauf Bey’den kamuoyu önünde ve açıkça özür dilemişti.</p>

  <p>Rauf Orbay bu oldu-bitti ile Kastamonu milletvekili seçildikten sonra kesilen emeklilik aylığı için Yargıtay’a başvuracak; Yargıtay İzmir suikastı davasına yeniden bakacak ve Rauf Bey, Yargıtay karan ile aklanacaktı<sup><a href="../Text/Notlar.xhtml#dn76" id="dn76b">(76)</a></sup>.</p>

  <p>İnönü, eski kırgınlıkları gidermişti. Cumhurbaşkanı, bir adım daha atarak Rauf Bey’i Londra Büyükelçiliği’ne atadı. Rauf Bey, bir süre sonra Londra Büyükelçiliği görevinden de ayrıldı.</p>

  <p>Mustafa Kemal, İzmir suikastı soruşturmaları yapılırken İzmir’de Kordonda bugün müze olarak kullanılan evde Fahrettin Paşaya <b>“Ali Bey, Paşaları asacak”</b> demiş ve Paşalardan yana görüşünü açıklayan Fahrettin Paşa’ya sormuştu:</p>

  <p><b>“- İyi ama sonrasından emin olabilir miyiz?”</b></p>

  <p>Fahrettin Paşa, eski silah arkadaşlarını korumak için <b>“Emin olabilirsiniz Paşa Hazretleri. Siz var oldukça hükümetimiz daima kuvvetli olacaktır, bütün millet size prestij ediyor. Bu nankörlüğe teşebbüs edenler sınırlı bir kaç sapıktan ibarettir. Ceza da bu sınır içinde kalırsa adaletiniz bütün Türk milletini bir kere daha size bağlayacaktır”</b> yanıtını verince de <b>“pekala”</b> demişti:</p>

  <p><b>“- Ali Bey ile bir defa daha görüşelim.”</b></p>

  <p>Atatürk, ölümünden önce İzmir suikastı davasında yargılanan eski arkadaşları ile hep barışmak istemiş; bunun için fırsat kollamış; önce Ali Fuat Paşa’yı Çankaya’da ağırlamış, Refet Paşa ile Ankara Palas’da şampanya içerek barışmış; Rauf Bey’i araya Ali Fuat Paşa’yı sokarak milletvekili seçtirmek istemişti.</p>

  <p>Kâzım Karabekir ile suikast davasından sonra Karabekir’in 1933 yılı Nisan ve Mayıs aylarında Milliyet Gazetesi’nde yazdığı ve daha sonra <b>“İstiklal Harbimizin Esasları”</b> adıyla kitaplaştırdığı anılar nedeniyle yeniden çatışmış; bu anıları, Kılıç Ali’nin yönettiği bir operasyon sonucu toplatılmış ve (anılar) yakılmıştı<sup><a href="../Text/Notlar.xhtml#dn78" id="dn78b">(78)</a></sup>.</p>

  <p>Kılıç Ali ve Karabekir, bir kez daha karşı karşıya gelmişlerdi. Bu soğukluk, 1936 yılına kadar sürdü. Atatürk, Karabekir’i 1936 yılı Ağustos ayında Dolmabahçe Sarayı‘nda toplanan <b>“Üçüncü Türk Dili Kurultayı”</b>na çağırarak bu dargınlığı gidermek istedi.</p>

  <p>Ali Fuat Paşa’ya <b>“Karabekir Paşa, eğitim, dil ve tarih konuları ile meşgul olmuş bir arkadaştır. Niçin bu kongreye gelmiyor? Ben ona bir davetiye göndereyim, siz de kendisine tarafımdan hususi surette davet edildiğini söylersiniz”</b> dedi. İki silah arkadaşı Dolmabahçe’de toplanan Dil Kurultayı‘nda barışacaklardı. Ali Fuat Paşa ve Karabekir, birlikte Dolmabahçe Sarayı‘na geldiler.</p>

  <p>Fakat bu görüşme olmadı; olamadı. Karabekir’in Saray’dan erken ayrılacağını Atatürk’e söylemediler; Atatürk de Dolmabahçe Sarayı‘na kadar gelen Karabekir’i kendisiyle görüşmek için beklemediğini sanarak bu eski silah arkadaşına kırıldı<sup><a href="../Text/Notlar.xhtml#dn79" id="dn79b">(79)</a></sup>.</p>

  <p>Atatürk, 1938 Kasım’ında Karabekir ile görüşmek istemiş; ancak bu isteği Karabekir’e bildirilmemişti. Karabekir, bu konuda yakın çevresine <b>“O, bizim İstiklal Harbi’ni beraber yaptığımız, sevdiğimiz başkomutanımızdı. O bizim cihat arkadaşımızdı, O Mustafa Kemal’dir; çağırınca gidilir. Benim en yakın arkadaşımdı, ama çağırmadılar, çok iyi biliyorum”</b> diye yakınmıştı<sup><a href="../Text/Notlar.xhtml#dn80" id="dn80b">(80)</a></sup>.</p>

  <p>Atatürk, İzmir suikastı sorgulamalarını okuduktan ve sanıkları da dinledikten sonra suikastın arkasında İttihatçıların olduğundan kuşkulanmış; Terakkiperver Cumhuriyet Partisi yöneticileri olan eski arkadaşlarını bu yüzden tutuklatmıştı. <b>“Terakkiperver Paşaları”</b> bu yüzden tutuklanmışlardı. Enver Paşa, Çerkez Ethem ve çevresi ile Kuşcubaşı Hacı Sami, Mustafa Kemal için hep kuşku kaynağı olmuştu. Mustafa Kemal’in bu kuşkularda hiç de haksız olmadığı zamanla anlaşılmıştı.</p>

  <p>İzmir’deki mahkeme, suikast eylemi ile ilgiliydi. Bu davada ölüm cezalarına çarptırılanlar -Şükrü Bey, Baytar Rasim, Ziya Hurşit, Sarı Efe Edip, Laz İsmail, Gürcü Yusuf gibi- gerçekten suikastın planlanmasında etkin roller almışlardı. Ayıcı Arif ve Rüştü Paşa gibi sanıkların da suikastın planlanmasından haberli oldukları anlaşılmıştı.</p>

  <p>Ankara’da devam eden <b>“İttihatçılar davası”</b>, tümüyle <b>“Kuvayı Milliyeci-İttihatçı”</b> hesaplaşması ile geçmiş; Cavit Bey gibi, Dr. Nazım Bey gibi İttihatçılar, suikast ile uzaktan yakından bir ilgileri olmamalarına karşın mahkemece ölüm cezasına çarptırılmışlardı.</p>

  <p>Zamanın Başbakanı İsmet İnönü, yıllar sonra Cavit Bey ile ilgili şu değerlendirmeyi yapacaktı:</p>

  <p><b>“- Cavit Bey’in durumu, İttihat ve Terakki’nin başta gelen şahsiyetlerinden biri olarak değerlendirilmiştir. Ama ben onun şiddet hareketlerine, suikast teşebbüslerine girecek bir tabiatta olduğuna hiçbir zaman ihtimal vermedim. İnsan, siyasi bir teşkilatın başına geçtiği zaman onun sorumluluğu nereye kadar varır, belli olmaz. Cavit Bey’in başına gelen de siyasi hayatın tabiatında mevcut olan en ağır ihtimaldir”<sup><a href="../Text/Notlar.xhtml#dn81" id="dn81b">(81)</a></sup>.</b></p>

  <p>Falih Rıfkı Atay da <b>“Çankaya”</b> adlı kitabında Cavit Bey’in suçsuz olduğunu bir vicdan muhasebesi yaparak şu satırlarla anlatmıştı:</p>

  <p><b>“- Biz, Cahit ile Cavit’in hiçbir zaman suikastçı olmayacaklarını biliyor ve Ankara’ya geldikten sonra da durmadan İsmet Paşa’ya baskı yapıyorduk. Cavit’in, eğer onunla birlikte başka günahsızlar varsa onların, ölümden kurtarılmamış olmalarına hâlâ vicdanım yanar”<sup><a href="../Text/Notlar.xhtml#dn82" id="dn82b">(82)</a></sup>.</b></p>

  <p>Kurtuluş Savaşı biter bitmez; Güneydoğuda Şeyh Sait Ayaklanması<sup><a href="../Text/Notlar.xhtml#dn83" id="dn83b">(83)</a></sup> çıkmış; bu ayaklanma sonunda Musul, Türkiye’nin elinden gitmiş; Şeyh Sait Ayaklanması‘nın bastırılmasından yaklaşık bir yıl sonra da arkasında İttihatçıların bulundukları İzmir suikastı ile karşılaşılmıştı. Tek parti döneminin tepeden inme yöntemlerle yerleşmesine bu iki olay ister istemez yol açmıştı.</p>

  <p>Devrim bir şiddet olayıdır! Devrim, şiddet ile gelir; bu devrim bir süre sonra yarattığı toplumsal olaylar ile yeni bir sürece; evrim sürecine dönüşür.</p>

  <p>Evrim, sürekli oluşumlarla devrimi güçlendirip, yerleştirir. Her devrim, idam sehpalarıyla, giyotinler ile başlar; sonra evrim sürecine dönüşüp barışçı yöntemlerle gelişir.</p>

  <p>Hangi devrim kansız yapılmıştır? Hangi devrim, toplumsal gerilimler yaratmamıştır? Ve hangi, devrim, Cavit Bey’in haksız yere asılması gibi adaletsizliklere ve haksızlıklara yol açmamıştır? </p>

  <p>Şeyh Sait Ayaklanması ve İzmir suikastı, yönetimi emperyalizme karşı verilen Kurtuluş Savaşı ile el ele alan asker-sivil kadronun, devrimleri tek parti düzeni ile gerçekleştirmesine ve -o günkü deyiş ile- <b>“istiklal-i tam”</b> inancına dayalı bağımsız devlet yapısı oluşturmasına yol açan iki büyük olaydır.</p>

  <p>İzmir suikastı davası, aynı zamanda, İttihatçıların serüvenci eylemlerine son veren bir dönemin de başlangıcı olmuştur.</p>

  <p>Tarihe <b>“keşke bu olaylar olamasaydı”</b> mantığı ile bakılmaz. Bu olaylar yaşanmış; doğru ve yanlış yönleriyle artık geçmişte kalmışlardır. Bu olayları yeniden yaşamaya ve sonuçları değiştirmeye olanak yoktur. Önemli olan bu olaylardan -bu olayları bütün yönleriyle inceleyerek- bugünler için kalıcı dersler çıkarmaktır.</p>

  <p>Bu olayları, gereğince inceleyebiliyor muyuz? Ve bu olaylardan gereken sonuçları çıkarabiliyor muyuz?</p>

  <p>Sorun budur…</p>
</body>
</html>
