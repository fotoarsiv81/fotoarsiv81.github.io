<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Format.css" rel="stylesheet" type="text/css" />

  <title></title>
</head>

<body>
  <h2>ON BEŞ<br />
  KARA KEMAL KÜMESTE KENDİNİ VURUYOR</h2>

  <p><b>“İstanbul 27.7.1926.</b></p>

  <p><b>Makina başında.</b></p>

  <p><b>Tehir edilemez.</b></p>

  <p><b>Cumhurbaşkanlığı Genel Sekreterliğine;</b></p>

  <p><b>“Kara Kemal’in Aksaray’da Canbaziye Mahallesi’nde Tatarlıkuyu Sokağı‘nda Pazar Maliye Tahsil Şubesi Tahakkuk Müdürü Enver Bey’in evinde saklandığı tespit edilmiş ve bugün saat on yedide eve gidilerek tutuklanması sırasında beynine kurşun sıkarak intihar etmiştir, efendim”<sup><a href="../Text/Notlar.xhtml#dn64" id="dn64b">(64)</a></sup>.</b></p>

  <p>İstanbul Valisi Süleyman Sami Bey, Kara Kemal’in intiharını, Cumhurbaşkanlığına, Başbakanlığa, içişleri Bakanlığı ile İstiklal Mahkemesi Savcılığı‘na bu gizli telgraf ile bildiriyordu.</p>

  <p>İttihat ve Terakki’nin bu ünlü <b>“İaşe Nazırı”</b>; Enver, Talat ve Cemal Paşalar ile Dr. Nazım, Dr. Bahattin Şakir Beyleri 2 Kasım 1918 günü Moda sahillerinde U-67 Alman denizaltısına bindirip uğurladıktan sonra İttihat ve Terakki’nin liderliğini üstlenmişti.</p>

  <p>Kara Kemal, İttihatçıların yurt dışına kaçmalarından önce Enver Paşa’nın Kuruçeşme’deki yalısında Talat Paşa’dan <b>“Kara Vasıf Bey ile gizli örgüt kurma”</b> emrini almıştı. Kurulan örgütün adı <b>“Karakol Grubu”</b>ydu. Başlangıçta, lidersiz kalan İttihatçıları birbirine bağlamak ve Ermeni komitacılara karşı ittihatçıları savunma amacıyla kurulan örgüt, daha sonra Anadolu’ya silah gönderme işine girmişti<sup><a href="../Text/Notlar.xhtml#dn65" id="dn65b">(65)</a></sup>.</p>

  <p>Mustafa Kemal, Karakol Grubuna hep kuşku ile bakmıştı. İzmir suikastı ortaya çıkarıldığında Mustafa Kemal, yine Karakol Grubundan kuşkulanmıştı.</p>

  <p>Kara Kemal, Kara Vasıf ve Galatalı Şevket, Karakol Grubunun üç lideriydiler. Üçü de kurmay albaydı. İstiklal Mahkemesi Başkanı Kel Ali de Karakol Grubunun <b>“Yediler”</b> adı verilen eylemci kolunda görevliydi!..</p>

  <p>Mustafa Kemal, suikastçıların İzmir’de süren sorguları sırasında Karakol Grubu üzerinde durmuş; Başbakan İsmet Paşa’ya şu gizli telgrafı göndermişti:</p>

  <p><b>“- Anadolu milli hareketinin başında ben Erzurum’a gittiğim zaman bütün orduya düzenli olarak gizli bir örgütün tüzüğü yollanmıştı. Bu komitenin adı bildiğiniz gibi Karakol Cemiyeti’ydi. Bu tüzüğü alan birçok büyük ve küçük kumandanlar, bana bağlı oldukları için bu tüzüğün tarafımdan gönderildiğini sanmışlardı. Bunu öğrenince, hemen her tarafta toplatılmasını, bu örgüt ile hiçbir ilgim olmadığını, tüzüğün içeriğinin de akıl dışı olduğunu bildirerek bu komitenin çalışmalarının önüne geçmiştim. Sonradan Sivas Kongresi’ne katılan Kara Vasıf, bu tüzüğün kendileri tarafından yazılıp dağıtıldığını itiraf etmişti. Bu tüzükte “Büyük Genelkurmay” ve onun “Başkanı” vardı. Bu Genelkurmay Başkanının kim olduğunu sordum. Böyle bir Genelkurmay’ın olmadığını, fakat söz konusu edilen Başkan’ın ben olduğumu söyledi. Benim iznim ve bilgim olmadığı halde memlekette benim durumumu kötüye kullanarak gizli komite kurulduğunu, bu komite ile de kendi akıllarına uygun hedeflere yönelik hareketlere giriştiklerini anlatmıştır<sup><a href="../Text/Notlar.xhtml#dn66" id="dn66b">(66)</a></sup>.”</b></p>

  <p>Mustafa Kemal, bu bilgileri aktardıktan sonra İsmet Paşa’ya şu emirleri veriyordu:</p>

  <p><b>“- Bugün izlenen Kara Çete’nin Kara Vasıf tarafından kurulduğu bilinen Karakol Cemiyeti’nin mensuplarıyla ilgili olduklarına şüphe yoktur. Buna göre Galatalı tutuklu Şevki Bey’e ilk sorulacak sorular arasında: Karakol Cemiyeti nedir? Ne zaman, ne maksatla kurulmuştur? Tüzüğü nedir? Üyeleri kimlerdir? Bu sorularla yeterince açıklama alındıktan sonra soruşturmanın öteki aşamalarına geçilebilir.”</b></p>

  <p>Kara Kemal’in İttihatçılar arasındaki adı <b>“Küçük Efendi”</b>ydi. Kara Kemal, savaş yıllarında <b>İaşe Nazırı</b> olarak esnaf şirketlerini örgütlemişti. Bu işlerdeki yakın arkadaşları, <b>“Kör İhsan”</b> diye bilinen Ali İhsan (İloğlu) Bey ile Memduh Şevket (Esendal)‘ti.</p>

  <p>Kara Kemal’in ilk işi, küçük esnafı örgütlemek olmuştu. Küçük esnaftan hamallara kadar inen bu örgüt, İttihat ve Terakkiye bağlanmıştı. Kooperatifçilik de Kara Kemal’in ilgi alanıydı.</p>

  <p>Kara Kemal, <b>“Teşkilat-ı Mahsusa-i Ticariye”</b> adlı bir dernek kurmuş; bu derneği, Anadolu Milli Mahsulat, Milli Kantariye, Milli Ekmekçiler Şirketi ve İktisad-ı Milli Bankası izlemişti<sup><a href="../Text/Notlar.xhtml#dn67" id="dn67b">(67)</a></sup>. Kara Kemal, iaşe Nazırı olunca, bu şirketler devlete ortak olmuştu. Damat Ferit Paşa hükümeti iş başına gelince bu şirketlere devlet el koymuştu.</p>

  <p>İngilizler tarafından Malta’ya sürgün edildiğinde Ada’dan Ali İhsan (Sabis) Paşa ve arkadaşlarının kaçışlarını da ittihatçılar ile birlikte adada tutuklu bulunan Kara Kemal örgütlemişti<sup><a href="../Text/Notlar.xhtml#dn68" id="dn68b">(68)</a></sup>.</p>

  <p>Malta dönüşünde yeniden şirketlerin başına geçen Kara Kemal Bey, elindeki örgüt ve maddi olanakları bir siyasal güce dönüştürmeye çalışıyordu.</p>

  <p>Cavit Bey ile araları, oldum olası, pek iyi değildi.</p>

  <p>Kara Kemal Bey, İzmit’te Mustafa Kemal ile görüştükten sonra İstanbul’a dönmüş ve İttihatçıları bir araya getiren toplantıyı Cavit Bey’in evinde düzenlemişti. Bu işlerin asıl karargahı, Kara Kemal’in Mes’adet Han’daki yazıhanesiydi. Eski Lazistan milletvekili Ziya Hurşit, İzmit milletvekili Şükrü Bey, Rüştü Paşa, eski Adalet Bakanı Hafız Mehmet, eski Ankara Valisi Abdülkadir, Ardahan milletvekili Hilmi Bey ve Nail Bey, sık sık yazıhanede bir araya gelmişlerdi.</p>

  <p>Cavit Bey bu toplantılardan birisine bile katılmış değildi!</p>

  <p>Suikasttan hemen sonra Mustafa Kemal’in emriyle Karakol Grubu üyeleri teker teker tutuklanmışlardı.</p>

  <p>Bütün kuşkular, Kara Kemal’in üzerinde yoğunlaşmıştı.</p>

  <p>Kara Kemal ve eski Ankara Valisi Abdülkadir, izlerini kaybettirmişlerdi. Mustafa Kemal, üst üste çektiği telgraflarla Abdülkadir’in tutuklanıp tutuklanmadığını soruyordu.</p>

  <p><b>Teşkilat-ı Mahsusa</b> ve <b>Karakol Cemiyetleri, Kara Kemal’i saklıyorlardı.</b></p>

  <p>Maliyeci Enver (Alpyürek) Bey de Teşkilatı Mahsusa’da çalışmış, bir ara İstanbul İaşe Müdürlüğü yapmıştı. Kara Kemal ile tanışıyorlardı.</p>

  <p>Enver bey Aksaray’da Canbaziye Mahallesi Tatarlı Sokak’ta 10 numaralı sarı badanalı evde genç yaşta dul kalan kız kardeşi Vasfiye Hanım ile oturmaktaydı. O sıralar eşi, babasının Erenköy’deki köşkünde kalmaktaydı, Eşi ile Kara Kemal konusunda aralarında bir de tartışma geçmişti.</p>

  <p>Enver Bey, Kara Kemal’in saklanmak için ev aradığını arkadaşı Kara Halil’den öğrenmiş, Kara Halil, bir gece, Kara Kemal’i gizlice Enver Bey’in evine getirmişti.</p>

  <p>Kara Kemal, Enver Bey’den Ortaköy’de oturan şoför Niyazi’nin bulunmasını istemişti. Niyazi, Kara Kemal’in emrinde çalışmış; emekli olduktan sonra Kara Kemal’in yardımıyla araba almış; şoförlük yapıyordu.</p>

  <p>Plana göre Niyazi, balık tutmak için her zaman olduğu gibi motorla açılacak ve Kara Kemal’i kaçıracaktı…</p>

  <p>Hükümet, Kara Kemal’i ihbar edenlere 10 bin liralık ödül koymuştu.</p>

  <p>Enver Bey, Niyazi ile görüşmüş; Kara Kemal’in motorla kaçış planını Niyazi’ye bütün ayrıntısı ile anlatmıştı. Polis önce Niyazi’yi dinlemiş ve Kara Kemal’in saklandığı evle kaçış planını öğrenmişti.</p>

  <p>Enver Bey’i yakalamak güç olmadı. Enver Bey’in sorgusunu Polis Müdürü Ekrem Bey yaptı<sup><a href="../Text/Notlar.xhtml#dn69" id="dn69b">(69)</a></sup>.</p>

  <p>Kara Kemal’in gizlendiği ev bulunmuştu. Ekrem Bey, Enver Bey’in üzerinden ev anahtarlarını alarak, Siyasal Kısım memurlarına gereken emri verdi.</p>

  <p>Komiser Mucip, Canbaziye Tatarlıkuyu Sokak 10 numaralı kapıya anahtarı sokarak çevirdi. Anahtar sesini duyan Vasfiye Hanım, Enver Bey geldi sanarak, merdiven başına gelmişti. Polis memurlarını görünce bağırmaya başladı.</p>

  <p>Kara Kemal’in, kulakları ağır duyuyordu, Yine de gürültüyle irkildi. Olacakları anlamıştı. Odadan, bahçeye atladı. Bahçedeki tavuk kümesine girdi ve belinden çıkardığı Gold marka tabancasını başına sıktı.</p>

  <p>Polis memurları, Kara Kemal’in sigara dumanları ile dolan odasında sedir üstünde bir kitap buldular:</p>

  <p><b>“Abdülhamid’in Hayat-ı Siyasiyesi”.</b></p>

  <p>Kara Kemal’in okuduğu son kitap, devirdikleri padişahın siyasal yaşamını konu almaktaydı.</p>

  <p>Kara Kemal’i evinde saklayan Enver (Alpyürek) Bey, üç yıl hapis yattı<sup><a href="../Text/Notlar.xhtml#dn70" id="dn70b">(70)</a></sup>.</p>

  <p>Bütün yurtta aranan Eski Ankara Valisi Abdülkadir, önce, eski arkadaşı Nail Bey’i aramıştı. Kapıyı Nail Bey’in 17 yaşındaki oğlu Nadir açmıştı. Abdülkadir’i tanıyan Nadir, <b>“Başımıza iş açmayın, babam zaten gözaltında, takip ediliyor”</b> demişse de dinletememiş, Abdülkadir, tabancasını çekerek yemek odasına kadar girmişti.</p>

  <p>Biraz sonra Nail Bey geldi. Abdülkadir <b>“Aman Nail, ocağına düştüm. Beni kurtar, senin adamların var. Onlarla beni sakla, bir an önce kaçırt”</b> diyordu. Nail Bey, <b>“Kendine gel birader! Sen benim ne vaziyette olduğumu bilmiyor musun? Daima göz önünde bir adamım. Başka gidecek yer bulamadın mı? Anlaşılıyor ki suikast teşebbüsü ile ilgin var. Ne halt ettin de böyle işlere karıştın?”</b> diye azarlıyor, sonra da kapıya kadar götürüp sırtını okşayarak <b>“Haydi, Allah taksiratını affetsin, yardımcı olsun”</b> diye uğurluyordu<sup><a href="../Text/Notlar.xhtml#dn71" id="dn71b">(71)</a></sup>.</p>

  <p>Abdülkadir için ikinci durak, Enver Paşanın kahyası Derviş Efendi’dir. Derviş Efendi, Enver Paşanın Bakırköy’deki Panalonika çiftliğinde çalışıyordu. Çiftlik, Enver Paşa’nın karısı Naciye Sultan’ın süt kardeşi Mustafa Natık Paşa’nın karısı Seher Hanım’ındı. Naciye Sultan’ın harem ağası Aziz de çiftlikte yaşamaktaydı.</p>

  <p>Derviş Efendi ve Seher Hanım, Abdülkadir’i sakladılar. Bir sandık içinde at arabası ile İstanbul’dan kaçırılan Abdülkadir Çatalca’ya, Çatalca’dan da Çilinkos’a geçmiş, Çilinkos’da bir merkep bulup yoluna devam ederek İğneada’ya gelmişti.</p>

  <p>Çerkezköy’de Çilingoz Çiftliğinin önünde bir Alman tarafından işletilen çiftliğin kahyasından, kendisini orman mühendisi olarak tanıtıp, at istemiş; bu arada kuşkulu köylülerin ihbarı üzerine yakalanmıştı. Yakalandığında kimse O’nun suikast suçundan aranan eski Ankara Valisi Abdülkadir olduğunu bilmiyordu. Abdülkadir’in gerçek kimliği, Orman Müfettişi Cafer Tayyar Bey’in durumdan şüphelenmesi üzerine ortaya çıkmıştı<sup><a href="../Text/Notlar.xhtml#dn72" id="dn72b">(72)</a></sup>.</p>

  <p>Abdülkadir, Kırklareli’nden önce İstanbul’a götürüldü, daha sonra Ankara’ya getirilerek sorgulandı. Eski Ankara Valisi suikast ile hiçbir ilgisinin olmadığını söylüyordu.</p>

  <p>Hüküm, 31 Ağustos günü verildi. 1 Eylül gecesi saat 23’te Abdülkadir, idam sehpasına çıkarken <b>“Bir dakika durun, bir şey söyleyeceğim”</b> demiş, ancak bunu söyleyemeden ip boynuna geçirilmişti.</p>

  <p>3 Kasım 1926 günü toplanan TBMM’nde İstiklal Mahkemesi Savcılığı‘nın yazdığı tezkereler okunacak ve Konya milletvekili Refik Bey (Koraltan)‘in <b>“Milletin en kudretli medarı istinadı, en kıymetli menbaı feyz ve kudreti olan aziz müncimiz ve en büyük dahimiz Gazi Mustafa Kemal Paşa Hazretleri”</b>ne Meclisin <b>“kalbi memnuniyet ve tebrikatını”</b> sunmak üzere verdiği önergeyi açıklamak için yaptığı konuşma dinlenecek ve Bursa milletvekili Refet Bey’in Şeyh Sait ayaklanması ile İzmir suikastı davalarına bakan İstiklal Mahkemesi üyelerine <b>“beyanı takdirat buyurulmasını”</b> isteyen önergesi oylanarak kabul edilecekti<sup><a href="../Text/Notlar.xhtml#dn73" id="dn73b">(73)</a></sup>.</p>

  <p>Aradan yıllar geçecek; Konya milletvekili Refik Bey, 1960 ihtilalinden sonra TBMM Başkanı olarak Yassıada’da yargılanıp, ölüm cezasına çarptırılacak ve İmralı Adası‘ndaki hücresinde elleri arkadan kelepçeliyken son dakikada gelen afla idam sehpasına çıkmaktan kurtulacaktı.</p>

  <p>Ve istiklal Mahkemesi üyesi Kılıç Ali’nin oğlu gazeteci Altemur Kılıç, tutuklu kaldığı Yassıada’dan salıverildiğinde kendisini, babasının darağacına gönderdiği Cavit Bey’in oğlu, Robert Kolej’den sınıf arkadaşı Şiar Yalçın’ın annesi Aliye Hanım karşılayacaktı.</p>
</body>
</html>
