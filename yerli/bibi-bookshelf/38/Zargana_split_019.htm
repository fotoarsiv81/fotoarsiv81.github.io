<?xml version='1.0' encoding='utf-8'?>
<html xmlns:o="urn:schemas-microsoft-com:office:office" xmlns="http://www.w3.org/1999/xhtml">
  <head>
    <meta content="Word.Document" name="ProgId"/>
    <meta content="Microsoft Word 14" name="Generator"/>
    <meta content="Microsoft Word 14" name="Originator"/>
    <link href="filelist.xml" rel="File-List"/>

    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="purple" link="blue" class="calibre">
<div class="WordSection">
<span class="calibre10"><br clear="all" class="calibre4" id="calibre_pb_18"/>
</span>

<p class="MsoNormal2"><span class="calibre11"><span> </span></span></p>

<p class="calibre15"><span> </span></p>

<p class="calibre18"><span class="calibre11">Christian
Dior’un “Evsizler Modası” adıyla sunduğu son defilesinde, yaptıkları işin
saatine on binlerce dolar alan kızlar yüzlerce spotun altında uçarak
yürüyorlardı. Üzerlerindeki paçavraların aynısından birkaç semt güneydeki
kaldırımlarda yatan gerçek evsizlerde de vardı. Sadece podyumun aydınlatıldığı
karanlık salonun kapısından içeri iki adam girdi. El ele yürümekte herhangi bir
sakınca görmeyen Rio ve Fuscha kendileri için ayırtılmış iki koltuğa oturdular.
Fuscha moda dünyasını yönetenleri çok yakından tanıyordu. Çünkü özellikle
Avrupa’da gücünü kanıtlamış, zengin homoseksüellerden oluşan Velvet Mafıa adlı
yasadışı örgütün genel sekreter yardımcılarından biriydi. Kızların üzerindeki
özellikle delinmiş gömlekleri, pantolonları seyrederken Rio Fuscha’nın kulağına
gülerek fısıldadı.</span></p>

<p class="calibre18"><span class="calibre11">-
Bence kokuyu unutmuşlar. Evsiz gibi giyinmişler, ama Chanel kokuyorlar.</span></p>

<p class="calibre18"><span class="calibre11">Fuscha
duyduğu söz üzerine başını sallayarak güldü. Berlin’e yerleşmeye karar
vermişti. Rio’dan vazgeçemeyeceğine göre San Francisco’yu bırakacaktı. Belki o kentte
milyonlarca insan yaşıyordu, ama kimse Rio gibi sevemiyordu. Konuşmaya
geldikleri mankeni kuliste bulmak için defilenin bitmesini beklediler.
Teklifleri basitti. Bir gece karşılığında üç yüz gram kokain vereceklerdi. Kız,
bağımlısı olduğu maddenin gramından üç yüz adet alabileceğini duyduğu anda
kabul etti iki erkeğin arasına girm<span>e</span>yi.
Fuscha’nın özellikle bu kızı tercih etmiş olmasının nedeni kör oluşuydu. Moda
dünyasındaki tek kör mankendi ve top modellerden daha güzel olmamasına rağmen
onlardan daha çok para k<span>a</span>zanıyordu.
Kör bir kadının <i class="calibre20">cat walk</i> yaparken her an boşluğa adım atabilecek olması
seyredenleri o kadar heyecanlandırıyordu ki, her defilede kızın podyuma girişi
büyük alkışlarla karşılanıyordu. Fuscha kör bir kadının, görebilen bir kadından
çok daha fazla erkeğe benzediğini düşündüğünden rahatsız olmuyordu kızın
varlığından. San Lincoln, içinde üç kişiyle hareket etti. İlk kırmızı ışıkta
Fuscha saate bakmak için ceketinin kolunu geriye çekti. İki kadranlı bir saatti
bileğindeki. Biri San Francisco, diğeri Almanya’ya ayarlanmış iki saat. Rio’nun
hediyesiydi. Bazen bir kadrana, bazen de diğerine göre yaşıyorlardı.</span></p>

<p class="calibre15"><span class="calibre11">Bo
bağırıyordu Black Sun’ın ortasında. Masalardakiler yüzlerini saklamaya
çalışıyorlardı.</span></p>

<p class="calibre15"><span class="calibre11">-<span>  </span>İdam mahkûmunun intihar hakkı yoktur!</span></p>

<p class="calibre15"><span class="calibre11">Hiç
hareketinin bir üyesi Doktor Wilhelm’in şatosunun yakılmasına katıldığı için
acıdan kıvranan insanların haykırışlarını unutamamış ve vicdanı aklını kaplamış
her insan gibi hayatına son vermişti. Bo deliye dönmüştü. Hiç hareketi her ne
kadar bir deliler topluluğu olsa da, depresiflere göre bir yer değildi. Kimse
birini yaktığı için kendini öldüremezdi. Bo’yu özellikle sinirlendiren konuysa
üyenin kendisini asmasıydı.</span></p>

<p class="calibre15"><span class="calibre11">-<span>  </span>Sadece et yığınları kendini asar. Sadece
onlar bileklerini keser ya da ilaçla ölmeye çalışır. Kafaya ateş etmek! İşte,
yapılması gereken bu! Sadece düşünmekten yorulanlar beyinlerini öldürmek için
şakaklarına dayarlar namluları. Düşünmekte daha da ileri gidenler susturucu
takarlar silahlarının namlularına. Kimse duyup da toplamasın cesetlerini diye.
Düşünmekten çirkinleşmiş beyinlerine benzesin dört gündür kokan bedenleri diye.
Tek bir kurşun! Dünyanın en ağır sorunlarını çözer. Sadece düşünenler deler
kafatasını.</span></p>

<p class="calibre15"><span class="calibre11">Dinleyenler
hayli korkmuştu Bo’nun sözlerinden. Üstelik, her ne kadar liderlik sıfatını
kabul etmese de, herkesten çok önemsedikleri bu adam bedenini insanların önünde
kesme ayinini birçok kez gerçekleştirmiş ve gerçek bir deli olduğuna kendisi <span>dahil</span> herkesi inandırmıştı. Bo kafasını sağa sola sallayarak
yürüyordu masaların arasında. İçindeki öfkenin sınırı yoktu. Tek bir söz
bekliyordu dinleyenlerden. <span>Tek bir kelime. Herhangi bir
cümle. </span>Daha ağzını kapatmadan söyleyenin dilini çekip koparmak için. Ve
o kelime geldi.</span></p>

<p class="calibre18"><span class="calibre11">-<span>  </span>Ama Bo...</span></p>

<p class="calibre18"><span class="calibre11">Tamamlayamadı
cümlesini genç adam. Çünkü dudaklarında patlayan kalın camdan yapılmış Absolut
şişesi doldurdu ağzını. Çekik gözlü adam sandalyesiyle birlikte yere düştüğü
anda Bo konuşmasına devam etti. Diğerleri yerde kıvranan Çinliye bakmamaya
çalıştılar. Sonunda o da hiç bir şey olmamış gibi paramparça olmuş dudağını iki
eliyle tutarak Black Sun’dan dışarı çıktı. Ancak Çinliye şişeyle vuranın Zo mu
yoksa Bo mu olduğunu kimse çözemedi. Zo’nun Çinlilerle çok eskilere dayanan
hayli terli anıları olduğu için, şişeyi onun kavramış olma* olasılığı daha
yüksekti.</span></p>

<p class="calibre18"><span class="calibre11">Cerceuil
Rouge’un dikdörtgen masalarından birinde oturmuş olan gri gözlü adam sonucunu
bildiği bir tartışmayı dinliyordu. Zargana, kendi içinde çözmeye çalıştığı bir
sorunun canlı kelimelere dökülmesini seyrederek konuyla ilgili bir ipucu
yakalayacağını düşünüyordu. Dinlerle ilgili bir tartışma senaryosu yaz<span>m</span>ıştı. Aktörler Oscar almış birçok
oyuncuyu kıskandıracak kadar <span>i</span>yi
tartışıyorlardı.</span></p>

<p class="calibre18"><span class="calibre11">-<span>  </span>Gerçekte üç büyük din de dünyayı cehenneme
çevirmek için ortaya çıkmıştır. Tek amaçları budur. Çünkü hayattan sonra sadece
cennet vardır. İnsanoğlunun cenneti hak etmesi için cehennemden geçmesi gerekir<span>.</span> O cehennem de üç İlahî din eliyle
dünyada hüküm sürmektedir. Tanrı’nın mantığı budur.</span></p>

<p class="calibre18"><span class="calibre11">Ağzından
tükürükler saçarak konuşan Moriz’di. Ne dedi<span>ği</span>n<span>i </span>umursamıyordu
bile. Sadece sesinin tonuyla ilgileniyordu. No söylediğiyle değil, nasıl
söylediğiyle ilgileniyordu. Karşısındaki kadın Moriz’in kelimelerini ağzıyla
havada yakalayıp tükürdü geldiği yere.</span></p>

<p class="calibre18"><span class="calibre11">-<span>  </span>Peki ya bebekken ölenler? Onlar da mı cennete
gidiyor? Üst<span>e</span>lik hiçbir acı
tatmadan.</span></p>

<p class="calibre18"><span class="calibre11">Zargana
tebrik etti kendini biraz sonra verilecek yanıtı düşününce. Gerçekten de sorunu
her yönüyle düşündüğünü kendine kanıtlamıştı. Söze bir mızrak gibi giren adamın
adı Foli’ydi. Zargana Foli karakterini sadece eğlenmek için yaratmıştı. Onu
diğer hayalî oyuncaklarından ayıran özellik, doğduğu andan beri yaşadığı her
şeyi hatırlamasaydı. Yani yürümeye, konuşmaya, tuvalete tek başına gitmeye
başladığı dönemleri bütün ayrıntılarıyla hatırlamasını sağlayan beynindeki
hayali rahatsızlıktı. Her ne kadar Foli’yi canlandıran Xavier daha dün akşam ne
yediğini hatırlamıyor olsa da, Cerceuil Rouge’un masalarında ağzını her
açışında doğduğu günleri, ilk dişinin çıkışını anlatıyordu.</span></p>

<p class="calibre18"><span class="calibre11">-<span>  </span>Bunu kimse bilemez. Senin acı dediğin duyguyu
bir bebek doğana kadar belki de yüz bin kez tadıyor. Doğduktan sonra acıkınca,
altını kirletince, uykusu gelince senden bin kez daha fazla acı çekiyor. Belki
de onun için bütün bebekler ağlıyor. Tıpkı benim o yıllarda sürekli yaptığım
gibi... Moriz’in söylemek istediği, bütün insanlar için eşit bir acı
yoğunluğunun belirlendiği ve kimsenin bu yoğunluğa erişmeden ölemeyeceği...</span></p>

<p class="calibre18"><span class="calibre11">Xavier
gerçekten de iyi oynuyordu rolünü. Karşısındaki kadının etkilendiği
görülebiliyordu, ama o da daha son kozunu oynamamıştı. Moriz’e dönerek başladı
konuşmaya. Ağır ağır. Sanki son sözleriymiş gibi.</span></p>

<p class="calibre18"><span class="calibre11">-<span>  </span>Bütün bunları söyleyerek Tanrı’yı ve semavî
dinleri kabullenmiş oluyorsun. Bunu anlayışla karşılayabilirim. Ancak ya vahiy
yoluyla yeryüzüne inmiş bu dinler utangaç bir insana ulaşsaydı? O zaman ne olurdu?
Yani kalabalık içinde konuşamayan, yüzü kızaran, insanlarla iletişim kuramayan
birine vahiy gelseydi, yine de senin söz ettiğin dinler olur muydu? Yoksa
aslında dinler sadece aklı daha iyi çalışan ve en az bir tiyatrocu kadar ağzı
dolu olan, insanları etkisi altına almayı başaranlara mı vahiy ediliyor? Bugün
için düşünelim. Âşık olunan insana onu sevdiğini söylemenin bile ne kadar zor
olduğunu düşünelim. Oysa bizim söz ettiğimiz milyarlarca kişiyi ilgilendiren
bir durum. Sence ne kadar güçlü bir yapıda olmak gerek milyarlarca insanı
hayatlarını değiştirmeye ikna etmek için? Sadece basit bir girişkenlikle anlatılabilir
mi peygamberlerin başarıları? Sana da biraz komik gelmiyor mu peygamberlerin
bugün yaşasalardı <i class="calibre20">talk-show</i> sunabilecek olma olasılıkları?</span></p>

<p class="calibre18"><span class="calibre11">Moriz’e
hayatta <span>bir çok</span> şey komik geliyordu, ama Zargana’nın
senaryosunda yanıtlayamadığı soru bu olduğu için o da sessiz kaldı. Çünkü
senaryodaki rolü bitmişti. Zargana yerinden kalktı. Onun masadan ayrılabilmesi
için birkaç kişi daha ayağa kalktı. Cerceuil Rouge’dan çıkarken barın kapısına
asılmış takvime baktı. Günlerden bir tanesi kırmızı kalemle yuvarlak içine
alınmıştı. Üç ekim. Sonra sağ bileğine baktı ve orada da aynı tarihi gördü. Bir
dövmeyle işlenmişti derisinin üzerine. Vücudunun boyanmasından nefret etmesine
rağmen yaptırmak zorunda kaldığı bir dövmeydi bu. Rastlantıyı düşünerek
gülümsedi. Kaldırımda bekleyen taksiye binip karanlığa gömüldü. Bindiği
taksinin arka koltuğunda Marc Bolan adındaki şarkıcıyı düşündü. Gerçek adı Marc
Feld olan ve otuz yıllık hayatı boyunca dört kez adını değiştiren adamın,
“Üstün bir yaratık olduğumu düşünürdüm çocukken. İnsanlarla herhangi bir
ilişkim yoktu” sözünü geçirdi aklından. Marc Bolan günde dört beş kez kıyafet
değiştiren ve adına “Lady Stardust” şarkısının yazıldığı garip bir adamdı.
Zargana’ysa onun çocukken düşündüğünü kendi hayatının belkemiği haline getirip
diğer hayatların belkemiklerini kırmıştı.</span></p>

<p class="calibre18"><span class="calibre11">-
Gerçek hayat benimkinin yanında bir hiç, diyordu aynaya baktığında. Ayna da
yanıt veriyordu:</span></p>

<p class="calibre18"><span class="calibre11">-
Seninki de gerçek hayatın yanında bir hiç…</span></p>

</div>




</body></html>
