<?xml version='1.0' encoding='utf-8'?>
<html xmlns:o="urn:schemas-microsoft-com:office:office" xmlns="http://www.w3.org/1999/xhtml">
  <head>
    <meta content="Word.Document" name="ProgId"/>
    <meta content="Microsoft Word 14" name="Generator"/>
    <meta content="Microsoft Word 14" name="Originator"/>
    <link href="filelist.xml" rel="File-List"/>

    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="purple" link="blue" class="calibre">
<div class="WordSection">
<span class="calibre10"><br clear="all" class="calibre4" id="calibre_pb_16"/>
</span>

<p class="MsoNormal2"><span class="calibre11"><span> </span></span></p>

<p class="calibre18"><span class="calibre11">Klasik
Amerikan arabaları satan Paulo Salvador, galerisinin içinde <span>1</span>969 Mustang’den 1957 Chevy’e kadar
uzanan <span>voltalar</span> atıyordu. Tam olarak dokuz adımlık
yürüyüşlerdi bunlar. Elleri ceplerinde, dudaklarında sönmüş bir puro ve
durmadan açılıp kapanan, ama asla ses çıkarmayan ağzıyla, kırklı yaşlardaki
adam kesinlikle hayatının zor bir döneminden geçiyordu. Patronların<span>ı</span>n garip hareketlerini
seyrettiklerini gizlemeye çalışan satıcılar ise Arnavut mafyasına beş yüz elli
bin mark borcu olduğunu bilmiyorlardı. Paulo parayı sekiz ay içinde, Meta adlı
kulübün deposunun tavanında sallanan tek ampulün altında duran yeşil çuhalı bir
<span>m</span>asada kaybetmişti. Oyunun adı
poker, kaybedilen parayı ödememenin cezası ölümdü. Tabiî bir de, son zamanlarda
Arnavutların İtalyanlara özendikleri için cesedin testislerini kestikten sonra
ağzına sokup öylece bırakma alışkanlıkları vardı ki, Paulo bu olasılığı
düşünmek bile istemiyordu. Ağzının o kadar büyük olmadığını biliyordu.
Galerisini dolduran dört klasik araba borcunu kesinlikle karşılamayacağından
ihtiyacı olan parayı bulacağı adresi zihninde arıyordu. Geçmişte de çok zor
günler geçirmişti. Paulo eskiden hiçbir şeyden korkmazdı, ama şimdilerde bir
tedirginlik oturmuştu yüzüne. Belki de yaşlandığını düşünüyordu. Bir karısı ve
altı çocuğu vardı. Evindeki banyonun aynasında kendisine baktığında artık o
müthiş futbolcuyu görmüyordu.</span></p>

<p class="calibre18"><span class="calibre11">Paulo
Salvador, Rio de Janeiro’nun sekiz kilometre güneyine düşen Modi adındaki
kasabanın en çirkin gecekondusund<span>a</span>
doğmuştu. Dokuz kardeşin en küçüğüydü. Yazları gecekondunun arka bahçesinde,
kışları ise sekiz kardeşiyle tek odada üst üste uyuyarak geçirirdi. Altı
yaşındayken, babasıyla başkente indiğinde çöplerden topladığı dergi ve gazete
kâğıtlarını sıkıştırıp çevresine komşu gecekondunun bahçesinden çaldığı çamaşır
ipini sararak bir top yapmıştı kendisine. Kasabanın diğer aileleri Salvadorlardan
nefret ettiği için hiçbir çocuk Paulo’yla oynamıyordu. Ailesinden nefret
edilmesinin nedeni kasabanın en yoksulu olmalarıydı. Paulo her sabah kasabanın
dışındaki kaktüslü vadiye gidip kendi kendine topuyla oynardı. Kaktüslere çalım
atar, kilometrelerce koşarak kâğıt topunu ayaklarıyla sürerdi. On dört yaşına
geldiğinde kasabanın en iyi futbolcusuydu. Bir kısa mesafe koşucusu kadar
hızlıydı. Ayağındaki topa a<span>s</span>la
bakmadan oynardı. Kimsenin aklına gelmeyen çalım yöntemleri geliştirmişti. Bir
gün, kasabanın tek sahasında Kırmızı Göl adındaki takımıyla bir başkent
takımına karşı maç yaparken, devre arasında yanına, sıcağa rağmen üzerlerinde
takım elbise olan ve siyah güneş gözlükleri takmış üç adam yaklaştı. Çok
terliydi Paulo. Sekiz gol atmıştı ve sekiz tane daha atmak istiyordu.
Arkadaşlarıyla birlikte oturduğu saha kenarındaki bankta üzerini üç adamın
gölgesi kapladı. Başını kaldırdığında uzanan bir el gördü. Olsa olsa tokalaşmak
içindi bu el. Sıktı güçlü eli ve şöyle bir konuşmayı dinledi aynı zamanda.</span></p>

<p class="calibre22"><span class="calibre11">-
Paulo sensin, değil <span>mi ?</span> Anlattıkları kadar varmış.
Pasaportun var mı?</span></p>

<p class="calibre22"><span class="calibre11">Üç
ay sonra bir cumartesi günü Buenos Aires Havalimanı’nın kapısından yirmi iki
çocuk ve üç yetişkin geçti. Çocukların en yaşlısı Paulo’ydu. Uçağın içine
girdiklerinde gecekondularının bahçesindeki şiltede yatarken hayal ettiklerinin
artık gerçeğe dönüşeceğinden emin oldu. Güney Amerikalı diğer çocuklarla
Avrupa’ya futbol oynamaya gidiyordu. Paulo için bundan daha büyük bir sevinç
olamazdı. Belki bir de babasının her hafta oynadığı lotoda doğru sayılan
çekilişten bir gün önce pembe kâğıda işaretlemesi...</span></p>

<p class="calibre22"><span class="calibre11">Uçağın
tekerleklerinin değdiği kent Barcelona’ydı. Bindikleri otobüsse onlan kentin
dışındaki bir çiftliğe götürdü. Aslında burası daha çok bir kampa benziyordu.
Çocuklar için bir futbol kampı. Arkalarından kapanan tel örgülü yüksek kapının
üzerinde neden dikenli tel olduğunuysa <span>h</span>içbir
çocuk anlayamadı.</span></p>

<p class="calibre15"><span class="calibre11">Altı
ay boyunca antrenman yaptılar. Koştular, vurdular, gol attılar ve terlediler.
Kampın dışına adımlarını atmadılar. Sadece futbol oynadılar. Her ne kadar
ailesinden haber alamasa da, her ne kadar başlarındaki adamların belinde birkaç
kez silah görmüş olsa da Paulo için her şey iyi gidiyordu. Futbol tekniği diğer
çocuklara göre çok ilerideydi. Anlamadığı tek şeyse bazı sabahlar uyandığında
yatakhanedeki ranzalardan birinin boş olmasıydı. Gece on iki yaşındaki bir
Perulunun doldurduğu yatak, sabah, kimse yatmamış gibi çarşafsız ve yastıksız
olabiliyordu. Tabiî, böyle bir değişimin nedenini sorabilmek için on dört
değil, en az yirmi dört yaşında olmak gerektiğinden, Paulo da diğerleri gibi
eksilen arkadaşlarının nereye gittiğini merak etmiyormuş gibi davranıyordu.</span></p>

<p class="calibre15"><span class="calibre11">Bir
cuma sabahı önemli seyircilerin izlediği bir maçta, Paulo karşı takımın savunma
oyuncusunun sağına topu, soluna kendisini attı. Falsolu biçimde sağa attığı
topu oyuncunun solundan geçtikten birkaç metre sonra yakaladı. Ayağındaki topla
dört adım daha attı. Rakip kaleyle arasında on metreden az bir mesafe kalmıştı.
Kalecinin çizgide kaldığını ve ileri çıkmadığını görünce rahatladı, çünkü bu
golü topuğuyla atmak istiyordu. Bir gece önceden gelecekleri haber verilen,
kimlikleri bilinmese de önemli oldukları söylenen kişilerin kendisini
izlediğini bildiği için bütün yeteneğini gösterecek bir çalım atmalıydı. Ama
tam o sırada, golü atmayı düşündüğü sağ topuğunun biraz üstünde daha önce hiç
hissetmediği bir acı duydu. Acı Paulo’yu düşürdü ve yerde döndürdü. Hakem
düdüğünü nefesiyle şişirdi. Oyuncular durdu. Bir ara gözlerini açtığında, biraz
önce çalımladığı savunma oyuncusunun hemen yanında ayakta durduğunu gördü.
Kendisi gibi en fazla on dört yaşında olan çocuğun gözleri dolmuştu. Ellerini
dizlerine koyarak eğildi ve yanlarına daha kimse gelmediği için aklından
geçenleri söyleyebildi.</span></p>

<p class="calibre15"><span class="calibre11">-
Çok özür dilerim. Affet beni.</span></p>

<p class="calibre15"><span class="calibre11">Kararan
gözlerinin son gördüğü, siyahlar içindeki hakemin çocuğa kırmızı bir kart
gösterdiğiydi.</span></p>

<p class="calibre18"><span class="calibre11">İki
gün sonra bir gece Paulo rüyasında kaktüslü vadide kâğıt ve ipten topuyla
koşarken nefes alamadığını hissedip gözlerini açtı. Karanlıkta üzerine eğilmiş
bir adam sağ eliyle ağzına bastırıyordu. Gözleri büyüdü ve adamın işaret
parmağını kapalı dudaklarına götürdüğünü gördü. Bu hareket, ağzını kapatan bir
el olmasa bile susması gerektiğini söylüyordu. Anladığını göstermek için
kafasını salladı. El ağzından kalktı. Bu kez adam çocuğun sağ koluna yapıştı ve
çocuğu yataktan kaldırmak için çekti. Paulo kalktı ve kolunu tutan adamı
yatakhanenin kapısından çıkana kadar takip etti. Büyük kapıyı arkalarından
kapattıklarında adam çocuğun kolunu bırakıp konuştu:</span></p>

<p class="calibre18"><span class="calibre11">-<span>  </span>Müjde Paulo! Artık profesyonelsin. Son
oynadığın maçta yaptıklarını görünce sana bayılmışlar. Seni mutlaka takımlarına
almak istiyorlar. Hemen şimdi seni hazırlayıp onların kampına götüreceğim. <span>Haydi</span> şimdi eşyalarını topla. Sonra da gidelim.</span></p>

<p class="calibre18"><span class="calibre11">Paulo
ne diyeceğini bilemiyordu. Onun için hiçbir şey söyleyemedi. “Teşekkür ederim.
Çok teşekkür ederim” dışında. Hemen yatakhanenin yanındaki barakaya girip
dolabından eşyalarını aldı ve kampa geldikleri ilk gün kendilerine hediye
edilmiş olan çantanın içine yerleştirdi. On dakika sonra gitmeye hazırdı.
Antrenör yardımcısı ve kendisi gibi Brezilyalı olduğunu bildiği adamın elini
tutup kamptan çıktı. Lacivert bir Mercedes’e bindiler. Barcelona’ya doğru döndü
Michelin marka lastikler.</span></p>

<p class="calibre18"><span class="calibre11">Kente
girdiklerinde sabaha dört saat vardı. Paulo her beş dakikada bir direksiyondaki
adama dönüp gülüyordu. Bütün istediklerini teker teker gerçekleştirdiği için
Tanrı’ya durmadan teşekkür ediyordu. O gece Barcelona’nın sınırlarından içeri
girdiklerinde Paulo’nun her yeri gülüyordu. Sonra caddelere daldılar ikinci,
üçüncü viteste. <span>Daha sonra da sokaklara. </span>Yavaşladı
Mercedes yaşlı bir binanın önünde.</span></p>

<p class="calibre18"><span class="calibre11">-<span>  </span>Haydi, dedi <span>antrenör</span>
yardımcısı. Sen şimdi iniyorsun. Birazdan gelip alırlar. Beyaz bir araba
gelecek. Zaten onlar seni tanıyor. Merak etme, fazla gecikmezler.</span></p>

<p class="calibre18"><span class="calibre11">Sonra
durdu. Arabaya bindiğinden beri çantasını sımsıkı tutan çocuğun sokak lambasının
yardımıyla görebildiği gözlerine baktı. Her ne düşündüyse düşündü. Yutkundu ve:</span></p>

<p class="calibre28"><span class="calibre11">-<span>  </span>İyi şanslar Paulo, dedi.</span></p>

<p class="calibre28"><span class="calibre11">Beyaz
araba ne o gece, ne de bir başka gece Paulo’yu yaşlı binanın önünden almaya
geldi. Tam dört gün dört gece bek<span>l</span>edi
Paulo. Kaldırımda yattı geceleri. Gündüzleri ise çantasının üstüne oturdu.
Cebindeki birkaç pesetayla bisküvi ve su aldı. Ancak bir yıl sonra, çalıştığı
hurdacının deposunda duran televizyonda izlediği haberlerden anladı neden o
gece beyaz bir arabanın kendisini almaya gelmediğini. Yeni yeni söktüğü
İspanyolcasıyla spikerin konuşmasını dinledi.</span></p>

<p class="calibre28"><span class="calibre11">-<span>  </span>Avrupa’nın çok sayıda saygıdeğer futbol
kulübünün insan ticareti yapan örgütlerle işbirliği yaparak Üçüncü Dünya
ülkelerinden küçük yaşta çocuklar getirttiği, beğenilmeyenleri ya da sakatlananları
ülkelerine geri yollamaktansa sokaklara terk ettiği anlaşılmıştır. Polis
merkezinden yapılan açıklamaya göre Barcelona’nın yakınlarında da bu çocukların
toplandığı ve büyük kulüplere pazarlandığı bir kamp ortaya çıkarıldı. Polis on
üç kişiyi tutukladı. Kampta bulunan altmış dört çocuğun akıbeti hakkında
yetkililer karar verecek.</span></p>

<p class="calibre28"><span class="calibre11">Spikerin
yanındaki karede polislerin kollarından tutup minibüse bindirdikleri adam bir
yıl sonra başına gelecekleri bilseydi, Paulo’ya değil kendine iyi şanslar
dilerdi büyük olasılıkla. Çünkü Paulo’nun şansa ihtiyacı yoktu yaptığı işlerde.
Akıllı olması yetiyordu. Bir buçuk yıl bir hurdacıda hamal olarak çalıştı.
Geceleri depoda uyudu. Hiçbir resmî belgesi yoktu. Patronu Paulo’ya sadece
yemek ve bir şilte vermişti. Ucuzdu Paulo’nun durumundaki bir çocuğu
çalıştırmak. Paulo İspanyolca’yı konuşabildiği gün kaçtı depodan. Sokaklarda
gezdi. Gördüğü her üniformalıdan kaçtı. <span>Ta ki bir tanesi
tarafından ensesinden yakalanana kadar. </span>Yaşlı polis memuru çocuğun
hiçbir şeyi olmadığını anladı ve <span>o</span>nu,
pazarlanmasına aracı olduğu esrarın sahibine hediye ett<span>i</span>. Çocuk, bisikletiyle esrar taşımaya başladı. Barcelona
sokaklarından yıllarca geçti montunun astarındaki uyuşturucu paketleriyle.
Zekiydi. Yakalanmadı. Bir gece avucunda yazan adrese gittiğinde, kapıyı, yıllar
önce oynamak için evini bıraktığı futbol kulübünün</span></p>

<p class="calibre1"><span><span class="calibre11">kaptanının</span></span><span class="calibre11"> açtığını gördü. Paulo’nun
elindeki pakette kokain, kapının eşiğinde de Avrupa’nın en zengin kulübünün bir
oyuncusu vardı. Hiç tereddüt etmedi. Paketi verdi. Parayı aldı. Evin
bahçesinden çıkarken kendini iyi hissetti. Futboldan intikamını almıştı. Paulo
kazanmaya devam etti ve yasal insan sıfatını satın alıp Almanya’ya yerleştikten
sonra araba galerisini açtı. Ancak hayatında bir türlü kapatmayı başar<span>a</span>madığı deliği iskambil kâğıtlarıyla
tıkamaya kalkınca kendini altından kalkamayacağı bir borcun içinde buldu.</span></p>

<p class="calibre18"><span class="calibre11">Dokuz
adım daha atıp Mustang’in kaputuna ya<span>s</span>landı.
Yere baktı ve cilalı parkede bir yüz belirmeye başladı. Sanşın bir yüz. <span>Gri gözlü bir adamın yüzü. </span>Galeriye Zargana girmişti.</span></p>

<p class="calibre18"><span class="calibre11">-<span>  </span>Merhaba Paulo.</span></p>

<p class="calibre18"><span class="calibre11">-<span>  </span>Merhaba. Nasılsın?</span></p>

<p class="calibre18"><span class="calibre11">Kendisini
borçlarından kurtaracak kahramanın daha çok limuzinden İnen bir takım elbiseli
olacağını düşündüğünden, Paulo karşısındaki bu birkaç aydır tanıdığı garip
adamı çok da önemsemediğini gösteren bir biçimde selamlamıştı. Zargana
galeriden 1963 model sarı bir Lincoln Continental satın almıştı. Arabayı
Koma’ya vermiş, o da Fuscha’ya hediye etmişti. Fuscha’nın böylece birbirinin
aynısı iki arabası olmuştu. Zargana ile Paulo para konusunda sorun
çıkarmamışlardı birbirlerine. İkisi de çok konuşmayı sevmiyordu çünkü. Bir
araba satıcısı için gevezeliği sevmemek gibi bir huy ölümcül olabilirdi, ama
Paulo onun yerine bu işi yapmaları için üç adama maaş veriyordu. Mustang’in
biraz uzağındaki masanın arkasına geçip oturdu ve Zargana’ya da önündeki deri
koltuğu gösterdi.</span></p>

<p class="calibre18"><span class="calibre11">-<span>  </span>Memnun musun <span>Lincoln’den ?</span></span></p>

<p class="calibre18"><span class="calibre11">Zargana
gülümsedi.</span></p>

<p class="calibre18"><span class="calibre11">-<span>  </span>Sevgilime verdim. O memnun. Dolayısıyla ben
de memnunum.</span></p>

<p class="calibre18"><span class="calibre11">Paulo
sıkıcı bir eski müşteri konuşması yapacağını düşünerek derin bir nefese dalıp
çıktı. Ellerini masanın üzerinde üst ü<span>s</span>te
koyarak başını hafifçe sağa eğdi ve sordu.</span></p>

<p class="calibre18"><span class="calibre11">-<span>  </span>Senin için ne yapabilirim?</span></p>

<p class="calibre19"><span class="calibre11">Zargana
içinden, “Beni öldürebilirsin” dedi. Ama yazıları içlerinden okurken bir de
dudaklarını oynatan insanlar gibi, düşünürken ağzını da oynattığını fark ettiği
için kendinden utandı. Bacak bacak üstüne atıp arkasına yaslandı.</span></p>

<p class="calibre19"><span class="calibre11">-<span>  </span>Aslında benim için değil <span>ama,</span>
bir arkadaşım için bir şey yapabilirsin.</span></p>

<p class="calibre19"><span class="calibre11">Zargana,
Paulo’nun futbolculuğu dışında bütün geçmişini yazmış olduğu polis raporunu
dikkatle incelemediği için biraz gergindi, ama yine de devam etti oyununa.</span></p>

<p class="calibre19"><span class="calibre11">-<span>  </span>Yalnız konuşmalıyız.</span></p>

<p class="calibre19"><span class="calibre11">Öğle
yemeği molasına daha yarım saat vardı. Üç araba satıcısı caddenin karşısındaki
hamburgerciye gitmek için galeriden çıktılar.</span></p>

<p class="calibre19"><span class="calibre11">-<span>  </span>Seni dinliyorum.</span></p>

<p class="calibre19"><span class="calibre11">-<span>  </span>Paulo, bir arkadaşım başını ağır bir belaya
soktu. Paraya ihtiyacı var. Hem de çok paraya. Bir iş üzerinde çalışıyor. Yasal
olduğu pek söylenemez, ama çok kârlı olduğu bir gerçek. Sanırım bu kadar bilgi
yeter. Şimdi gelelim, senden ne istediğime. <span>Beyaz bir
limuzin. </span>Markası önemli değil. Tek istediğim şasi numarasının silinmiş,
plakasının da sahte olması. Hiçbir yasadışı işle ilişkisinin olmaması
gerekiyor. Eski sahibinin bir kadın satıcısı olmasını istemiyorum. <span>Tertemiz bir limuzin. Fabrikadan çıktığı ilk günkü gibi. </span>İstediğim
bu.</span></p>

<p class="calibre19"><span class="calibre11">Paulo
polis yöntemlerini Zargana’dan daha iyi bildiği için konuştuğu süre boyunca
karşısındaki adamın üstünde herhangi bir çıkıntı aramıştı gözleriyle. <span>Herhangi bir plastik ya da metal. Küçük bir mikrofon belki. </span>Ama
gözüne çarpmamıştı hiçbir şey. Temiz gibi görünüyordu uzun boylu adam. Paulo
böyle bir tekli<span>f</span>in
buharlaşmasına neden olacak sözler de söylemek istemiyordu. Dinleniyor olsalar
bile daha tek bir kelime etmediği için korkacağı b<span>i</span>r şey yoktu. Zaten gerektiğinde bütün konuşmayı yalanlayabilirdi.
Yarı üzgün, yarı sinirli yüz ifadesini bozmadan açtı ağzını.</span></p>

<p class="calibre19"><span class="calibre11">-
Ne kadar?</span></p>

<p class="calibre19"><span class="calibre11">Zargana
konunun paraya geldiğine sevindi, çünkü sahip olduğu tek şey buydu.</span></p>

<p class="calibre18"><span class="calibre11">-<span>  </span>Limuzin ve sana karşılık beş yüz elli bin
mark.</span></p>

<p class="calibre18"><span class="calibre11">Paulo
yerinden kalktı. Bağırmak için ağzını açtı, ama vazgeçti. Sesini olabildiğince
kıstı.</span></p>

<p class="calibre18"><span class="calibre11">-<span>  </span>Kimsin <span>sen ?</span> Ne
istiyorsun <span>benden ?</span></span></p>

<p class="calibre18"><span class="calibre11">Çok
hızlı çıkmıştı kelimeler ağzından. Terlemeye başlamıştı. Gömleği ıslak bir
tülbent gibi sırtına yapışmıştı şimdiden. Zargana gülümsedi.</span></p>

<p class="calibre18"><span class="calibre11">-<span>  </span>Ben bir meleğim. Seni kurtarmaya geldim.</span></p>

<p class="calibre18"><span class="calibre11">Paulo
duyduğu söz karşısında daha da sinirlendi. Sakat bir hayvan gibi kesik soluklar
alıyordu. Gerçekten de yaşlanıyordu Paulo. Çabuk korkmaya başlıyordu çünkü.</span></p>

<p class="calibre18"><span class="calibre11">-<span>  </span>Çabuk git buradan. Defol! Git, yoksa polis
çağırırım.</span></p>

<p class="calibre18"><span class="calibre11">Zargana
ağzındaki gülümsemeyi bir saniyede yok etti. Ayağa</span></p>

<p class="calibre1"><span><span class="calibre11">kalkma</span></span><span class="calibre11"> sırası ondaydı. Boyu daha da
uzadı sanki. Kafası masanın üzerinden geçip Paulo’nunkine çok a<span>z</span> bir mesafe kala durdu. Dudaklarını
araladı. Yüzündeki donmuş ifade çözülmedi, sadece çalıntı gibi duran ağzı
hareket etti.</span></p>

<p class="calibre18"><span class="calibre11">-<span>  </span>Paulo Salvador, sana ihtiyacım var. Hizmetin
karşılığında borcunu ödeyeceğim<span>.</span>
Şimdi otur ve beni dinle. Çocuklarına Arnavutça öğretmelerini istemiyorsan
sakinleş ve dinle.</span></p>

<p class="calibre18"><span class="calibre11">Sanki
ağzından çıkanları kendisine söylemiş gibi önce Zargana oturdu. Sonra da
ayaktaki Paulo kaybedeceklerinin hesabını yapıp bıraktı kendini deri koltuğuna.</span></p>

<p class="calibre18"><span class="calibre11">-<span>  </span>Rio, kendimi bazen çok garip hissediyorum.
Hatırlar mısın? Eskiden okuduğumuz bir yazar vardı: Jacques Rigaut. Ne diyordu
biliyor musun bir cümlesinde<span>?..</span> ‘Bazen elimi yüzüme
götürdüğümde bir burun, bir göz, bir ağız bulamamaktan korkuyorum.’ İşte böyle
söylüyordu kitabında. O zamanlar benim için hiçbir şey ifade etmiyordu bu
cümle. Ama şimdi bazen ben de korkuyorum yüzümü bulamamaktan. Hayatta sadece
seni tanıyormuşum gibi geliyor. Sadece Rio’yu. Bazen başka hiçbir şey
bilmediğimi düşünüyorum. Âşık olduğum insandan başka hiçbir şey bilmediğimi
düşünüyorum bazen. Bu duygudan da korkuyorum. Hem de çok.</span></p>

<p class="calibre18"><span class="calibre11">İki
adam Fuscha’nın yeni satın aldığı evin mutfağında oturmuş vanilyalı capuccino
içiyordu. Koma, Zargana’nın tavsiyesi üzerine, Ko<span>m</span>a’yı unutmak için ilaç kullanmaya başlamıştı. Kendini sadece
Rio’dan ibaret sanabilmek için tek bir noktaya yoğunlaşabilmesini sağlayan
hafif uyarıcı kimyasallar kullanıyordu. Ailesi Koma’nın bir daha dönmemek üzere
evi terk ettiğini kabullenmiş ve kısa süren bir arama çabasından sonra peşini
bırakmıştı. Kendilerini istemeyen bir çocukları olduğu gerçeğini unutmak için
litrelerce alkol alıyorlardı her gece yemek masasında. Ama <span>Koma’nın<span>  </span>sadece</span> kendilerinden değil,
kendisinden de kurtulmak istediğini bilselerdi, herhalde birkaç litre daha
içerlerdi. Ama yine de çocuklarını anlayamazlardı, çünkü o artık içki
içmiyordu.</span></p>

<p class="calibre15"><span class="calibre11">Fuscha’nın
söz ettiği yazar hissettiklerini tam olarak kaleme almamıştı belki, ama yine de
kimsenin çözemediği yazılarını yaşayan birinin anladığını hissetmesi mezarında
biraz daha rahat yatmasını sağlayabilirdi. İki ahşap sütunun arasındaki boy
aynasının içinden geçip günlerce hastanede yatmış olan Rigaut’nun dünyadan
ödünç aldığı nefesle geçirdiği son günlerinde kendini anlatmak için yazdığı
kimlik belgesinde tabiî ki tesadüfen bulunmuyordu şu kelimeler:</span></p>

<p class="calibre15"><span class="calibre11">“Saç:
saç... Göz: göz... Burun: burun... Ağız: ağız... Yüz: yüz...” “Sizi tanıyorum”
diyordu Rigaut. “Baktığınız benim, ama gördüğünüz kendinizsiniz.”</span></p>

<p class="calibre15"><span class="calibre11">Her
ne kadar Fuscha düşünce dünyasında bu kadar derine inememiş olsa da içinde
garip bir duygunun kol gezdiğinden emindi. Öyle bir duyguydu ki bu, artık asla
mutlu olamayacağını fısıldıyordu içkulağına. Rio tanımıyordu bütün bunları.
Uzaktı melankoliden. İlgilenmiyordu görmediği şeylerle<span>.</span> O sadece bir dakika önce hayal ettiğini bir dakika sonra
gerçekleştirmek için vardı. Sadece çok yakışıklı, çok şık ve çok âşık bir adam
olmak istiyordu. Fuscha’nın<span>  </span>bütün
hayatını eline geçirmekten, bazı gecelerde ağladığını gördüğü sevgilisine zevk
vermekten başka bir şey <span>düşünmüyordu .</span> Rio insanların
sevgi dediği duyguyu beyninden ve kalbinden taşıracak son damlayı arıyordu.
Ancak yüze giden bir elin titremesinin ne demek olduğundan haberi yoktu.</span></p>

<p class="calibre15"><span class="calibre11">-
Söylediklerinin hiçbir anlamı yok. Bizim yaşamamız için tek bir neden var. O da
aşk. Birbirimize karşı hi<span>s</span>settiğimiz
şey. Onun dışındaki her şey bir dekor. Üzerinde yaşadığın dünya biz âşık olalım
diye yaratılmış. Fuscha ile Rio kendilerinden başka herkesi öldürebileceklerine
inansınlar diye. Bir yüzün var. Bir burnun, bir ağzın da var. <span>Ben onların hepsine âşığını. </span>Şimdi sana yakışmayan bu
sözleri hiç söylemediğini varsayıyor ve başka bir konuya geçiyorum. Seni
heyecanlandırmak için küçük bir oyun hazırladım. Biraz tehlikeli ama
göreceksin, müthiş olacak!</span></p>

<p class="calibre18"><span class="calibre11">Rio,
aşkı diğer insanlar gibi yaşamıyordu. Hiçbir işi olmadığı için gününün her
saatini Fuscha’ya ayırabiliyordu. Tabiî, ikisinin birlikte giden hayatı asla
monoton değildi. Birçok insanın hayal bile edemeyeceği eğlencelerin savrulduğu
partilere gidiyor, en pahalı lokantalarda en pahalı şampanyaların mantarlarını
havaya uçuruyorlardı. Yirmi dört saat hizmet veren bir <i class="calibre20">sex shop</i> gibi iki
adam sadece zevk ve heyecan üzerine kurulmuş ilişkilerini yaşıyorlardı. Ancak
Rio gerçek hayatın sınırlarıyla ilgilenmediğinden hayatı sadece iki gözden
görüyordu: kendi gözlerinden. İlişkilerinin şiddetini artırmak için Fuscha ile
kendisini en olmadık durumlara sokuyor ve kurtulmak için yaptıkları her şeyi
beraber gerçekleştirdikleri için duydukları heyecan da aynı oluyordu. Yoğun bir
anı paylaşmış her iki insan gibi birbirlerine daha da bağlanıyorlardı.
Vücutlarının ürettiği her salgı aynı renkte oluyordu. Bazen sahte, bazen de
gerçek tehlikeler karşısında sadece iki âşık olarak kalmak Fuscha ile Rio’yu
dört bacaklı bir böceğe çeviriyordu. Ancak bu kez Rio’nun aklında
geçmiştekilere kıyasla biraz daha zor bir oyun vardı. Yakalandıkları takdirde
kesinlikle tutuklanır ve mahkemeye çıkarlardı. Sonuç ise yıllar süren bir
hapishane hayatı olurdu. Ama Rio umursamıyordu. Fuscha’yla aynı hapishanede
olduktan sonra hüküm giymesinin hiçbir önemi yoktu.</span></p>

<p class="calibre18"><span class="calibre11">Ertesi
gece iki adam kaldırımdaki su birikintilerine basmamaya çalışarak yürüyorlardı.
Caddedeki bütün lokanta ve mağazalar birkaç saat önce kepenklerini
indirdiğinden ortalıkta birkaç fahişe dışında insan yoktu. Saatin geç
olmasından dolayı boş olan cadde, üzerinde gideni gaz pedalına daha çok basmaya
kışkırtıyordu. Fuscha ve Rio aradıkları adresi bulduklarından emin olduklarında
bir iki adım geri atıp kafalarını kaldırdılar. Binanın ikinci katındaki üç
pencereden, bir abajurdan kaynaklandığı tahmin edilebilecek kısıklıkta bir ışık
akıyordu sokağa. Rio sol elini cebine attı. Elini dışarı çıkardığında
parmaklarının arasında bir anahtar vardı. Kepengi daha inmemiş olan, ama
kilitli olduğunu tahmin ettiği kapıya doğru yürüdü. Anahtarı sokup iki kez sağa
çevirdi. Anahtar tamamladığı her dönüşte çok yüksek bir ses çıkarıyordu. Ses bir
silahın boşa düşen horozunun çıkardığı metalik gürültüye benziyordu. Fuscha ve
Rio içeri girip önceden gördükleri ve içini ezberledikleri mekânda, karanlıkta
hiçbir eşyaya çarpmadan koştular, ikinci kata çıkan merdivene adımlarını
attıklarındaysa birden durmak zorunda kaldılar. Çünkü merdivenlerden biri
iniyordu. Birbirlerine baktılar. Kemerlerine sıkıştırdıkları tabancaları
çıkardılar. On iki basamaklı merdivenin döküldüğü birinci kata varmak için dört
basamak daha inmek zorunda olan karaltıya doğru birer el ateş ettiler. Karaltı
bir saniyeliğine dondu, sonra bir porselen gibi parçalandı. Paulo Salvador son
dört basamağı sırtüstü kayarak indi. Fuscha eğildi ve cebinden çıkardığı küçük
feneri araladığı gözkapaklarının ortasına tutarak Paulo’nun ölüp ölmediğini
kontrol etti. Sonra, hemen arkalarında duran Mustang’e dokunmadan, koşarak
çıktılar galeriden. Karanlığın içinde vitrine yansımış olan iki kıvılcımın biri
tarafından görülüp görülmediğini ise kimse hiçbir zaman öğrenemedi. Şimdilik
birkaç köpek ulumasından başka bir ses duyulmayan caddenin gürültüsüne, çalışan
bir arabanın motor sesi eklendi. Rio tek eliyle direksiyonu çeviriyor,
diğeriyle yanındaki şapkayı almaya çalışıyordu. Sonunda başardı. Polislerinkine
benzeyen siyah şapkayı tutup kafasına geçirdi. Üstündeki takım elbiseyle aynı
tondan değildi, ama karanlıkta iki siyahın ayırt edilmesi de kolay değildi.
Fuscha başını bej rengi deri döşemeye ya<span>s</span>layıp
sessizce dışarıyı seyretmeye başladı. Caddenin kenar ına park etmiş
arabalardan, uzunluğuyla diğerlerinden ayırt edil<span>e</span>ni önce sola sinyal verdi, sonra da yolun sağ şeridine karışıp
yok oldu.</span></p>

<p class="calibre1"><span class="calibre11">Rio
kendisini Fuscha’dan ayıran koyu renkli cam paneli indiren düğmeye bastı ve
sevgilisinin kendisine bakan gözlerini gördüğü anda, “Seni seviyorum” dedi.
Katiller genelde cinayet yerlerinden beyaz limuzinlerle kaçma<span>z</span>dı. Zargana ne yaptığını iyi bilen
bir yönetmendi. Amavutlara, Paulo’yu para almadan öldürtebileceğini söylediği
zaman bile emindi polisin katili beyaz bir limuzinin koltuklarında
aramayacağından.</span></p>

<p class="calibre18"><span class="calibre11">Zargana
uzun zamandır yapmadığı bir şeyi yapmış ve caddenin karşısındaki hamburgercinin
önündeki çöp <span>konteynırının</span> arkasına yaslanıp yazdığı
oyunu seyretmişti. Şeritleri ezen beyaz limuzin uzaklaştığında doğruldu ve bir
sigara yaktı. Yanan çakmağın alevinin aydınlattığı sağ avucundaki numara
Paulo’nun evinin salonunda duran mermer ayaklı telefonu çaldırmaya yarıyordu.
Yürüdü. Bir telefon kulübesine girdi. Ahizeyi kaldırdı. İki bozukluk kayboldu,
mavi plastik kutunun içinde. Metal düğmelere bastı. Çoktan yatmış olması
gereken yaşta bir çocuk, “Alo” dedi. Zargana söyleyeceği iki cümleyi içinden
bir kez daha tekrarladı.</span></p>

<p class="calibre18"><span class="calibre11">“Benim,
baban. Bu gece eve gelemeyeceğim, çünkü öldüm.”</span></p>

</div>




</body></html>
