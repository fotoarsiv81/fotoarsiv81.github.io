<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:8228e720-c1eb-4201-a053-5d6f72d09413"/></head>
	<body class="calibre">
<h2 class="kitapickapak3" id="calibre_toc_23"><br class="chapter"/><br class="chapter"/>19<br class="chapter"/>
			    <img alt="" class="calibre3" src="nota.jpg"/></h2><br class="chapter"/><br class="chapter"/>
				<p class="normal1">Mardinli çok sevdiğim bir arkadaşım vardı. Ne zaman konuşsak sözü bu antik kente getirir, sanki dün olmuş bir şeyden bahseder gibi “Biliyor musun, Timur Anadolu’yu zapt ederken tek alamadığı yer, Mardin Kalesi’dir” derdi. Ben de “Tebrik ederim. Çok kahramanmışsınız” diye cevap verirdim. Gülüşürdük.</p>
				<p class="normal1">Bana bir gün İlyas-ı Habır isimli bir Mardinlinin hikâyesini anlatmıştı.</p>
				<p class="normal1">İlyas’ın Roma’da bir restoranda çalışan akrabaları varmış. Onları ziyarete gitmiş. Akrabaları her gün çalışmaya gidince o da sokağa çıkıyor, Roma’da bilmediği yollarda dolaşıp duruyormuş. Bir gün yolu park gibi nefis bir yere düşmüş. Orada çiçekler, ağaçlar, göller arasında gezmeye başlayınca gözüne birtakım mezarlar çarpmış.</p>
				<p class="normal1">Mezarlar birer mutluluk tablosu gibi mermer heykellerle, binbir renkli çiçekle süslüymüş. Ama mermerlerin üzerindeki yazıları görünce çok şaşırmış. Çünkü kiminin üstünde 21 gün, kiminin 34 gün, kiminin 17 gün yaşadıkları yazılıymış. O dili bilmese de, mezar taşlarının üzerindeki sayıların bunu gösterdiğini anlamış. Mezarların boyları da bebek mezarı olamayacak kadar uzunmuş. Bu işe hayret etmiş, bir anlam verememiş, İtalyancası olmadığı için parkın bekçisine de soramamış.</p>
				<p class="normal1">Evde akrabalarına anlatmış, izin gününde beraber o parka gidip bu işin sırrını çözmelerini rica etmiş.</p>
				<p class="normal1">Bir tatil günü hep beraber gitmişler, parkta bekçiyi bulmuşlar, ona mezarlarda yazılı günlerin sırrını sormuşlar. Bekçi,</p>
				<p class="normal1">“Burası özel bir mezarlıktır” demiş. “Buraya gömülen insanlar mezar taşlarının üstüne gerçek yaşlarını değil, hayatta mutlu oldukları günleri yazarlar. Kimi 21 gün mutlu olmuş, kimi 37 gün. 52’yi geçen çıkmadı daha.”</p>
				<p class="normal1">Bekçiye teşekkür edip ayrılmışlar. İlyas bir süre sonra Mardin’e dönmüş. Uzun bir ömür sürmüş, sonra bir gün hastalanmış. Ölüm döşeğinde oğullarını başına toplamış ve demiş ki:</p>
				<p class="normal1">“Size bir vasiyetim var. Mezar taşıma aynen şöyle yazacaksınız: İlyas-ı Habır bitti / Anasından doğru kabre gitti.”</p>
				<p class="normal1">Mardinli arkadaşım, bu gün görmemiş, hayatta bir gün bile mutlu olmamış adamcağızın hikâyesini anlattığında hep beraber gülerdik. Frankfurt uçağında, kendi kendime gülmemeye dikkat ederek bu hikâyeyi düşünüyor, bir yandan da onu kendi hayatıma uyarlamaya çalışıyordum. Acaba ben mezar taşıma kaç gün yaşadığımı yazdırırdım?</p>
				<p class="normal1">Hayatımda mutlu günlerim olmuştu elbette, ama mesele sadece mutluluk değildi. Önemli olan yaşadığını, hayatın bir anlamı, bir değeri olduğunu hissetmekti. Elinde çiçekler tutan beyaz gelinlik giymiş bir kızın mutluluğu gibi bir şey değildi bu. Daha derin bir varoluş sorunuydu. Dünyaya gelmiş olmamın bir anlamı var mı, bu yaşlı gezegene ya da üstünde yaşayan insanlara küçücük bir katkım oluyor mu gibi tuhaf soruların cevabıydı.</p>
				<p class="normal1">Bu açıdan bakınca profesörle geçirdiğim günleri mezar taşıma yazdırabilirdim. Acı çekmeme rağmen bir değerim olduğunu hissettirmişti bana. Ve bunu sadece karşımda şapkasını çıkararak yapmamıştı.</p>
				<p class="normal1">Frankfurt’a kadar bu düşüncelerle ve yapmayı planladıklarımla oyalandım. Önümde daha anlamlı günler olacaktı galiba.</p>
				<p class="normal1">Havaalanı inanılmaz bir telaş içindeydi. Büyük bir hızla akan yoğun trafikli otoyolların kesişme noktası gibi bir izlenim yaratıyordu. Yer değiştirenler, gelenler, gidenler, her dakika gerçekleşen onlarca işlem, anonslar, akan yazılar ve böylesine bir hareketliliğin içinde, her biri kendi hikâyesinde yaşayan birbirinden habersiz insanlar. Onlara bakarken, öğrencilik yıllarımda görüştüğüm, tiyatro ile ilgilenen bir arkadaşımın sözünü hatırladım: “Her insan kendi hayatının başrolünde oynuyor.”</p>
				<p class="normal1">Havaalanındaki kitapçıdan Bad Arolsen ve o bölgeyi tanıtan bir kitapçık aldım. Erich Auerbach’ın kitaplarının bulunup bulunmadığını sordum ama bırakın İngilizcesini, Almancası bile yoktu. Bu tip yerlerde sadece yolcunun vakit geçireceği, seyahat sonunda da otelde bırakacağı çerez kitaplar satılıyordu.</p>
				<p class="normal1">Tren istasyonunu buldum, önce Kassel’e, oradan da aktarma yaparak Bad Arolsen’e giderken soğuk ovaları, donmuş nehirleri, kapalı gökyüzünü, her yerinden düzen fışkıran Almanya’yı ve 60 sene önce yaşanmış olanları düşündüm. Evet, coğrafya bir kaderdi ama tarih de kaderdi. O dönemlerde yaşamış olanlar, yanlış zamanda, şu korkunç 20. yüzyılda dünyaya gelmenin acılarını çekmişlerdi. Aynı yüzyılın son on yıllarında doğanlar ise refahın, güvenliğin, özgürlüğün keyfini sürüyorlardı.</p>
				<p class="normal1">Biraz uyukladım galiba, sonra Bad Arolsen’in resimlerine baktım ve tarihine göz attım. Bu kadar güzel bir şehir beklemiyordum doğrusu. Barok stilde yapıları, ağaçları, parkları ve şatosuyla harika görünüyordu. Özellikle Grand Avenue, iki kenarına dizilmiş 880 meşe ağacıyla müthiş bir yerdi ama bütün resimler bahar ve yaz aylarında çekilmişti, oysa şehre vardığımda, trenden gördüğüm tarlalar gibi her yer herhalde kar altında olacaktı.</p>
				<p class="normal1">1131’de Augustinusçular burada Aroldessen adında bir rahibe manastırı kurmuşlar. Manastır 1655-1918 arası Waldeck Kontlarının (sonradan Waldeck-Pyrmont Prensliği) malikânesi olmuş. Prenslik 1918’de Bağımsız Waldeck Devleti olarak Weimar Cumhuriyeti’ne katılmış, 1929’da da Prusya’ya bağlanmış. (Waldeck diye bir devlet mi vardı? Yazıldığına göre demek ki varmış. İşte cahilliğimin bir örneği daha.)</p>
				<p class="normal1">Bunlar iyiydi hoştu ama beni asıl ilgilendiren 1946 yılında ITS’nin burada kurulmuş olmasıydı. Kızılhaç ve Alman devleti tarafından yönetiliyordu.</p>
				<p class="normal1">Bad Arolsen’in küçük istasyonuna indiğimde akşam oluyordu, hava çok ama çok soğuktu, o gün bir şey yapamazdım. İstasyonun önünde bekleyen beyaz Mercedes taksilerden birine bindim ve buz tutmuş yollardan otele gittim. Sokak lambalarının altındaki kaldırımlarda karlar parlıyordu. Işığın özelliğine göre mavimsi veya sarımsı görünüyorlardı.</p>
				<p class="normal1">Fena değildi. Bu mevsimde tenhaydı. En iyi tarafı da ücretsiz internet hizmeti vermesiydi. Küçük odama yerleştikten sonra aşağı inip, otelin lokantasında, bölgenin özelliği olduğunu söyledikleri bir alabalık tava yedim, Beck’s birası içtim, sonra odama çıkıp e-postalarıma baktım. Tek önemli şey, Dışişleri Bakanlığı’ndan gelen cevaptı:</p>
				<p class="normal1">“Bakanlığımızda bu konuda bir belge bulunmamaktadır.”</p>
				<p class="normal1">Bunu tahmin ediyordum zaten. İngiltere gibi bir ülkenin Imperial War Museum’u bile <span class="ideitalik">Struma</span>’da ölen yüzlerce kurbanı yok saydığına göre, Türkiye’den bu konuda resmi belge istemek saflıktı. Ama şansımı denemek istemiştim.</p>
				<p class="normal1">Sabah çok erken kalkıp onca uçak ve tren yolculuğu yaptığım için yorulmuştum. Ilık bir duştan sonra kendimi tertemiz, çarşafların mis gibi koktuğu yatağa attım. Saat 7’ye kadar deliksiz uyudum. Hem de ilaçsız.</p>
				<p class="normal1">Sabah, otelden zinde bir şekilde çıktım. Taksi beni International Tracing Service binasının önünde bıraktığı zaman heyecandan ağzımın kuruduğunu hissediyordum. Bir çeşit dijital mezarlıktı burası. Milyonlarca savaş kurbanının anıları, bilgileri, resimleri bu binadaydı.</p>
				<p class="normal1">Ortalık çok sessizdi. Bahçe kapısındaki beton fenerliğin üstünde ITS yazıyordu. Bahçeyi geçip binaya girdim. Müracaata gidip, o saygılı sessizliği bozmamaya çalışarak dün başvuru formumu göndermiş olduğumu söyledim. Orta yaşlı topluca bir Alman, kibar bir biçimde kimliğimi istedi. Yeşil devlet pasaportumu verdim. Orada İstanbul Üniversitesi’nde çalıştığım da görülüyordu. Önündeki bilgisayardan başvuru formumu buldu, pasaportumun fotokopisini çekti. O sırada nedense,</p>
				<p class="normal1">“Yahudi bilim adamları üniversitemize gelmişti” dedim.</p>
				<p class="normal1">Gereksiz bir sözdü bu ama, adam gülümsedi.</p>
				<p class="normal1">“Biliyorum” dedi. “Kurallarımızı okudunuz mu?”</p>
				<p class="normal1">“Okudum” dedim.</p>
				<p class="normal1">“Peki” dedi. “Kaydınız tamam. Lütfen beni takip edin.”</p>
				<p class="normal1">Koridorlardan yine sessizce yürürken heyecanım giderek artıyordu. Sanki bir mezarlığın içine giriyorduk. Dosyalar ve belgelerle dolu kilometrelerce raf göreceğimi sanıyordum ama bunun yerine görevli beni boş bir salona götürdü. Daha doğrusu boş değil de masalar, sandalyeler ve bilgisayarlar olan bir salona.</p>
				<p class="normal1">Pencereye yakın bir masada koyu renk giysili biri erkek biri kız iki çocuk oturuyordu. ITS’de çocuk görmek çok tuhaf bir şeydi ama bu çocukların görünüşünde daha da garip bir şeyler vardı. Hem çocuk gibi görünüyorlardı hem de yaşlı gibi. Adam beni orada bırakıp ayrıldı. Bir süre ne yapacağımı bilemedim. Erkek çocuk Almanca bir şey söyledi. Sesi oldukça kalın bir erkek sesiydi. Anlamadığımı belirttim. Bunun üzerine İngilizce “Oturun. Şimdi sizinle ilgilenirler!” diye fısıldadı.</p>
				<p class="normal1">Konuşurken onun ve yanındaki kadının cüce olduklarını anladım. Başları masanın üstüne zor yetişiyordu. Gülümseyerek teşekkür ettim. Biraz sonra salona uzun boylu, kumral, zayıf bir hanım girdi. Elimi sıktı. Kendisini Angelika Traub olarak tanıttı, sonra hangi konuyu araştırmak istediğimi sorarak beni bilgisayarlardan birine götürdü. Demek ki bütün arşiv burada yüklüydü ve aradığım ismi girmek gerekiyordu.</p>
				<p class="normal1">“Herbert Scurla.”</p>
				<p class="normal1">“Bu bir kurban adı mı?” dedi.</p>
				<p class="normal1">“Hayır!” dedim. “Hitler’in bir temsilcisi ama onun evrakları arasında yer alan bazı kurbanları arıyorum. 30’lu yıllarda İstanbul Üniversitesi’ne giden profesörleri. Profesör Maximilian Wagner beni özellikle ilgilendiriyor.”</p>
				<p class="normal1">“Bu da bir Yahudi adı değil.”</p>
				<p class="normal1">“Değil, ama o kurban.”</p>
				<p class="normal1">Bütün bunları yazdı, aramalar yaptı.</p>
				<p class="normal1">Scurla adı girilince binlerce evrak belirdi ekranda. Çoğunda çift başlı kartal damgası vardı. Angelika Traub aramayı daralta daralta İstanbul Üniversitesi’ne kadar getirdi. Bir süre sonra Scurla’nın profesörler hakkında yazdığı ve Hitler’e sunduğu ünlü rapor ekranda belirdi. Heyecan içinde ekrana bakıyordum. Sanki H. G. Wells’in zaman makinesine binmiştik. Birkaç tıklamayla tarih ellerimizin altında canlanıyordu. Ama esas heyecan, Maximilian Wagner adını girince ortaya çıktı. Evet, evet, evet! Scurla’nın Bayan Matilda Arditi’den aldığı evraklar buradaydı!</p>
				<p class="normal1">Angelika bu dosyaları getirmek üzere çıktı. Ne yapacağımı bilemiyordum, birkaç kere parmaklarımı kütürdettim, sağ elimin küçük parmağındaki tırnak kıymığını kopardım. Bu arada iki cüce bana anlayışla ve sempatiyle bakıyorlardı.</p>
				<p class="normal1">Bir süre sonra Angelika Traub dosyalarla salona girdi. Hepsini bana en yakın masanın üzerine bıraktı ve gitti. Ben de dosyaların olduğu masaya oturdum.</p>
				<p class="normal1">Önce Max’ın evrakını önüme çektim. Dosyanın kapağını, bir lahdi aralar gibi hafifçe açtım. Eski kâğıtlara özgü bir koku yükseldi. Almanca yazılar, notlar arasında birden resimler karşıma çıktı. Max’ın gençliği ve yanında esmer, çok güzel bir kadın. Evet, Nadia!</p>
				<p class="normal1">Nadia’yı ilk kez görüyordum. Objektife doğrudan doğruya, büyük bir açıklık ve dürüstlükle bakmıştı. Elmacık kemikleri çıkıktı. Kaşları yukarı doğru kavisliydi. Yeşil gözleri insanı derinden etkiliyordu. Dudaklarının yüzüne verdiği ifade sonsuz bir dürüstlük yansıtıyordu. Tek başına çekilmiş resimleri de vardı. Bütün bunlar 1942 yılında Nasip Sokağı’ndan alınmıştı. İnanamıyordu insan.</p>
				<p class="normal1">Cücelerin yanına gittim. “Bunlardan çıktı alabilir miyim?” diye sordum.</p>
				<p class="normal1">Adam “Elbette” dedi. “Yalnız bu salondan dışarıya bir şey çıkarmak yasaktır. Görevlilere söylersiniz, yardımcı olurlar.”</p>
				<p class="normal1">“Siz de kurban yakını mısınız?” diye sordum.</p>
				<p class="normal1">Fısıltıyla konuştuğumuz için rahat değildik. Bu sefer kadın yanıt verdi:</p>
				<p class="normal1">“Evet! Buraya içecek sokmak da yasak ama dışarıda bir kafeterya var. İsterseniz orada bir şey içelim, konuşalım.”</p>
				<p class="normal1">“Memnun olurum” dedim. “Çıktıları alayım, sonra gidelim.”</p>
				<p class="normal1">Tekrar dosyalarıma döndüm. Resimleri bulmanın heyecanından göz atmayı unuttuğum diğer belgelere baktım.</p>
				<p class="normal1">Ve birden gördüm. İçimden yükselen çığlığı zorlukla bastırdım. Elimle ağzımı kapattığımı fark ettim.</p>
				<p class="normal1">Buradaydı işte. Elimdeydi. Sararmış bir nota kâğıdına, hâlâ solmamış olan çini mürekkeple yazılmıştı. Ve üstünde şunlar yazıyordu:</p>
				<p class="ortaitalik">“Serenade für Nadia”<br class="chapter"/>
Maximilian Wagner</p>
<p class="normal1">Gözlerimi yumdum. İçimden evrenin bütün tanrılarına, bütün ilahi güçlere teşekkür ettim. Gözümden yaşlar süzüldü. İki cüce heyecanımı anlayışlı gözlerle seyrediyordu. Keşke nota bilseydim diye düşündüm, keşke okul yıllarımda nota okumayı öğrenseydim. O zaman bu sararmış kâğıttaki kayıp melodiyi duyabilirdim.</p>
				<p class="normal1">Dışarı çıkıp müracaatta görevli adama, fotokopi çekmek, çıktı almak istediğimi söyledim.</p>
				<p class="normal1">“Salonda bekleyin” dedi.</p>
				<p class="normal1">Biraz sonra Frau Traub geldi. Fotokopisini almak istediğim notayı ve resimleri gösterdim. Bütün evrakı alıp gitti ve beş dakika sonra elinde kâğıtlarla geldi.</p>
				<p class="normal1">“Ücretini kasaya yatırırsınız” diyerek bana bir fiş uzattı. Teşekkür ettim.</p>
				<p class="normal1">“Özür dilerim ama bir konu daha var!” dedim.</p>
				<p class="normal1">Yüzüme baktı.</p>
				<p class="normal1">“Mavi Alay!”</p>
				<p class="normal1">“Bu nedir?” diye sordu.</p>
				<p class="normal1">“Hitler Sovyetler’i işgal ederken Kırım Türklerinden bir alay ona katılmış. Gelişmeler onlar açısından olumsuz olunca, birlikte geri çekilmişler. Kuzey İtalya’da ve Avusturya’da kamplarda kalmışlar. Sonra İngilizler Kırım Türklerini Sovyetler’e teslim etme kararı alınca, bir kısmı intihar etmiş, bir kısmı da Sovyet askerleri tarafından kurşuna dizilmiş.”</p>
				<p class="normal1">“İlk defa duyuyorum” dedi. “Özel bir kişiyi mi arıyorsunuz?”</p>
				<p class="normal1">“Evet, anneannemi. Adı Ayşe, ama o zaman soyadı olmadığı için nasıl arayacağımı bilmiyorum.”</p>
				<p class="normal1">“Yardımcı olurum” dedi. “Ama daha önce halletmeniz gereken bir konu var!”</p>
				<p class="normal1">“Nedir?”</p>
				<p class="normal1">“Başvuru formuna eklemeler yapmanız gerekiyor.”</p>
				<p class="normal1">“Niçin?”</p>
				<p class="normal1">“Biraz önceki konuyla, araştırmacı kimliğiyle ilgileniyordunuz. Şimdi ise kurban ailesindensiniz. Bunu formda belirtmeniz gerekir.”</p>
				<p class="normal1">Bir şey söylemedim ama içimden bu formaliteyi çok gereksiz buldum. Ne fark ederdi ki? Alman disiplini işte diye düşündüm.</p>
				<p class="normal1">Çocukluğumuzda bize bu disiplini örnek gösterirlerdi hep. Hatta yağmur yağarken bile çimleri sulama işini aksatmayan görevli gibi, gerçekdışı ve abartılı örnekler konuşulurdu. Babam sık sık, disiplinli yaşamanın özgürlüğü azaltan değil, çoğaltan bir şey olduğunu söylerdi. Disiplinin hayatı düzenleyen, serbest zamanı artıran, başkalarına engel olmadan serbestçe yaşamanın yolunu açan bir şey olduğunu anlatırdı. Kuşkusuz, doğruluk payı çok olan görüşlerdi bunlar. ITS görevlileri eğer titizlik göstermeseler, bu arşiv katiyen böyle zengin ve kullanışlı hale gelmezdi.</p>
				<p class="normal1">Tekrar müracaata gittim, konuyu anlatıp başvuru formuma gerekli eklemeyi yaptırdım. Bütün bunlar olurken fotokopilerin içinde olduğu zarfı Musa’nın On Emir’i koruduğu gibi koruyordum. Salona döndüm.</p>
				<p class="normal1">İki cüce kalktılar, çok kibar bir biçimde elimi sıkıp kendilerini tanıttılar. Ancak belime geliyorlardı. Rumenlermiş. İlk başta nedense karı koca olduklarını tahmin etmiştim ama kardeşmişler.</p>
				<p class="normal1">Ben de kendimi tanıttım. İstanbul’dan geldiğimi duyunca çok sevindiler. Birlikte kafeteryaya gittik. Mr. Ovitz ne içeceğimi sordu ve gidip kendisi almak için ısrar etti. Biz kız kardeşiyle ahşap bir masaya oturduk. Ovitz, aldığı kahve ve kekleri iki tepsi halinde taşıyıp getirdi, kesinlikle yardım kabul etmedi. Tepsi ellerinde o kadar büyük duruyordu ki düşüreceğinden korktum ama öyle bir şey olmadı.</p>
				<p class="normal1">Bu minik adamın güngörmüş, olgun nezaketinde içe dokunan bir şeyler vardı. Sanki insan bir cüceden centilmen davranışı bekleyemezmiş gibi. Oysa kibarlığın boyla posla ne ilgisi vardı?</p>
				<p class="normal1">Kahvelerimizi içerken onlara benim araştırmamın da Romanya’yla ilgisi olduğunu, <span class="ideitalik">Struma</span>’da ölen Nadia’nın resimlerini bulduğum için ne kadar sevindiğimi anlattım. <span class="ideitalik">Struma</span>’yı biliyorlardı elbette.</p>
				<p class="normal1">Onlar da ataları hakkında bir kitap yazmakta olduklarını, bu yüzden haftalardır buraya gelip gittiklerini anlattılar. Ailelerinin de kurbanlar arasında olup olmadığını sorduğumda,</p>
				<p class="normal1">“Evet, öyle denebilir!” dedi adam. “Ama kurban denilince kamplarda öldürülmüş oldukları düşünülür. Oysa bizim dedelerimiz Auschwitz kampına girip de sağ kurtulabilen tek aile oldu.”</p>
				<p class="normal1">Sonra ailenin akıllara durgunluk verici hikâyesini anlattı. Ailelerinde hem cüceler hem de normal boylular vardı. Romanya işgal edilince yedi cüce ve iki normal kardeş Auschwitz kampına götürülmüş. Burada çırılçıplak soyulup, diğer mahkûmlarla birlikte duş zannettikleri gaz odalarına sokulmuşlar. Gaz verilmeye başlanmış.</p>
				<p class="normal1">Ama “Ölüm Meleği” adıyla tanınan Dr. Mengele işlemi durdurtmuş, cüceleri son anda kurtarmış. Biraz gaz soludukları için kusturup süt içirmişler.</p>
				<p class="normal1">Ovitz bu korkunç hikâyeyi anlatırken gaz odasında kalanların yaşadığı dehşetli anları düşündüm. Önce duş, sonra verilen gazla paniğe kapılma, çıplak bedenlerle ölüm korkusu içinde birbirine sarılan aileler, gazın durması ve içeri giren Nazilerin çıplak cüceleri dışarı çıkarması, sonra kapıların kilitlenip tekrar gaz verilmeye başlanması...</p>
				<p class="normal1">Dr. Mengele irsi hastalıklar üzerine yaptığı araştırmalarda denek olarak kullanmış onları. Ayrı bir bölüme yerleştirmiş. Her gün kan ve kemik iliği örnekleri almış, radyasyona tabi tutmuş, kulaklarına sıcak ve soğuk sular akıtmış, gözlerini kimyasal damlalarla kör etmiş, kızların rahmine kimyasal sıvılar doldurmuş.</p>
				<p class="normal1">Bir gün onları çırılçıplak soyup meslektaşlarına göstermiş, başka bir sefer de şarkı söyletip komiklikler yaptırarak filme aldırmış ve eğlenmesi için Hitler’e izletmiş.</p>
				<p class="normal1">Kızıl Ordu kampı zapt ettiği zaman cüceler kurtulmuş.</p>
				<p class="normal1">Küçük adam bunları normal bir tonla anlatıyordu ama benim bütün kaslarım çekiliyor, her yerime ağrılar giriyordu. Ne biçim bir hikâyeydi bu böyle. İnsanoğlu bunları yapabilecek kadar korkunç bir yaratıksa yaşamanın ne anlamı vardı! Serseme dönmüştüm. Kim bilir bu koca binadaki her kâğıt parçası böyle ne dramlar barındırıyordu.</p>
				<p class="normal1">Salona tekrar gittiğimizde Angelika Traub, Mavi Alay’la ilgili belgeler bulduğunu ama bunların Almanca ve Rusça olduğunu söyledi. “Resim yok mu?” dedim. Avusturya’daki kampta mültecilerin toplu olarak çekilmiş bir resimlerinin olduğunu söyledi. O resmin ve Almanca, Rusça belgelerin de çıktısını aldım. Sonra cüce kardeşlere veda edip ITS binasından dışarı çıktım.</p>
				<p class="normal1">Bir gün içinde o kadar çok heyecan yaşamıştım ki kafam iyice ağırlaşmıştı. Doğru otele gittim. Resepsiyondan bir büyüteç ödünç alıp, odama çıktım. Avusturya Drau kampındaki topluluğu büyüteçle taradım. Her yüze tek tek baktım. Acaba anneannemi ve ailesini görebilir miyim diye epey uğraştım ama o zavallı, perişan kalabalık arasında bir şey bulamadım.</p>
				<p class="normal1">Ertesi gün yine aynı şekilde trenle ve uçakla geri döndüm. Yol boyunca Nadia’nın resimlerine ve bir şey anlamadığım Serenad notasına bakıp durdum. Resmin ve notaların üzerinde ellerimi gezdirdim. Sanki parmaklarımla insan ruhlarına dokunuyordum.</p>
				<p class="normal1">Burada izninizle kronolojik sırayı bozup, ileride elime geçecek bir kitaptan yaptığım alıntıyı kopyalamak istiyorum. Çünkü olay sıralamasına uymasa da anlam olarak buraya uygun gideceğini hissediyorum.</p>
				<p class="normal1">Auerbach kitaplarından birinde, gözüme onun bir denemesi çarptı. Pascal üzerine yazılmış bu denemenin adı, “Kötünün Zaferi” idi. Auerbach’ın Pascal’dan alıntıladığı giriş bölümü beni çok etkiledi ve son günlerde çeşitli örneklerini öğrendiğim devlet zulmüne bir açıklama getirdi:</p>
				<p class="indentmetin">Adil olanın peşinden gidilmesi doğrudur, en güçlünün peşinden gidilmesi ise kaçınılmazdır. Gücü olmayan adalet acizdir; adaleti olmayan güç ise zalim. Gücü olmayan adalete mutlaka bir karşı çıkan olur, çünkü kötü insanlar her zaman vardır. Adaleti olmayan güç ise töhmet altında kalır. Demek ki adalet ile gücü bir araya getirmek gerek; bunu yapabilmek için de adil olanın güçlü, güçlü olanın ise adil olması gerekir.</p>
				<p class="indentmetin">Adalet tartışmaya açıktır. Güç ise ilk bakışta tartışılmaz biçimde anlaşılır. Bu nedenle gücü adalete veremedik, çünkü güç, adalete karşı çıkıp kendisinin adil olduğunu söylemişti. Haklı olanı güçlü kılamadığımız için de güçlü olanı haklı kıldık.</p>
				<p class="normal1">Auerbach uzun incelemesinin sonunda devleti ve iktidarı önemseyen düşünürlerden bahsediyor ve şöyle diyordu:</p>
				<p class="indentmetin">... bu düşünürler devleti devlet uğruna talep ediyor veya Makyavel gibi canlı dinamiği karşısında sevinç duyuyor ya da en azından Hobbes gibi, iyi kurulmuş olduğunda, o zamanda ve mekânda yaşamakta olan insanlara sağlayabileceği yararlara enerjik bir ilgi gösteriyordu. Bütün bunlar Pascal için bir anlam taşımıyordu. Onun gözünde devletin dinamik bir iç hayatı yoktur; eğer olsaydı bunun kadim kötücül nitelikte olacağını düşünürdü. En iyi devletin hangisi olacağıyla ilgilenmez; çünkü hepsi aynı derecede berbattır.</p>
				<p class="normal1">Alıntıya burada son verip hikâyeme kaldığım yerden devam ederken “Doğru söze ne denir!” diye düşünüyorum. Evet! Bütün devletler kötüdür! Aslında devlet denen örgüt, kötülüğün sürdürülmesi için vardır.</p>
				<p class="normal1">Yaşasın Pascal!</p>
				<p class="normal1">Uçak inişe geçmeden önce kahverengi cüzdanımı çıkarıp baktım. Plastik kaplı gözden artık dört kadın bakıyordu bana.</p>
				<p class="normal1">Maya, Ayşe, Mari ve Nadia!</p>
				</body>
</html>