<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:8228e720-c1eb-4201-a053-5d6f72d09413"/></head>
	<body class="calibre">
<h2 class="kitapickapak3" id="calibre_toc_16"><br class="chapter"/><br class="chapter"/>12 <br class="chapter"/>
			    <img alt="" class="calibre3" src="nota.jpg"/></h2><br class="chapter"/><br class="chapter"/>
				<p class="normal1">İlyas daha 5 olmadan gelmişti. Pencereden baktığımda, yine arabaya dayanmış, sigara içtiğini gördüm. Bu çocuk da acayip tiryakiydi ama hiç olmazsa Süleyman gibi arabayı leş etmiyordu.</p>
				<p class="normal1">Yola çıktığımızda keman meselesini sordum.</p>
				<p class="normal1">“Süleyman yok diyor efendim” diye biraz üzgün, biraz şüphe duyan bir sesle karşılık verdi. “Bir daha aramasını istedim ama ısrarla yok diyor.”</p>
				<p class="normal1">Çok zor bir durumdu bu. Belli ki keman profesör için çok önemliydi. Belki de o günlerden kalan bir anı olduğu için. Şimdi ya Şile’ye tekrar gidip, kimsenin kumsalda bir keman bulup bulmadığını araştırmak gibi saçma bir işe girişecektim ya da Süleyman’ı sıkıştıracak bir yol bulacaktım.</p>
				<p class="normal1">Black Sea Motel’deki odadan bize “Reziller!” diye bağırarak çıktıktan sonra hiç sesinin çıkmaması hayra alamet değildi. Böyle bir şeyi kullanmayacak olması düşünülemezdi bile. Ama ya bir şeyler planlıyor ya da beni kuşkular içinde bırakarak canımı yakmak için ifşaatını geciktiriyordu. Herhalde gelecek hafta kıyamet kopacaktı.</p>
				<p class="normal1">“Nerede tamir ettiriyor arabayı?” diye sordum.</p>
				<p class="normal1">“Oto Sanayi’de, Rıza Usta diye bir tamircide” dedi.</p>
				<p class="normal1">“Oraya uğramamız mümkün mü?”</p>
				<p class="normal1">“Tabii. Zaten yakın.”</p>
				<p class="normal1">“İyi” dedim. “O zaman gidelim.”</p>
				<p class="normal1">İlyas ilk kavşaktan U dönüşü yaptı ve Maslak’taki Oto Sanayi’ye girdik. Genç çocuklar yağlı mavi tulumlarıyla cıvatalar, bujiler, yağ bidonları, İngiliz anahtarları taşıyor, lastik değiştiriyor, yükseğe kaldırılmış arabaların altında bir şeyler yapıyorlardı.</p>
				<p class="normal1">Bu da başka bir gençlikti işte. AVM’dekilerle aynı yaştaydılar ama onlardan çok farklıydılar. Gres yağı bulaşmış kirli yüzlerinde, yaşlarıyla bağdaşmayan bir keder ifadesi vardı. Ailelerinin geçimini sağlamak için tatil günlerinde bile bu ağır işlerde çalışıyorlar, kazandıkları üç kuruş parayı da akşam, uzak gecekondu mahallelerinde oturan ailelerine götürüyorlardı.</p>
				<p class="normal1">Kiminin babası yatalak olurdu, kiminin hapiste. Ya da işsiz, mesleksiz, kimsesiz... Bir başka ihtimal de, babaların, çocukları kadının başına yıkıp buharlaşmış olmalarıydı. Aynen benim durumum gibi. Bu yüzleri asık ve mutsuz çocuklar Kerem’in yaşındalardı, ama onların mutsuzluğu başka nedenlerdendi. Bazı dükkânlardan inim inim inleyen arabesk nağmeler duyuluyordu.</p>
				<p class="normal1">Rıza Usta’nın tamirhanesine geldiğimizde koca Mercedes’in yukarı kaldırılmış olduğunu gördüm. O sırada kimsenin bir şey yaptığı yoktu, Süleyman da ortalarda görünmüyordu. Asma kattaki camekânlı odadan tulumlu bir adam indi.</p>
				<p class="normal1">Pos bıyıkları vardı, babacan birine benziyordu. Rıza Usta’ya kendimi tanıttım, rektörlükten geldiğimi söyledim, bu arada kartımı vermeyi de ihmal etmedim elbette. Arabada konuk bir profesörümüzün kemanının kaldığını, adamın yarın ülkemizden ayrılacağını, bu yüzden kemanı almak için gelmek zorunda kaldığımı anlattım.</p>
				<p class="normal1">Durum çok açık olduğu için anlayışla karşıladı, hatta bütün esnafların yaptığı gibi çay içip içmeyeceğimizi sordu. Teşekkür edip hayır dedim.</p>
				<p class="normal1">Rıza Usta “Arabayı indirin!” talimatını verdi. Hidrolik sütunlarla kaldırılmış olan koca Mercedes inmeye başladı. Bu sırada aklıma birkaç gündür okuduğum belgeler arasında rastladığım tuhaf bir şey geldi. Mercedes Benz’in yönetim kurulu başkanı Edzard Reuter de Ankara’da büyümüştü ve çok güzel Türkçe konuşuyordu. Babası Ernst Reuter Ankara’da görevliydi ve oğlu “Edzie” arkadaşları tarafından çok seviliyordu. “Bu Mercedes de o zamanlardan kalma herhalde” diye düşündüm.</p>
				<p class="normal1">Sonunda araba tamamen aşağı indi, yavaşça lastiklerinin üstüne oturdu. Rıza Usta “Buyurun hanımefendi” diyerek arabanın kapısını açtı. İçeriyi araştırmaya koyuldum. Ön koltukta da arka koltukta da keman görünmüyordu. Daha sonra bagajı açtırdım. Orası da boştu. Geniş bagaj bölmesinin sağ arka köşesinde, temizleme bezlerinden oluşan bir öbek duruyordu. Bunun dışında bagaj bomboştu.</p>
				<p class="normal1">Yoksa Süleyman doğru mu söylemişti? Keman gerçekten de kumsalda mı kalmıştı? Ya da Black Sea Motel’de? Ama motelde olmasına imkân yoktu. Çünkü profesörü güç bela oraya sürüklerken bir elimizle de kemanı taşımış olamazdık. Oradaki çocuklara,</p>
				<p class="normal1">“Süleyman arabadan bir şey aldı mı?” diye sordum.</p>
				<p class="normal1">“Hayır, almadı!” dediler.</p>
				<p class="normal1">Rıza Usta’ya teşekkür ettim. Tam arabaya binecektim ki geri döndüm.</p>
				<p class="normal1">“Zahmet olmazsa bagaja tekrar bakabilir miyim?” diye sordum.</p>
				<p class="normal1">“Tabii” dediler.</p>
				<p class="normal1">Bagaj kapağı gıcırtıyla açıldı. İleri doğru uzanıp köşedeki bezleri elledim ve parmaklarım dokunur dokunmaz kemanın orada olduğunu anladım. Bezleri yana çekip açtım. Keman gerçekten oradaydı. Küçük bir bebek gibi kirli bezlerle kundaklanmıştı. Bezleri atıp kemanı aldım. Rıza Usta’ya ve çırak çocuklara,</p>
				<p class="normal1">“Hepiniz gördünüz, değil mi?” diye sordum.</p>
				<p class="normal1">“Gördük elbette!” dediler.</p>
				<p class="normal1">İlyas’a “Sen de gördün Süleyman’ın yaptığını değil mi?” dedim.</p>
				<p class="normal1">Başını önüne eğerek “Evet efendim!” dedi.</p>
				<p class="normal1">Bunun üzerine, bize hâlâ ikramda bulunmak isteyen, “Bir çayımı içmeden gidiyorsunuz!” diyen Rıza Usta’ya veda ederek arabaya bindik ve uzaklaştık.</p>
				<p class="normal1">Hem kemanı bulduğuma seviniyordum hem de Süleyman mendeburuna karşı bir koz ele geçirmiş olduğuma. Belki de bu olay onu durdururdu. Yapacağı kötülükleri bir kez daha gözden geçirmesini sağlardı.</p>
				<p class="normal1">Tahmin ettiğim gibi herhalde deniz kıyısından profesörü uzaklaştırırken, elindeki kemanı da arabaya kadar taşımıştık. Kutu ise orada kalmıştı ve büyük bir olasılıkla azgın dalgalar tarafından yutularak Karadeniz’de kaybolmuştu. Neyse, kutu önemli değildi, kemanı kurtarmıştık ya. İlyas’a,</p>
				<p class="normal1">“Sıraselviler’den geçebilir miyiz İlyas?” dedim.</p>
				<p class="normal1">Terbiyeli çocuk her zamanki gibi duraklamadan,</p>
				<p class="normal1">“Elbette efendim!” dedi.</p>
				<p class="normal1">“Orada yan yana bir iki müzik dükkânı gördüğümü hatırlıyorum” dedim. “Duralım da bu kemana bir kutu alalım.”</p>
				<p class="normal1">Taksim’deki meşhur tost büfelerinin yanından Sıraselviler Caddesi’nin kalabalığına girdik. Hava kararıyordu, ışıklar yanmıştı, camilerden ezan sesi geliyordu. Gençler ışıl ışıl aydınlatılmış büfelerin önünde ıslak hamburger, döner yiyor, neşeyle gülüşüyorlardı.</p>
				<p class="normal1">İlyas arabayı ustalıkla müzik dükkânlarının önüne yanaştırdı.</p>
				<p class="normal1">“Ama burada beklemem mümkün değil efendim” dedi. “Yolu tıkıyoruz. Mümkünse işiniz bitince Alman Hastanesi’nin otoparkına gelebilir misiniz?”</p>
				<p class="normal1">Bu devirde bu kadar kibar bir çocuğu kim yetiştirmiş olabilir diye düşünerek, kemanı alıp arabadan indim.</p>
				<p class="normal1">Dükkânı kapatmaya hazırlanan gözlüklü adama, bu keman için bir kutu istediğimi söyledim. Kemanı eline aldı, evirdi çevirdi.</p>
				<p class="normal1">“Bu çok eski ve kıymetli bir keman hanımefendi” dedi. “Alman yapımı. Eğer satmak isterseniz meraklılarına gösterebilirim.”</p>
				<p class="normal1">“Hayır” dedim. Satmak istemiyorum, sadece bir kutu istiyorum.”</p>
				<p class="normal1">“Olur hanımefendi ama burası basit bir dükkân. Bu kemana göre özel bir kutu arıyorsanız...”</p>
				<p class="normal1">“Yok, herhangi bir kutu verseniz olur.”</p>
				<p class="normal1">Üç kutu çıkardı, hepsi de birbirinin aynıydı zaten. Birini alıp kemanı içine koydum. Sonra iki adımlık yer olan Alman Hastanesi’nin otoparkına yürüdüm ve kapıyı açan İlyas’a teşekkür ederek arabaya bindim.</p>
				<p class="normal1">“Şimdi Çapa Hastanesi’ne gidebiliriz” dedim.</p>
				<p class="normal1">Oh be, içim rahatlamıştı. Kemanı o çakal Süleyman’a bırakmamıştım. Kendimle, bir parça da olsa gurur duyuyordum.</p>
				<p class="normal1">Hastaneye vardığımızda saat 7’ye geliyordu. Filiz sitem ederek karşıladı beni.</p>
				<p class="normal1">“Nerdesin yahu? İhtiyar yolunu gözlemekten bir hal oldu. Nerde kaldı diye sorup duruyor.”</p>
				<p class="normal1">“Kusura bakma” dedim. “Yine onunla ilgili bir iş için geciktim. Seni de tatil günü buralarda tuttum. Ne olur kusura bakma.”</p>
				<p class="normal1">“O önemli değil” dedi. “Bugün nöbetçiyim.” Sonra konuşmasını birden yavaşlatarak devam etti. “Ama sen bu yaşlı adama iyi davranmalısın.”</p>
				<p class="normal1">Bana, sanki normal bir sohbet biçiminin dışına çıkıp söylemiş gibi geldiği için, bu son sözün anlamını merak ettim. Ve birkaç keredir geldiğim için alışmaya başladığım hastane havası, yine yabancı bir hal aldı. Her yerden ilaç kokuları yükselen, hiçbir şeye dokunmamam gereken bir yer.</p>
				<p class="normal1">“Ne var?” dedim. “Bir şey mi oldu?”</p>
				<p class="normal1">“Onu esaslı bir check-up’tan geçirdiğimizi söylemiştim ya.”</p>
				<p class="normal1">“Evet?”</p>
				<p class="normal1">“CT taraması yaparken pankreasında bir kitle görüldü. Pek iyi bir şeye benzemiyordu. Bunun üzerine kendisiyle konuşup daha ileri tetkikler yapmak istedik. Ama o istemedi.”</p>
				<p class="normal1">Filiz, sözlerine devam etmiyor, “Ne yapalım!” anlamında baş işareti yapıp yüzüme bakıyordu.</p>
				<p class="normal1">“Nasıl istemedi? Bu işin şakası olur mu?”</p>
				<p class="normal1">“Olmaz elbette ama bu kitleyi zaten bildiğini, Boston’da tetkikler yapıldığını ve kitlenin malign olduğunu anlattı.”</p>
				<p class="normal1">“Malign ne demek?”</p>
				<p class="normal1">“Habis... Yani, adam pankreas kanseri!”</p>
				<p class="normal1">“Yapma be Filiz! Kendisi de biliyor ha!”</p>
				<p class="normal1">“Biliyor, ama pek de aldırmıyor galiba. Bütün bunları gülerek, teşekkürler ederek anlattı. Çok klas adam.”</p>
				<p class="normal1">“Peki, ne kadar yaşar?”</p>
				<p class="normal1">“Bunu söylemek çok zor. Ama bizim uzman arkadaşlara göre altı aydan uzun sürmez.”</p>
				<p class="normal1">“Demek İstanbul’a veda etmeye gelmiş ha?”</p>
				<p class="normal1">“Herhalde öyle. Hadi artık daha fazla bekletme ama kendisi söylemezse durumunu bildiğini belli etme. Ne de olsa deontoloji kuralları bunu aslında sana bile söylememi yasaklıyor.”</p>
				<p class="normal1">“Merak etme Filiz” dedim. “Söylemem.”</p>
				<p class="normal1">Beraberce odaya yürüdük. Altüst olmuştum. Wagner’in ölüme mahkûm bir adam olduğunu bilmek çok tuhaftı.</p>
				<p class="normal1">Bizi görünce gözleri parladı.</p>
				<p class="normal1">“Ooo, beni terk ettiniz, hiç gelmeyeceksiniz sandım” dedi.</p>
				<p class="normal1">Neşesi yerindeydi. Hazırlanmış, yine o siyah takımını giymiş, kravatını bağlamış, saçlarını düzgünce taramıştı. O kadar yakışıklı görünüyordu ki, insan onun bir süre sonra var olmayacağını düşünmek bile istemiyordu.</p>
				<p class="normal1">Hastaneden çıkarken herkesle tek tek vedalaştı. Hastabakıcılara, hemşirelere bahşiş verdi. Sonra arabaya bindik.</p>
				<p class="normal1">“Ooo” dedi, “araba da değişmiş sürücü de.”</p>
				<p class="normal1">“Evet” dedim. “O Mercedes tamirde, şoförü de başında ama bu arkadaş ondan daha iyi.”</p>
				<p class="normal1">Sonra “Bu son akşamınız profesör” dedim. “Hemen otele mi gitmek istersiniz, yoksa görmek istediğiniz yerler var mı?”</p>
				<p class="normal1">“Var elbette” dedi. “Var ama zahmet olur diye size söylemeye çekiniyordum. Eğer Sultanahmet Meydanı’ndan geçebilirsek oraları son bir defa görmüş olurum.”</p>
				<p class="normal1">Bu “son bir defa” sözü içimi sızlattı. İlyas’a söyledim, önce tramvay yoluna girdik, sonra Sultanahmet Meydanı’na geldik. Arabadan indik. O akşam saatinde ışıklandırılmış olan Sultanahmet ile Ayasofya arasında durmak çok garip bir duygu uyandırıyordu insanda. Sanki zamanda yolculuk yapar gibiydik. Profesör çevresine dalgın dalgın bakıyordu. Ayasofya’nın avlu duvarının dibinde bir kestaneciden, küçük bir kesekâğıdı dolusu sıcak kestane aldım. Ağzımız yana yana yemeye çalıştık.</p>
				<p class="normal1">Bir süre sonra profesör,</p>
				<p class="normal1">“Biliyorsunuz, burası meşhur Bizans Hipodromu!” dedi.</p>
				<p class="normal1">“Biliyorum” dedim.</p>
				<p class="normal1">“Nika isyancıları Ayasofya’yı da yakmışlardı. Şu binayı biliyor musunuz?”</p>
				<p class="normal1">“Evet, Damat İbrahim Paşa Sarayı, şimdi müze olarak kullanılıyor.”</p>
				<p class="normal1">“Kanuni’nin bu bahtsız vezirinin bu meydana üç heykel dikmiş olduğunu da biliyor muydunuz?”</p>
				<p class="normal1">“Hayır” dedim şaşırdığımı gizlemeden. “Bildiğim kadarıyla İslam’da heykel yasaktır.”</p>
				<p class="normal1">“Evet, ama İbrahim Paşa kendi gücüne o kadar inanmıştı ki buraya üç uzun sütun üzerine tunçtan yapılmış Diana, Herkül ve Apollon heykelleri diktirmişti. Hatta İstanbul’un hamile kadınları Diana heykeline gelir, çocuklarının onun gibi güzel ve sağlıklı olması için adak adarlardı.”</p>
				<p class="normal1">“Sonra ne oldu bu heykeller?”</p>
				<p class="normal1">“Padişah Süleyman, İbrahim Paşa’yı boğdurduktan sonra halk heykelleri yıktı ve parçaladı. İbrahim Paşa’nın putperest olduğu iddia edildi. Zaten Osmanlı tarihi hep böyledir. Biri yapar, öteki yıkar. Bütün mücadele bu iki güç arasında geçer. Venedik’e hiç gittiniz mi?”</p>
				<p class="normal1">Konudan konuya atlar gibi konuşuyor, çevresine adeta canlılık yayıyordu.</p>
				<p class="normal1">“Hayır!”</p>
				<p class="normal1">“O şehrin en meşhur ve en pahalı oteli Gritti Palace’tır.”</p>
				<p class="normal1">Osmanlılardan Venedik’e atlamasına şaşırdım ama yine de sesimi çıkarmadım. Sultanahmet Meydanı’nın karanlık, uhrevi havası onu böyle konuşturuyordu herhalde. Ortodoksluğun ve İslam’ın iki büyük mabedi ve bu meydanda yaşanmış olanları düşünmek, insanı gerçekten tuhaf bir havaya sokuyordu. Hele akşamları, turist otobüsleri gidip el ayak çekildikten sonra, modern dünyayı hatırlatan hiçbir şey kalmıyordu gözünüzün önünde.</p>
				<p class="normal1">Ayasofya’ya her gelişimde onun iki mimarı gelirdi aklıma. 1500 yıl önce ölmüşlerdi, kemikleri, sülaleleri bile kalmamıştı ama eserleri ayaktaydı.</p>
				<p class="normal1">“Grittiler, Venedik’in çok önemli bir ailesiydi” diye devam etti profesör. “İstanbul’daki Venedik elçisine Venedik Doçu denirdi. O sıradaki Venedik Doçu Andrea Gritti’nin bir oğlu vardı. Genç Alvise Gritti ve Pargalı bir Rum olan İbrahim, şehzade Süleyman’ın en yakın arkadaşlarıydı. Gece gündüz hiç birbirlerinden ayrılmazlardı. İbrahim keman, Gritti gitar çalarak veliahdı eğlendirirlerdi. Peki, Beyoğlu’nu biliyor musunuz?”</p>
				<p class="normal1">Bugün beni şaşırtmaya karar vermişti anlaşılan.</p>
				<p class="normal1">“Elbette” dedim. “Şimdi oraya gideceğiz. Otelinizin bulunduğu yere yabancılar Pera, Türkler Beyoğlu der.”</p>
				<p class="normal1">“Niye Beyoğlu dendiğini hiç düşündünüz mü?”</p>
				<p class="normal1">“Hayır!”</p>
				<p class="normal1">“Alvise Gritti’nin Pera’da büyük bir konağı vardı ve bir beyin, Andrea Gritti’nin oğluydu. Bunlar bir şey anlatıyor mu?”</p>
				<p class="normal1">Yüzüme bir gülümseme yayıldığını hissettim.</p>
				<p class="normal1">“Elbette anlatıyor” dedim. “Ama benim aklım Süleyman’ın gençlik arkadaşını boğdurmasına takıldı. Niye yaptı acaba bunu?”</p>
				<p class="normal1">“Normal bir nedenden dolayı: İktidarda olduğu için.”</p>
				<p class="normal1">“Her iktidar adam öldürür mü?”</p>
				<p class="normal1">“Evet! İktidar zulüm demektir. Hele denetlenemeyen iktidar.”</p>
				<p class="normal1">“Peki, iyi insanlar iktidara gelirse?”</p>
				<p class="normal1">“Öyle şey olmaz!”</p>
				<p class="normal1">“Neden?”</p>
				<p class="normal1">Acı bir gülümsemeyle açıkladı:</p>
				<p class="normal1">“İyi insanlar iktidara gelemez, gelse bile iktidar onu bozar, zalim yapar.”</p>
				<p class="normal1">Güldüm.</p>
				<p class="normal1">“Kusura bakmayın ama profesör, sizin aklınız Hitler’e takılı kalmış. Her iktidar öldürür ne demek. Şimdi ben, saçma bir şey ama, iktidara gelsem öldürür müyüm sizce.”</p>
				<p class="normal1">Omuzlarımdan tuttu, gözlerimin içine baktı.</p>
				<p class="normal1">“Evet!” dedi. “Siz bile öldürürsünüz. Çünkü iktidar olmanın başka yolu yok. Eskiden daha açık yapılıyordu, şimdi daha gizli.”</p>
				<p class="normal1">Ellerini çekip daha yumuşak bir sesle devam etti.</p>
				<p class="normal1">“Dolaylı olarak öldürürsünüz, ölümlere neden olursunuz, ama bir şekilde, iktidarınızın sürekliliği öldürmeye bağlı olur. Belki şu anda böyle bir şey yapamayacak bir yapıdasınızdır. Ama iktidar yolu zorlu bir yoldur. Uzun bir yoldur. İnsanı dönüştüren bir yoldur. Ancak iktidara hazır hale geldiğinizde, gerektiği kadar değiştiğinizde, bu yolu tamamlayabilirsiniz.”</p>
				<p class="normal1">Bir an içimden “Belki de haklı!” diye düşündüm.</p>
				<p class="normal1">“Size” dedi profesör, “şehzade Selim’le kardeşi Korkut’un hikâyesini anlatayım. Bu iki şehzade Bursa’da yaşıyorlardı. Babaları ölünce içlerinden birisi imparator olacaktı. Başa geçenin erkek kardeşlerini öldürtme geleneği olduğu için birinin padişah olması, ötekinin katledilmesi anlamına gelecekti. Kimin tahta geçeceğini ise bilemiyorlardı. Bunun için birbirlerine yemin ettiler. Hangisi başa geçerse ötekinin canını bağışlayacaktı. Sonunda o gün geldi ve Selim padişah oldu.”</p>
				<p class="normal1">“Korkut’a ne oldu peki?”</p>
				<p class="normal1">“Ne olacak, öldürüldü. Bu işin sözle, iyi niyetle falan alakası yok. İktidarları ancak çok sıkı bir denetim dizginleyebilir. Yoksa peygamberleri iktidar yapsanız, onlar da öldürürler.”</p>
				<p class="normal1">“Bu durumda” dedim, “asıl fark yaratan iktidar değil, muhalefet olmalı.”</p>
				<p class="normal1">Öğrencisinden memnun bir hoca gibi, gülümseyerek “Elbette” anlamında başını salladı.</p>
				<p class="normal1">Sultanahmet Meydanı’nın tarihi atmosferinden midir nedir, buraya geldiğimizden beri ölümden konuşuyorduk. Sözü değiştirmek için,</p>
				<p class="normal1">“Haçlılar da 1204’te şehri talan etmişler” dedim.</p>
				<p class="normal1">“Evet” diye onayladı beni. “Konstantinople’a esas zararı Osmanlılar değil Haçlılar verdi. Ne buldularsa yağmaladılar.”</p>
				<p class="normal1">“Venedik’te San Marco Meydanı’ndaki dört at heykeli bile buradan kaçırılmış!”</p>
				<p class="normal1">“O da doğru. Siz tarih mi okudunuz?”</p>
				<p class="normal1">“Hayır profesör, edebiyat okudum ama bunlar çok basit ve her yerde anlatılan gerçekler. Günlük gazetelerde bile yazıyor.”</p>
				<p class="normal1">“Batı’da çok kimse bilmez bunları!”</p>
				<p class="normal1">“Evet, sizin dönemi bile çok az kişi biliyor.”</p>
				<p class="normal1">“Hangi dönem?”</p>
				<p class="normal1">“Savaşta Türkiye’ye gelen müthiş bilim adamları dönemini.”</p>
				<p class="normal1">“Müthiş bilim adamları mı?”</p>
				<p class="normal1">“Evet. Reuter, Neumark, Hirsch, Auerbach, Spitzer, siz...”</p>
				<p class="normal1">“Durun, durun! Bunların hepsi benim arkadaşlarım. Nereden biliyorsunuz bunları?”</p>
				<p class="normal1">“Okumam yazmam var profesör, ayrıca meraklıyım da.”</p>
				<p class="normal1">“Anı kitaplarını mı okudunuz?</p>
				<p class="normal1">“Bir kısmını, henüz başındayım. Ayrıca üniversite arşivinde de araştırma yaptım.”</p>
				<p class="normal1">“Arşivde mi? Herkesin dosyası var mı orada?”</p>
				<p class="normal1">“Var ve hepsi de birçok bilgiyle dolu ama söylemeliyim ki en ince dosya sizin profesör.”</p>
				<p class="normal1">“Niçin?”</p>
				<p class="normal1">“Çünkü bütün evraklarınıza istihbarat örgütü el koymuş. Orada sadece iki belge kalmış.”</p>
				<p class="normal1">“Hangileri?”</p>
				<p class="normal1">“Sınır dışı edildiğinizi gösteren belge ile Scurla’nın sizin hakkınızda soruşturma yaptığını belirten belge.”</p>
				<p class="normal1">“Scurla mı?”</p>
				<p class="normal1">“Evet!”</p>
				<p class="normal1">Profesör bir süre sustu, düşüncelere daldı, sonra,</p>
				<p class="normal1">“Hadi arabaya dönüp otele gidelim” dedi. “Size anlatacağım çok şey var. Uzun bir gece olacak.”</p>
				</body>
</html>