<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:8228e720-c1eb-4201-a053-5d6f72d09413"/></head>
	<body class="calibre">
<h2 class="kitapickapak3" id="calibre_toc_19"><br class="chapter"/><br class="chapter"/>15<br class="chapter"/>
    <img alt="" class="calibre3" src="nota.jpg"/></h2><br class="chapter"/><br class="chapter"/>
				<p class="normal1">Doğu edebiyatında çok sık rastlanan biçimde, Maximilian ile Nadia’nın yürek burkan hikâyesini ayrı bir bölüm olarak okudunuz. Feridüddin-i Attar’da, Binbir Gece Masalları’nda, Mesnevi’de, hem kitabın bir parçası olan hem de bağımsız olarak okunabilen bölümler yerleştirmek çok yaygındır. Elbette profesyonel yazar olmak gibi bir niyetim veya Doğu edebiyatını temsil etmek gibi iddiam yok. Ama bu alçakgönüllü anlatıda, kendime yakın bulduğum geleneğe uygun bir yola başvurmuş olmamın bir sakıncası yoktur herhalde. Şimdi hikâyeme kaldığım yerden devam ediyorum.</p>
				<p class="normal1">Ertesi gün beni şaşırtacak kadar büyük bir enerjiyle kalktım. Az uyumuş olmama rağmen yorgun değildim. Kerem’i okula yolladıktan sonra Dışişleri Bakanlığı’na bir e-posta gönderdim. İstanbul Üniversitesi mensubu bir akademisyenimizin 1942 yılında meydana gelen “müessif” <span class="ideitalik">Struma</span> faciasıyla ilgili bir kitap yazdığını, Bakanlık arşivlerinde bu konuda araştırma yapma izninin verilip verilmeyeceğini sordum.</p>
				<p class="normal1">Olumlu cevap geleceğini sanmıyordum ama şansımı denemek istemiştim. Belki bunca yıl sonra arşivlerin açılmasında sakınca olmadığını düşünen bir genel müdüre rastlardım.</p>
				<p class="normal1">Sonra aceleyle hazırlanıp sokağa çıktım. Hafiften bir kar serpiştiriyordu. Dolmuşla Beyazıt’a giderken, her günkü üniversite yolunu izliyor gibiydim ama bu sefer gideceğim yer ve amacım farklıydı.</p>
				<p class="normal1">Kalabalık meydanda indikten sonra cebimden kâğıdı çıkardım. Maximilian Wagner dosyasından çıkan sınır dışı etme belgesinin fotokopisiydi bu ve benim için en önemli yanı, Maximilian’ın o dönemdeki ev adresinin yazılı olmasıydı.</p>
				<p class="normal1">Beyazıt Meydanı’ndaki bazı kahvehaneler, Osmanlı dönemindeki “nargile” merakını tekrar canlandırmıştı. Öğrencilerle ve turistlerle dolu oluyordu bunlar. Hayatımda hiç nargile tüttürmemiştim. Bir gün denemeye karar verdim. Suyun içinden çekilen duman nasıl bir etki yapıyordu acaba?</p>
				<p class="normal1">Meydanda sıralanmış büfelerin önünden geçerken sucuklu tost kokusu beni ister istemez durdurdu. Evden bir şey yemeden çıkmıştım. Beyaz formika küçük masalardan birine oturdum, sucuklu tost ve ayran söyledim. Aynı zamanda elimdeki adresi gösterip Nasip Sokağı’nın nerede olduğunu sordum. Garson böyle bir sokak bilmiyordu ama belki yandaki bakkalın yaşlı sahibi bilebilirdi.</p>
				<p class="normal1">Tostu bitirdikten sonra bakkala gidip, tezgâhın arkasında duran yaşlı adama sordum. Bir süre düşündü, alnını kırıştırdı, sonra,</p>
				<p class="normal1">“Sanki hatırlayacak gibiyim ama...” dedi. “Bilemiyorum. Buralarda birçok sokağın ismi değişti. Sen en iyisi muhtara gidip sor kızım.”</p>
				<p class="normal1">Sonra muhtarlığın yerini tarif etti.</p>
				<p class="normal1">Ne var ki Nasip Sokağı’nı muhtar da bilmiyordu. Muhtarın bilgisi dışında bir sokak mevcut olamayacağına göre, ya adres yanlış yazılmıştı ya da bakkalın söylediği gibi adı değişmişti. Muhtarla bu olasılık üzerinde konuştuk. Adam insanın içini sıkacak kadar ağır hareket ediyordu ama yardımsever bir kişiydi. Eski defterleri açtı, araştırdı ve sonunda Nasip Sokağı’nı buldu. Şimdiki adı Akdoğan Sokağı’ydı.</p>
				<p class="normal1">Muhtardan çıkıp Akdoğan Sokağı’na giderken, bu memleketteki isim değişikliklerine takılmıştı kafam. Niye hiçbir sokağın, caddenin, meydanın, köyün adı aynı kalmıyor, sürekli değiştiriliyordu acaba? Tarihten kaçmak için mi? Her şeye sıfırdan başlamak için mi?</p>
				<p class="normal1">Geçmişini değiştirmek isteyen bir ülkenin sorunlarına Erich Auerbach ne derdi acaba? Walter Benjamin’e yazdığı mektuplarda bu “aşırı değişim isteği”nden söz etmiş miydi? Demek ki biz fark etmeden sürekli bir kabuk değiştirme içindeydik. Bizans’tan kurtul, Osmanlı’dan kurtul, Arap kültüründen kurtul... Şimdi de yeni moda: “Kemalizm’den kurtul!” Mavi Alay’ı sakla, <span class="ideitalik">Struma</span>’yı sakla, Ermeni olayını sakla.</p>
				<p class="normal1">Bir ara Türkiye’de niye bu kadar çok Ereğli var diye sormuştum kendi kendime. Konya Ereğli’si, Marmara Ereğli’si, Karadeniz Ereğli’si! Sonra araya araya bunların eski “İraklion”lar olduğunu anladım. Aynen Bolu gibi. Bolu, İnebolu, Tirebolu, Safranbolu kasabaları, aslında poli yani Rumca “şehir” kelimesinden geliyordu.</p>
				<p class="normal1">Geçmişini durmadan yeniden tanımlayan başka bir ülke var mıdır acaba diye düşünürken Akdoğanlar Sokağı’nı buldum.</p>
				<p class="normal1">Küçük, bakımsız binalarla dolu kısa bir sokaktı. Yerler eğri büğrü, çok eski taşlarla döşeliydi. Yeni binaların arasında tek tük eskiden kalmış ahşap evlere rastlanıyordu ama hepsi harap durumdaydı. Boyaları silinmiş, tahtaları kararmış, bir zamanların güzel, cumbalı evleriydi bunlar.</p>
				<p class="normal1">Aşağı doğru yürüyerek 17 numarayı buldum ama karşıma yeni, çirkin, üstü Japon seramikleriyle kaplanmış bir ev çıktı. Max’ın ve Arditilerin oturduğu ev bu olamazdı. Anlaşılan bu sokak da diğerleri gibi Anadolu’dan göçün ağır tokadını yemiş, eski evler yıkılıp yerine yenileri yapılmıştı. Memleketin bir numaralı adres danışma merkezleri olan ve her sokakta mutlaka bir tane bulunan bakkala danışmaktan başka çarem kalmamıştı artık. Bakkala gidip “Arditi” ailesini tanıyıp tanımadıklarını sordum. Dükkânın her tarafına Arapça dualar asılmıştı. Bakkalın sakalı, başındaki beyaz takke ve elindeki tespih, namazında niyazında bir dede olduğunu anlatıyordu.</p>
				<p class="normal1">“Kızım” dedi, “biz Kayseri’den gelip burayı beş sene önce açtık. Mahallenin eskilerini bilmeyiz ama müşterilerimiz arasında buranın eskilerinden Musevi vatandaşlar var. Tahmin ederim ki onlar sana malumat verir.”</p>
				<p class="normal1">Sonra kızına seslendi. “Kübra, Kübra... hanım kızımızı Madam’ın evine götür.”</p>
				<p class="normal1">Tezgâhın arkasından, desenli türbanını sıkı sıkı bağlamış, ince yüzlü, zayıf bir kız çıktı. O, mantosunu giyerken yaşlı adam bana,</p>
				<p class="normal1">“Bir şey ikram etseydik kızım. Ne içersin?” diye sordu.</p>
				<p class="normal1">Teşekkür ettim, istemedim. O zaman yaşlı adam bana küçük bir kartona basılmış Arapça bir dua verdi.</p>
				<p class="normal1">“Bunu üstünde taşı kızım” dedi. “Ayete’l-Kürsi’dir, yani Allah kelamıdır. Seni bu şehirde her türlü kazadan, beladan, kem gözden korur. Hiç üstünden ayırma.”</p>
				<p class="normal1">Yaşlı adamın gösterdiği “dede” tavrı, tanımadığı bir kadını koruyup gözetme, sahip çıkma isteği içimi huzurla doldurdu. Anadolu’daki birçok geleneksel aile gibi iyi insanlardı.</p>
				<p class="normal1">Sonra Kübra’yla dışarı çıktık. Birkaç ev ötedeki eski yapılardan birine gittik. Kübra çok eski ahşap kapının üstündeki, elle çevrilen eski usul zili çaldı. Üst kattaki pencereden yaşlı bir hanım uzandı, baktı.</p>
				<p class="normal1">“Sen misin Kübra? Geliyorum yavrum” dedi.</p>
				<p class="normal1">Çok bariz bir aksanla konuşuyordu Türkçeyi. Kapıyı açtığı zaman, zayıf, yaşlı ama Sefarad olduğu her halinden ve şivesinden belli olan bir hanımla karşılaştık. Sokağın Müslüman halkının ona “Madam” dediğini artık öğrenmiştim. İnce bir zincirle boynuna astığı tel gözlük burnunun üstündeydi. Başını öne eğerek gözlüğün üstünden bakıyordu bize.</p>
				<p class="normal1">“Buyurun, buyurun” dedi.</p>
				<p class="normal1">Kübra durumu anlattı, işleri olduğunu söyledi ve gitti. Gitmeden önce de,</p>
				<p class="normal1">“Bir istediğin var mı teyzeciğim?” diye sordu.</p>
				<p class="normal1">Madam, “Yok evladım. Sağ ol güzel kızım” diye cevapladı onu.</p>
				<p class="normal1">Sonra beni içeri buyur ederken,</p>
				<p class="normal1">“Çok iyi bir familya bunlar” diye açıklama yaptı. “Siyatiklerim azıyor, kolay kolay dışarı çıkamıyorum, telefon ediyorum, Kübra ne istersem hemen getiriyor. Haa, bayramlarda akide şekeri, lokum alıp gelmeyi de ihmal etmezler hiç.”</p>
				<p class="normal1">İstanbul’un eski kozmopolit yaşamına ait izlerdi bunlar. Kaybolmuş o güzel zamanlara ait izler.</p>
				<p class="normal1">Madam beni küçük bir salona aldı. Evin kendine has, eski dünyayı hatırlatan bir kokusu vardı. Çok eskimiş oymalı, kakmalı sehpaların üzerinde onlarca çerçeveli fotoğraf duruyordu.</p>
				<p class="normal1">“Sana bir kahve yapayıım?” diye sordu.</p>
				<p class="normal1">“Zahmet etmeyin” dedim.</p>
				<p class="normal1">“Ben sabah kahvemi içmedim evladım. Beraber içeriz” dedi.</p>
				<p class="normal1">Biraz sonra elindeki tepsiye yerleştirdiği incecik, zarflı fincanlarda nefis kokan, bol köpüklü iki kahveyle geldi. Birer küçük bardak su ve kahve fincanlarının yanına birer güllü lokum koymuştu. Tam eski İstanbul işi. Şu “cafe”lerin hiçbirinde bulunmazdı bu. İnsanlar niye bu güzel âdetleri bırakır da hazır kahve içerler diye bir kez daha merak ettim. Hem de tadı yabancı bir kahve.</p>
				<p class="normal1">Aslında nedeni belliydi. Dünyanın değişik yerlerinde yaşayan, birbirinden farklı özellikteki milyarlarca insan, aynı tür yiyecek ve içecekleri sevmeli, aynı tarz giysileri almalı, bunun için de aynı tarz bir hayat yaşamalıydı. Böylece uluslarüstü büyük firmalar, ürünlerini dünyanın her yerinde satabilirdi.. Belki de daha korkuncu, bu sistemin yerel kültürleri yok ediyor oluşuydu. Sonra da içimden kendime güldüm. Geçen haftadan beri “nostalji uzmanı” olup çıkmıştım.</p>
				<p class="normal1">Herkesin “Madam” diye hitap ettiği karşımdaki zarif hanımın adının Raşel Ovadya olduğunu öğrendim. Beş yüz yıldır İstanbul’un yerlileri olan Sefarad Yahudilerindendi. İsabella ve Fernando zamanındaki engizisyon İspanyasından kaçıp, 1492 yılında Cádiz limanından kalkan Osmanlı gemileriyle buraya gelmişlerdi. Aynı gece, aynı limandan, okyanusu dolaşıp Hindistan’a gitmeyi planlayan Kristof Kolomb adlı bir kâşifin gemileri de kalkıyordu.</p>
				<p class="normal1">Madam Ovadya, Ladino aksanıyla konuştuğu Türkçesiyle tatlı tatlı anlatıyordu. Resimlerdeki kişileri tanıtıyor, beş yıl önce kaybettiği kocasının yakışıklılığını övüyordu. Belli ki yalnızlıktan bunalmıştı, konuşacak insan arıyordu.</p>
				<p class="normal1">“Madam Ovadya” dedim. “Adım Maya Duran. İstanbul Üniversitesi’nde çalışıyorum. Size bir şey sormak için geldim. Acaba bir zamanlar bu sokakta oturmuş olan Arditi ailesini tanıyor musunuz?”</p>
				<p class="normal1">Gözleri daldı, yılların üst üste biriktirdiği karışık hatıralar arasından Arditi ismini bulup çıkarmak için düşünerek tavana baktı.</p>
				<p class="normal1">“Arditi, Arditi...” diye mırıldandı.</p>
				<p class="normal1">“Matilda ve Rober Arditi!” diyerek hatırlamasına yardım etmek istedim. “Eskiden 17 numara olan evde oturuyorlardı.”</p>
				<p class="normal1">Birden yüzü aydınlandı.</p>
				<p class="normal1">“Tabiiiii” dedi. “Nasıl hatırlamadım kuzum. Bayan Matilda. Genç kızlığımda bana kenarı işlenmiş mendiller verirdi. Çok iyi bir familyaydı onlar, çoook!”</p>
				<p class="normal1">“Şimdi neredeler, biliyor musunuz?”</p>
				<p class="normal1">“Biliyorsunuz, onlar benden yaşlıdır. Galiba Bay Rober öldü. Bayan Matilda’nın ise bir bakımevinde olduğunu duydum. 90’dan fazla olmalı yaşı.”</p>
				<p class="normal1">“Hayatta mı acaba?”</p>
				<p class="normal1">“Bilemem ki kuzum.”</p>
				<p class="normal1">“Hangi bakımevinde kalıyor?”</p>
				<p class="normal1">“Ah güzel evladım, onu da bilemem. Ne çok değişti İstanbul, ne çok. Eskiden buralar nasıldı bir bilsen.”</p>
				<p class="normal1">Baktım ki yeniden eski günleri anlatmaya başlayacak,</p>
				<p class="normal1">“Lütfen Madam” dedim. “Bayan Matilda’yı bulmam çok önemli. Biraz daha düşünemez misiniz?”</p>
				<p class="normal1">“Niye arıyorsun bu familyayı?”</p>
				<p class="normal1">“Anlatması uzun sürer ama üniversiteyle ilgili bir araştırma yapıyorum. Ona sorularım var.”</p>
				<p class="normal1">“Ben cevap vereyim sorularına. Çok bilgim var. Dame de Sion’da okudum zamanında.”</p>
				<p class="normal1">“Teşekkür ederim ama o aileyle ilgili bir şeyler” dedim. “Rica etsem...”</p>
				<p class="normal1">“Dur bakayım o zaman” dedi. “Galiba bizim İzi bahsetmişti Bayan Matilda’dan. Ona bir sorayım.”</p>
				<p class="normal1">Köşedeki sehpanın üzerinde duran eski tarz, siyah Ericsson marka telefona gitti. Önce üzerindeki dantel örtüyü aldı, sonra ahizeyi kaldırarak numaraları yavaş yavaş çevirmeye başladı.</p>
				<p class="normal1">İzi dediği kişiyle o kadar garip bir dil konuşuyordu ki anlamak imkânsızdı. Bazı cümleler İspanyolca, bazıları Fransızca, bazıları Türkçeydi. O konuşurken İstanbul Sefaradlarıyla ilgili güzel bir hikâyeyi hatırladım.</p>
				<p class="normal1">Buraya 1492 yılında geldikleri için, artık İspanya’da epey değişmiş olan Cervantes dönemi İspanyolcası konuşuyorlardı. O zamanki dili ve kelimeleri araştırmak üzere Madrid’den bir filolog grubu İstanbul’a gelmiş, onlara çeşitli sorular sormuştu. Ama işi politikaya getirdiğinde ve burada rahat olup olmadıklarını sorduklarında bir Sefarad yarı Türkçe yarı İspanyolca şöyle cevap vermişti:</p>
				<p class="normal1">“Las meseles del hükümet, no mos karışıyamos.” Yani “Biz hükümet meselelerine karışmıyoruz.”</p>
				<p class="normal1">Üniversitede bazı hocalar bunu şaka niyetine anlatır gülerlerdi ama Bayan Raşel de İzi dediği kişiyle aynen böyle konuşuyordu.</p>
				<p class="normal1">“Haydi canim au revoir” dedi ve telefonu kapattı.</p>
				<p class="normal1">Sonra bana “Matilda Hanım’ı bulduk” dedi. “Harbiye’de Artigiana huzurevinde kalıyormuş. Dur, sana dün yaptığım muhallebiden getireyim.”</p>
				<p class="normal1">“Ne olur, zahmet etmeyin” dedim. “Biraz acelem var. Bana çok büyük bir iyilikte bulundunuz Madam Raşel. Hoşça kalın.”</p>
				<p class="normal1">Sonra yaşlı kadını anıları ve şifa bulmaz yalnızlığıyla baş başa bırakıp çıktım. Beni “Güle güle, gene gel!” diye uğurlarken yüzünde tarifsiz bir hüzün vardı.</p>
				<p class="normal1">Meydana doğru yürüdüm, üniversitenin tarihi kapısı karşımdaydı. Bir hafta bile olsa o binaya girmeme özgürlüğü içimi ferahlatıyordu. Dolmuşa binip Harbiye’ye gittim. Artigiana’nın nerede olduğunu bilmiyordum ama herhalde sora sora bulurdum. Öyle de oldu. Bir iki dükkâna sorduktan sonra Artigiana’nın önündeydim.</p>
				<p class="normal1">Daha sonra okuduklarıma göre Artigiana, 1838’de Sultan Abdülmecid’in fermanı ve 20.000 kuruşluk ihsanıyla kurulmuştu. Çeşitli dinlere mensup, kimsesiz kalmış yaşlılara son günlerinde bir sığınak, bir yuva oluyordu. Herkese bir oda veriliyordu. İnsanlar isterlerse o odalara kendi eşyalarını yerleştirip kalabiliyorlardı. Gündüz dışarı çıkıp akşam gelmeleri de mümkündü.</p>
				<p class="normal1">Girişteki görevlilere Matilda Arditi’yi aradığımı söyleyince, beni ikinci kata yönlendirdiler. İyice eskimiş kapıların üstünde, kalanların isimleri yazılıydı. Kuyumcuyan, Stavropoulos, Mavromatya, Serrero.</p>
				<p class="normal1">Kim bilir ne anılar barınıyordu bu eski binada. Ne dramlar, ne eğlenceler, ne aşklar hatırlanıyordu. Bir süre yürüdükten sonra sol taraftaki bir odanın üstünde Arditi adını gördüm ve kapıyı tıklatıp içeri girdim. Yataktaki çok yaşlı hanım beni görünce doğruldu.</p>
				<p class="normal1">“Buyurun” dedi.</p>
				<p class="normal1">“Ben” dedim, “Matilda Arditi’yi arıyorum.”</p>
				<p class="normal1">“Niçin arıyorsunuz?”</p>
				<p class="normal1">“Biraz sohbet etmek için.”</p>
				<p class="normal1">Yaşlı kadın “Buyurun o zaman” dedi.</p>
				<p class="normal1">Pencerenin kenarındaki yeşil koltuğu gösterdi. Oturdum.</p>
				<p class="normal1">“Matilda Arditi siz misiniz?”</p>
				<p class="normal1">“Evet, evet. Gerçi her şeyin üzerinden o kadar uzun zaman geçti ki kim olduğumu bile hatırlamıyorum artık.”</p>
				<p class="normal1">“Madam” dedim. “Lütfen şunları buyurun.”</p>
				<p class="normal1">Artigiana’ya gelmeden önce, köşedeki çiçekçiden aldığım mor çiçek buketini uzattım.</p>
				<p class="normal1">“Ah” dedi. “Ne kadar naziksiniz. Bir çiçek almayalı kim bilir kaç zaman olmuştur. Bir asır mı, iki asır mı?”</p>
				<p class="normal1">“Aman yapmayın Madam Arditi!” dedim. “O kadar da yaşlı değilsiniz.”</p>
				<p class="normal1">“Ah!” dedi. “Sanki dünyanın başlangıcından beri hayattayım gibi geliyor artık. Adınız ne demiştiniz?”</p>
				<p class="normal1">“Maya.”</p>
				<p class="normal1">“Aaa, Maya! Çok severim Maya ismini. İzmir’de komşumuzun bir kızı vardı, Maya. Akrandık, birbirimizin en yakın dostuyduk. Şimdi yaşar mı bilmem.”</p>
				<p class="normal1">“Madam Arditi, size bir şey sormak istiyorum.”</p>
				<p class="normal1">“Buyurun!”</p>
				<p class="normal1">“Maximilian’ı hatırlıyor musunuz?”</p>
				<p class="normal1">Durakladı, zaten kırışmış olan alnı daha da kırışarak düşünmeye, hatırlamaya çalıştı. Sonra yüzü aydınlandı.</p>
				<p class="normal1">“Eveet!” dedi. “Maximilian. Tabii. Elbette hatırlıyorum.”</p>
				<p class="normal1">“Nasip Sokağı’nda komşunuzmuş.”</p>
				<p class="normal1">“Evet, Nasip Sokağı, tabiiii.”</p>
				<p class="normal1">Kendinden emin görünmeye çalışmaktan dolayı, hareketleri biraz doğallıktan uzaktı. Sonra durdu, aklı karıştı.</p>
				<p class="normal1">“Bu Jönev’deki Nasip Sokağı değil mi?”</p>
				<p class="normal1">“Hayır Madam Arditi. İstanbul’daki.”</p>
				<p class="normal1">Biraz durakladı. Yine kendinden emin bir tavırla,</p>
				<p class="normal1">“Tamam” dedi. “İstanbul’daki tabii.”</p>
				<p class="normal1">“Max’ı hatırladınız mı?”</p>
				<p class="normal1">“Max’ı mı? Ha, Maximilian... Hatırlamaz olur muyum hiç.”</p>
				<p class="normal1">“Bana onu anlatır mısınız biraz?”</p>
				<p class="normal1">“Ah!”</p>
				<p class="normal1">Çapkınca göz kırptı. Eliyle yaklaş işareti yaptı bana. Koltuğumu ona doğru çektim. Kıkırdayarak,</p>
				<p class="normal1">“Şimdi” dedi, “seninle kız kıza konuşalım şekerim. Öyle kibar, öyle centilmen, öyle zengin bir adamdı ki. Biraz çapkındı tabii ama, kuzum o kadar olacak! Kadınlar onu rahat bırakmıyordu ki. Benim gençliğimdeki İstanbul çok güzeldi. Max’la el ele Le Bon’a pasta yemeye giderdik, <span class="ideitalik">éclair</span>’lerini çok severdim. Nerelere gitmezdik ki. Rusların açtığı Petrograd vardı. Rus kızlar servis yapardı. Çok güzel bir kafeydi.”</p>
				<p class="normal1">Başka şeyler de aklına gelmiş gibi biraz duraladı. Sonra “Boş ver” anlamında bir mimikle, sanki bir şeyleri söylemekten vazgeçmiş gibi, sözlerine devam etti.</p>
				<p class="normal1">“Nerelere gitmezdik ki şekerim: Karlman Pasajı’ndan alışveriş yapardım, ayakkabılarımı Paçikakis’ten alırdım. Sonra Lion mağazası, Mayer mağazası vardı. Petits-Champs’da tiyatroya, müzik dinlemeye giderdik.”</p>
				<p class="normal1">Bir şey unutmuş gibi bir süre durup düşündü.</p>
				<p class="normal1">“Sevgili Max kendine hiçbir şey almazdı. Çorabını, külotunu, fanilasını ben gidip alırdım ona Mayer’den. Orada Fritz vardı. Gene bir Alman Yahudisi. Lazaro Franco vardı bir de. O kapatalı çok olmadı; yirmi yıl galiba. Orada perde satılırdı. Ev eşyası yani... Şapkaları aldığım özel yerim vardı bir de... İşi iyi bilen Rus şapkacılara giderdim. Madam Bella’ydı adı. Lale Sineması’nın üstünde. Sonra, Marieta vardı, gene şapkacı. Ama benimki pahalıydı, hem çok iyiydi. Yoksa adım başı vardı terziler, şapkacılar.”</p>
				<p class="normal1">Sustuğu zaman bir şeyler düşündüğünü belli eden bir yüz ifadesine bürünüyordu. Bir yandan da bana “Bekle” anlamına gelecek işaretler yapıyordu. Araya girmeyeyim, sözünü kesmeyeyim diye, devam etmek için acele ediyordu.</p>
				<p class="normal1">“Klasik müzik çok severdim. Bach mesela. Taksim’de dinlerdim hep. Daha önce yoktu opera. Novotni diye bir lokanta vardı. Tepebaşı’ndaydı. Beş altı Rus kardeş işletirdi orayı. Bazen piyanoyla müzik de yapılırdı. Orada dinlerdim. Yemeklerini çok severdik, dışarıda yiyeceksek hep oraya giderdik zaten. Maalesef başka da yer yoktu klasik müzik olan. Bir de konserlere giderdik. Rubinstein geldi mesela, Yehudi Menuhin geldi. Max’ın kolunda o salona girerken kendimi kraliçe gibi hissederdim. Her salı arkadaşlarımla kâğıt oynardık. Ufak tefek oyunlar işte. Ama sanki önemli bir davete geliyormuş gibi süslenirdik. Sekiz kişiydik. Her seferinde değişik elbise giyerdik. Zarif sofralar kurardık. Gene de elimizden geleni yapardık.”</p>
				<p class="normal1">Madam Arditi beni allak bullak etmişti. Telaşla, hatta ihtirasla anlatıyordu. Ama ben artık söylediklerinden kuşkuya kapılmaya başlamıştım. Herhalde aklı karışmıştı, Max’ı başka birileriyle karıştırıyordu.</p>
				<p class="normal1">“Madam Arditi” dedim. “Profesör Maximilian Wagner’den bahsettiğinize emin misiniz?”</p>
				<p class="normal1">Yüzünde son derece emin bir ifadeyle “Tabii” dedi. “İnsan onu unutsa müziğini unutamaz.”</p>
				<p class="normal1">Tamam, galiba şimdi doğru kişiden söz ediyorduk.</p>
				<p class="normal1">“Serenad’ı hatırlıyor musunuz?” dedim.</p>
				<p class="normal1">“Siz deli misiniz kuzum? İnsan o eseri nasıl unutur! Her dinleyişimde beni alıp bulutların üstüne çıkaran o cennet müziğini.”</p>
				<p class="normal1">Sonra incecik ama sık sık çatlayan bir sesle bir melodi tutturdu. Bir yandan da vals yapar gibi sallanıyordu. Başını sallayarak “Laa, lalalaa, laa, lala” diye söylemeye başladı. Sağ kolunu vals temposuna uyarak havada sallarken, yıpranmış pazen entarisinin kolu sıyrıldı. Açığa çıkan kolu sadece kemiğin üstünde kalmış, kahverengi ve lekeli bir deri parçası gibi görünüyordu. O trajik görüntüyle, yüzündeki aşırı mutluluk ifadesinde insanın içini burkan bir şeyler vardı. Sonra eliyle beni çağırdı. Kalkıp yanına gitim. Elimi tuttu ve epey bir güç harcayarak ayağa kalktı. Pazen entarisi içinde iyice küçülmüş, zayıflamış bedeniyle, la la la diye söylediği anlamsız ezgi eşliğinde elimi bırakmadan vals yapar gibi iki yana sallanmaya çalışıyordu. Söylediklerinden bir şey çıkarmaya, melodiyi anlamaya imkân yoktu. Bir süre sonra dayanamadım ve sonsuza kadar süreceğini sandığım melodiyi kestim, her an kırılacakmış duygusuna kapılmama yol açan bedenini incitmemeye çalışarak onu yatağa oturttum.</p>
				<p class="normal1">“Madam Arditi, Max’ın eşyaları sizdeymiş.”</p>
				<p class="normal1">Çapkın çapkın göz kırptı. “Başka kimde olabilirdi şekerim?”</p>
				<p class="normal1">Bu yaşlı hanım Max’la bir aşk ilişkisi yaşadığını ima edip duruyordu ama bunlar Max’ın anlattıklarıyla ve Nadia’yı beklediği sıradaki ruh haliyle bağdaşmıyordu.</p>
				<p class="normal1">Bir süre sonra Madam Arditi’nin her şeyi birbirine karıştırdığına ve hiçbir şeyi doğru hatırlamadığına karar verdim. Umutsuzluğa düştüm, kalkmaya hazırlandım.</p>
				<p class="normal1">Tam o sırada içeri giren bir hemşire “Bakıyorum ziyaretçiniz var Rita Hanım” dedi. “İlaçlarınızı alma vakti geldi.”</p>
				<p class="normal1">“Rita Hanım mı?” dedim.</p>
				<p class="normal1">Hemşire “Evet!” dedi. “Rita Hanım. Dört yıldır burada.”</p>
				<p class="normal1">“Ama ben onu Madam Matilda Arditi sanıyordum.”</p>
				<p class="normal1">“Karıştırmışsınız” dedi. “Madam Matilda şu odada.”</p>
				<p class="normal1">Solundaki bir kapıyı gösteriyordu. Demek ki iki oda iç içeydi, Madam Arditi öteki odadaydı.</p>
				<p class="normal1">Foyası ortaya çıkan Rum Bayan Rita ise hiç yüzüme bakamıyordu. Az önceki o cıvıl cıvıl hali kaybolmuş, utangaç bir çocuk gibi olmuştu. Çok sevimli göründü gözüme. Beni kandırmış olmasına rağmen bu yaşlı ve yalnız kadına içim acıdı. Yanına gidip elini tuttum:</p>
				<p class="normal1">“Sizi tanımaktan çok memnun oldum Bayan Rita” dedim. “Hoş bir sohbet yaptık. Sizi yine ziyaret ederim.”</p>
				<p class="normal1">Yüzüme umutla baktı. “Bana kızmadınız mı?”</p>
				<p class="normal1">“Hayır, niye kızayım? Sizi dinlemek eğlenceliydi.”</p>
				<p class="normal1">“Allah razı olsun!” dedi ve ıstavroz çıkardı.</p>
				<p class="normal1">İşte İstanbul, diye düşündüm. Müslüman duası ve Ortodoks ıstavrozu bir arada. İç içe geçmiş dualar, dinler ve kültürler şehri.</p>
				<p class="normal1">Zavallı kadını yanaklarından öpüp içeri odaya geçtim. Madam Matilda, oda komşusu kadar iyi durumda değildi. Sanki canı çekilmiş gibi gözleri yarı kapalı bir durumda yatıyordu. Bu dünyaya bir an önce veda etmek istiyormuş gibi bir hali vardı. Ama anlaşılan zihni melekeleri yerindeydi.</p>
				<p class="normal1">“Bayan Arditi?” dedim.</p>
				<p class="normal1">Yan dönmüş ve yüzünü yastığa gömmüştü. Durumunu hiç değiştirmeden, sadece gözlerini oynatarak, mecalsiz bir sesle,</p>
				<p class="normal1">“Ne istiyorsunuz?” diye sordu. Sesi o kadar az çıkıyordu ki güçlükle duyabiliyordum. Ufalmış bedeniyle küskün bir çocuk gibiydi.</p>
				<p class="normal1">“Efendim, ben İstanbul Üniversitesi’nden Maya Duran. Size bir şey sormak istiyordum.”</p>
				<p class="normal1">“Sorun!”</p>
				<p class="normal1">“1939-40 yıllarında Nasip Sokağı’nda oturuyordunuz değil mi?”</p>
				<p class="normal1">“Evet?”</p>
				<p class="normal1">“O dönemde bir komşunuz varmış. Profesör Maximilian Wagner. Hatırlıyor musunuz?”</p>
				<p class="normal1">Yine sadece gözlerini hareket ettirerek yüzüme ters ters baktı.</p>
				<p class="normal1">“Niçin hatırlamayayım! Onunla ilgili ne öğrenmek istiyorsunuz?”</p>
				<p class="normal1">Bir an önce bitir de beni rahat bırak der gibi bir ifadesi vardı.</p>
				<p class="normal1">“Profesör sınır dışı edilince evraklarının size bırakılmasını söylemiş.”</p>
				<p class="normal1">“Bıraktılar zaten.”</p>
				<p class="normal1">“Onlar nerede Bayan Arditi?”</p>
				<p class="normal1">“Daha sonra Alman Konsolosluğu’ndan birisi gelip hepsini aldı.”</p>
				<p class="normal1">“Kimdi, adını hatırlıyor musunuz?”</p>
				<p class="normal1">“Yüzü gözümün önünde. Sivri suratlı bir adamdı ama adını hatırlamamı beklemeyin benden. S’li bir şeydi galiba.”</p>
				<p class="normal1">“Scurla mı?” dedim.</p>
				<p class="normal1">“C’est possible” dedi. “Sanki bu isim yabancı gelmedi.”</p>
				<p class="normal1">İnanılmaz bir hafıza vardı bu yaşlı kadında. Normal insanların bile hatırlayamayacağı detaylar aklında kalmıştı.</p>
				<p class="normal1">Artigiana’dan çıkarken Scurla’yı değil, Matilda ile Rita’yı düşünüyordum. Bu konularda fazla tecrübem olmadığı için Rum ve Yahudi şivelerini birbirinden ayıramamıştım. Rita beni fena tongaya düşürmüştü ama yine de hoşlanmıştım ondan.</p>
				<p class="normal1">Yaşlılığımda Matilda gibi değil Rita gibi olmak isterdim. Rita tam bir tatlı kaçıktı ve karışık zihniyle eğlenceli oyunlar oynuyordu. Zavallı Matilda ise, pırıl pırıl genç zihnine ihanet eden yaşlı bir gövdeyle, her şeyin bilincinde olan bir idam mahkûmu gibi ölümü bekliyordu. Yaşlılıkta, çoğu durumda, beden ve zihin aynı zamanda çökmüyordu. Genellikle bunlardan biri daha genç kalıyordu. Hangisinin önce çökmesi daha iyidir gibi trajik bir sorunun cevabını bugün tam olarak öğrenmiştim: Önce zihin çökerse insan daha mutlu ölürdü.</p>
				<p class="normal1">Ne yazık ki Max bu mutluluğu yaşayamayacaktı. Altı aya kadar pırıl pırıl bir zihin ve geçmişin acı anıları arasında ölecekti. Ona yardım etmek istiyordum. En azından Serenad notasını bulursam, adamcağız, hayatının son günlerinde büyük bir mutluluk yaşayacaktı.</p>
				<p class="normal1">Artigiana’dan çıktığımda lapa lapa kar yağmaya başladığını gördüm. Caddeler şimdiden karla kaplanmıştı. Gelip geçen insanların omuzlarında, çatılarda, yol kenarlarındaki ağaçların dallarında kar birikmeye başlamıştı. Her zaman olduğu gibi bütün çirkinliklerin üstünü örtüyor, içimi neşeyle dolduruyordu. İstanbul kar altında tam bir masal şehrine dönerdi. Camiler, kiliseler, sinagoglar, Boğaz köprüleri beyaza bürünür, hava hafif bir sisle dalgalanırdı. Böyle havalarda Boğaz’ın mavi suları camgöbeği yeşile dönüşürdü. Şimdi de şehir hızla beyaz giysisini giyiyordu. Babaannemi hatırladım yine. Kar Anadolu’nun yorganıydı ama İstanbul’un da beyaz masal peleriniydi. En azından merkezdeki semtlerin.</p>
				<p class="normal1">Kar altında yürüyerek Max’ın izini sürmeye devam ettim. Zaten fazla uzun olmayan Harbiye-Şişli arasını yürüyerek geçtikten sonra, birkaç kişiye sorarak Ölçek Sokağı’nı buldum. Caddeye açılan sokaktaki Vatikan binasını bulmak zor değildi. Çünkü daha sonra 1849’da yapılmış olduğunu öğrendiğim tarihi bina zarif mimarisi ve tonozlu kapısıyla hemen göze çarpıyordu.</p>
				<p class="normal1">Binanın üzerindeki tabelada, ne olduğunu anlamadığım bir şeklin çevresinde “Nuntiatura Apostolica” yazıyordu. Onun altına da Türkçe “Vatikan Büyükelçiliği-İstanbul Temsilciliği” yazılmıştı. Demek Max, buraya gelmiş, bu kapıdan geçmiş ve Peder Roncalli’yle burada görüşerek Nadia’ya bir Katolik vaftiz kâğıdı çıkarttırmıştı. Yarabbi, nasıl bir şehirde yaşıyorduk biz ve giderek yoğunlaşan kardan kaçmaya çalışarak otobüs duraklarına, dükkânlara, saçak altlarına sığınmaya çalışan insanlardan kaçı bunun farkındaydı? On beş milyon insandan kaçının, bu şehrin kozmopolit tarihinden haberi vardı?</p>
				<p class="normal1">Ama kimseyi suçlamaya hakkım yoktu. Bir hafta öncesine kadar ben de başka bir şehirde yaşıyordum. Edebiyat okumuş olmama, biraz tarih bilmeme rağmen bunlar benim gündelik hayatımın dışında kalıyordu.</p>
				<p class="normal1">Venedik Doçu’nun oğlu Alvise’den dolayı Beyoğlu adının verildiğini öğrendiğim yerde, “Grand Rue du Péra”da yani İstiklal Caddesi’nde yürürken hiç kimse başını kaldırıp, o muazzam binaları süsleyen heykellere bakmıyordu. Koyu giysili genç kalabalık, kebap, tost, sucuk, lahmacun kokuları arasında yere ve birbirlerine bakarak yürüyorlardı. Ama şimdi bunları düşünmenin zamanı değildi. Kar altında Max’ın izini sürmek, çok hoşuma giden bir oyun halini almaya başlamıştı. Bir taksiye bindim ve şoföre,</p>
				<p class="normal1">“Beni Haliç’e götürür müsünüz!” dedim. “Or-Ahayim Hastanesi’ne.”</p>
				<p class="normal1">Haliç Köprüsü’nden geçerken martıların da benim gibi keyiflenmiş olduğunu düşündüm. Çünkü daha bir hareketlenmişlerdi. Denize dalıp çıkışlarında, neşeli olduklarını hissettiren bir şeyler vardı. Balat tarafına geçtikten sonra kıyı boyunca gitmeye başladık. Solumda Bizans surları, sağımda deniz tarafında ilginç yapılar vardı ve bunların en ilginci tamamen demirden yapılmış Bulgar Kilisesi’ydi. Bulgarlar bu muazzam kilisenin her parçasını orada imal edip, sonra Tuna yoluyla İstanbul’a taşımışlar.</p>
				<p class="normal1">Taksi çok geçmeden Or-Ahayim Hastanesi’nin önünde indirdi beni. Deniz kıyısında eski ve çok güzel tarihi bir binanın yanında yeni yapılmış modern bir bina da görünüyordu. Demir parmaklıklardan girdim. Hasta kalabalığının arasından geçerek müracaat bölümüne, İstanbul Üniversitesi Rektörlüğü’nden geldiğimi, hastane müdürünü görmek istediğimi söyledim.</p>
				<p class="normal1">Biraz sonra, orta yaşlı, iri yarı bir bey geldi ve dostça elimi sıktı. Bir araştırma sebebiyle orada olduğumu söyleyince çok memnun oldu ve bana hastaneyi gezdirmeye, bilgiler vermeye başladı. Eski binanın girişinden itibaren duvarlarda birçok isimler ve resimler gördüm. Bunlar arasında Yahudi ismi taşıyan ama Paşa unvanlı tabelalara rastlayınca bunun sebebini sordum. Müdür, bu kişilerin hastanenin kuruluşuna yardım eden Osmanlı generalleri olduğunu söyledi: Amiral Dr. İzak Molho Paşa, Dr. İzidor Gravyer Paşa, Dr. Eliyas Kohen Paşa gibi isimlerin yanında Atatürk’ün doktoru Dr. Samuel Abravaya Marmaralı da anılıyordu. Marmaralı, milletvekilliği de yapmıştı.</p>
				<p class="normal1">Müdürün verdiği bilgilere göre hastane, 1898’de II. Abdülhamid’in bağışladığı arsa üzerine inşa edilmişti. Biz koridorlarda dolaşıp bunları konuşurken yanımızdan beyaz giysili doktorlar, hemşireler, bir de yaşını başını almış pembe giysili hanımlar geçiyordu. Hemşire olacak yaşta değildiler, hatta aralarında yaşı epeyce ileri olanlar da vardı. Onların kim olduğunu sordum. Müdür gülümsedi.</p>
				<p class="normal1">“Pembe Melekler” dedi.</p>
				<p class="normal1">Sonra Pembe Melekler’in tamamen gönüllü olarak çalışan, hastalara yardım eden hanımlar olduğunu anlattı. Gece gündüz demeden büyük bir özveriyle çalışıyorlardı.</p>
				<p class="normal1">Müdür bana odasında kahve ikram ederken ona Medea Salomovici’nin hangi odada yatmış olduğunu sordum. Bilemedi. Hatta bu ismi bile duymamıştı. <span class="ideitalik">Struma</span> gemisinden söz ettiğimde de ancak yüzeysel bilgilere sahip olduğunu söyledi. Ama Pembe Melekler’den Leyla Hanım belki bana yardımcı olabilirdi.</p>
				<p class="normal1">Telefon ederek Leyla Hanım’ı odaya davet etti. Leyla Hanım yetmiş yaşlarında bir kadındı ve pembe giysisi içinde çok hoş görünüyordu. Belli ki kendisini tamamen insanlara iyilik yapmaya adamıştı. Ona Medea’yı sordum. Bir an gözleri daldı, gitti ve bana dönerek,</p>
				<p class="normal1">“Bu olayı kimse hatırlamaz” dedi. “Daha doğrusu hatırlamak istemez. Bu yüzden de anlatılmaz ama ben hastanede gönüllü olarak çalışmaya başladığım zaman bu konuyu merak etmiş ve eski çalışanlardan, Medea’nın hangi odada yattığını öğrenmiştim.”</p>
				<p class="normal1">Tatlı gülümsemesinden cesaret aldığım Leyla Hanım’dan beni o odaya götürmesini rica ettim. Müdüre teşekkür edip Leyla Hanım’la birlikte eski binanın koridorlarında yürümeye başladığımızda içimi bir heyecan kapladı. Yüreğim çarpıyordu. Sanki biraz sonra gideceğimiz odada solgun yüzlü Medea’yı ve başında bekleyen genç Max’ı görecektim. Ama öyle olmadı elbette. Leyla Hanım’ın beni götürdüğü ve ses çıkarmadan kapıdan bakmamı sağladığı oda, sıradan bir hastane odasıydı. İçeride yaşlı bir kadın yatıyordu. Onu rahatsız etmeden kapıyı kapatıp çıktık.</p>
				<p class="normal1">Nedense bir hoşnutsuzluk hissettim. Belki de hiç gelmemeliydim, diye düşündüm. Hatta bundan sonra, bildiğim hikâyelerden dolayı zihnimde canlanan mekânları gidip görmek merakımdan vazgeçmeliydim. Bazı olayları ve yerleri zihinde canlandırmak, gerçek mekânı görmekten daha iyiydi galiba. Yine de Leyla Hanım’a çok teşekkür edip ayrılmak istedim ama Pembe Melekler’in yaptığı bir kavanoz gül reçelini ikram etmeden beni bırakmaya niyeti yoktu.</p>
				<p class="normal1">Dışarı çıktığımda akşamüstü olmuştu, kar her yeri kaplamıştı, evlerine yetişmek için çırpınan kalabalık yüzünden taksi bulmak çok zordu. Gelip geçen arabalara işaret ederek epey bekledim hastanenin önünde. Hiçbiri durmadı. Boş olanlar bile, kimsenin binmediği günlerin acısını çıkarmak istermişçesine önümden ağır ağır sürerek geçiyorlardı. Mutlaka bir açıklamaları vardı; ya o kalabalık sokaklarda oyalanmadan trafiğin açık olduğu caddelere ulaşmaya çalışıyorlardı, ya da kendilerini telefonla çağırmış olan bir adrese gidiyorlardı. Ama yine de yol kenarında bekleyen yolculara karşı gücün tadını çıkarır gibi bir halleri vardı. Sonunda hasta getiren bir taksiyi yakaladım ve eve dönebildim.</p>
				<p class="normal1">Akşam yemeği hazırlamak, Kerem’in biraz daha sağlıklı beslenmesi için uğraşmak, mutfağı toplamak gibi her günkü işlerimi bitirdikten sonra, odama geçip, <span class="ideitalik">Struma</span> ile ilgili bilgilerin son kısmını okumaya başladım.</p>
				<p class="normal1">Özellikle geçen sefer, insanın içini ısıtan bir yerde kaldığım için, devam etmeye oldukça hevesliydim. O dondurucu soğukların ve acı olayların yaşandığı günlerde, <span class="ideitalik">Struma</span>’daki yolculara moral vermek için sahilde ateş yakıldığı, gemide her şeye rağmen hayatın devam ettiği yönünde bilgilerin verildiği yerden devam edecektim.</p>
				<p class="normal1">Ama okumaya başlar başlamaz, içime karamsarlık, insan denen canlıya inançsızlık dolmaya başladı. Karşıma çıkan ilk bilgi, iki delikanlının buz gibi sulara atlayarak karaya çıkmaya çalıştığı ama yakalanarak geri getirildikleri oldu.</p>
				<p class="normal1">Hatta bir ara, bunları okumayı bıraksam mı diye düşündüm. Nasıl olsa Max bana kendi hikâyesini anlatmıştı. Üstelik, Kerem konuyu bilmediği için, oldukça dağınık bilgileri, bazen tekrarlar da içerecek şekilde bir araya getirmişti.</p>
				<p class="normal1">Bazı yerleri atlayarak, hızlıca göz gezdirdim. Artık, daha önce okuduklarım ve Max’ın anlattıkları sayesinde, okurken zihnimde görüntüler de oluşuyordu.</p>
				<p class="normal1">Örneğin, yolcuların geminin küpeştesinden sahilin yavaş yavaş uzaklaşmasını seyretmelerini görebiliyordum. Aynı şekilde, <span class="ideitalik">Struma</span>’nın büyük bir gürültüyle infilak ettiğinin yazıldığı satırları okurken de, ara verip gözümü kapamam, zihnimde korkunç görüntüler oluşmasına engel olamadı.</p>
				<p class="normal1">Yine de, kendimi biraz zorlayarak, insan denen canlının olumlu özelliklerini görmeye çalışıyordum.</p>
				<p class="normal1">Örneğin, <span class="ideitalik">Struma</span>’nın batışının, bir dizi protestonun patlamasına da neden olduğunu okumak bana iyi geliyordu.</p>
				<p class="normal1">Bu kısımları atlamama gerek yoktu: Geminin batması, yolculara göçmen vizesi verilmesine karşı olanların lideri durumundaki Filistin Yüksek Komiseri Sir Harold Mac Michael ile Yahudi Ajansı arasındaki ilişkilerin gerginleşmesine yol açmıştı.</p>
				<p class="normal1"><span class="ideitalik">Struma</span>’nın Karadeniz’de batmasından birkaç gün sonra, Filistin’de Yahudilerin yaşadığı bölgelerde yaygın bir biçimde duvarlara yapıştırılan bir afişte şunlar yazıyordu:</p>
				<p class="normal1">“Cani, Sir Harold Mac Michael, İngiliz Hükümeti’nin Filistin Yüksek Komiseri, <span class="ideitalik">Struma</span> gemisindeki 800 göçmenin boğularak ölmesine sebebiyet vermek suçundan dolayı ARANIYOR!”</p>
				<p class="normal1">Baş sorumlu olarak, İngiltere’nin Ortadoğu’daki en üst yetkilisi olan ve <span class="ideitalik">Struma</span>’daki insanların karaya çıkarılmaması konusunda Türkiye’ye baskı yapan Walter Edward Guinness Moyne görülüyordu. Lord Moyne, 6 Kasım 1944’te öldürüldü. Olayın sanığı olarak yakalanan 17 yaşındaki Eliahu Hakim ve 22 yaşındaki Eliahu Bet Zouri, 22 Mart 1945’te Kahire Cezaevi’nde asıldılar. İki genç adam, cinayeti neden işledikleri sorulduğunda, mahkemede şu yanıtı verdiler:</p>
				<p class="normal1">“<span class="ideitalik">Struma</span>’nın öcünü aldık!”</p>
				<p class="normal1">Filistin Manda Yönetimi Yüksek Komiseri Mac Michael ise, Ağustos 1944’te çok ciddi bir suikast girişiminden sağ kurtuldu.</p>
				<p class="normal1">Elimdeki kâğıtlarda, geminin infilak ederek batma nedeninin, yıllar sonra kesinleştiği yazıyordu.</p>
				<p class="normal1">1960’lı yılların başında Frankfurt Savcısı, <span class="ideitalik">Struma</span>’yı kimin batırdığını araştırıp ortaya çıkarması için askeri tarih araştırmacısı Dr. Jurgen Rohwer’i görevlendirdi. Dr. Rohwer, <span class="ideitalik">Struma</span> ile ilgili olarak, savaşın başlangıcından 1941 yılının Şubat ayı sonuna değin, Alman Donanması arşiv kayıt ve belgelerini inceledi.</p>
				<p class="normal1">Vardığı sonuç şuydu: Alman Tuna Denizaltı Filosu bu tarihlerde Karadeniz’e çıkmamıştı. Varna’da üslenen savaş gemileri ise İtalyan sarnıç gemilerine eşlik ederek onları korumakla görevlendirilmişlerdi. Kaldı ki, 20-28 Şubat 1942’de bu göreve de çıkmış değillerdi. Demek ki, <span class="ideitalik">Struma</span> herhangi bir Alman gemisi tarafından batırılmamıştı.</p>
				<p class="normal1">Dr. Rohwer araştırmalarını yaparken Sovyetler Birliği Donanması Askeri Tarih Bölümü Başkanı Eckazova ile de görüştü ve ondan <span class="ideitalik">Struma</span>’nın battığı tarihlerde SC 213 kodlu Sovyet denizaltısının bu bölgede bulunduğunu ve bu denizaltının İstanbul Boğazı’nın 14 mil kuzey-kuzeydoğusunda kimliği saptanamayan bir gemiyi 24 Şubat 1942’de batırmış olduğunu öğrendi.</p>
				<p class="normal1">Bir başka sayfada ise, o dönemde Türkiye Başbakanı olan Dr. Refik Saydam’ın, 20 Nisan 1942 günü TBMM’de yaptığı bir konuşmada konuya değindiği yazıyordu: “Biz bu hususta elimizden gelen her şeyi yaptık, maddi manevi en ufak mesuliyetimiz yoktur. Türkiye başkaları tarafından arzu edilmeyen insanlar için vatan hizmeti göremez. Bizim tuttuğumuz yol budur. Kendilerini bu sebepten İstanbul’da alıkoyamadık. Çok yazık ki, bir kazaya kurban gittiler.”</p>
				<p class="normal1">Elimden kâğıtları attım. Öğrenecek daha fazla bir şey yoktu. Toplu bir cinayetti bu. İngiltere, Romanya, Almanya, Türkiye, Sovyetler Birliği hükümetleri el ele vermiş, 769 masum insanın ölümüne yol açmış ve konunun üstünü bir daha açılmamak üzere kapatmışlardı.</p>
				<p class="normal1">Maximilian bunun için “Hiçbir hükümet masum değildir!” diyordu.</p>
				<p class="normal1">Onu, bu suçun peşine düşmesin, olayın üstüne örtülen kalın perdeyi aralamaya kalkmasın diye sınır dışı etmişlerdi. Yıllar sonra beklenmedik biçimde Türkiye’ye gelmesini de yine bu nedene bağlamış, bunun için istihbaratçıları peşine takmışlardı. İngilizlerin ve Rusların ilgisi de buradan kaynaklanıyordu.</p>
				<p class="normal1">Oysa üniversitede asistan olan Maximilian ile kendi halinde bir öğrenci olan Nadia’nın bunlarla ne işi vardı? Onlar birlikte, güzel ve sakin günler yaşayacaklardı. Akademik kariyerlerinde ilerlemek için çalışacaklar, çocuklarını büyütecekler, mutlu olacaklardı.</p>
				<p class="normal1">Bunları düşünürken, aklıma birden Serenad notası geldi. Kararlıydım, onu mutlaka bulacaktım. Serenad’ı aramak, benim için dünyadaki kötülüklere, savaşlara, düşmanlıklara, bütün iktidarlara direnmek anlamına gelmeye başlamıştı.</p>
				<p class="normal1">Bu konuda topladığım bilgilere göre, profesörün İstanbul Üniversitesi’nden alınan dosyasıyla ve diğer belgelerle birlikte Serenad notasının da Almanya’daki Nazi arşivlerinde saklanıyor olması, yüksek olasılıktı.</p>
				<p class="normal1">Elimden atarken dağılan kâğıtları toplayıp kalktım. Mutfakta da toplanacak birkaç şey vardı. Koridordan geçerken, Kerem’in bilgisayarın başında olduğunu gördüm. Onu ihmal mi ediyorum diye aklımdan geçirince, yüreğime bir sızı girdi. Yanına gidip elimi omzuna koydum. Hiç fark etmemiş gibiydi.</p>
				<p class="normal1">“Bana yardım eder misin?” diye sordum.</p>
				<p class="normal1">Yanıt vermese de başını kaldırıp, ne istediğimi bakışlarıyla sordu.</p>
				<p class="normal1">“Nazi Arşivleri nerede saklanıyormuş, bulabilir misin?” dedim. “Bu bilgiye çok ihtiyacım var. Ne de olsa benim gibi yaşlı biri, interneti akıllı oğlu kadar iyi kullanamıyor.”</p>
				<p class="normal1">Güldü, belli ki bu sözler gururunu okşamıştı.</p>
				<p class="normal1">Ona sorduğum sorunun yanıtını aslında bir ölçüde biliyordum. Daha önce öğrenmiştim. Gerekli ek bilgileri, ayrıntıları da elbette kendim de bulabilirdim. İnternette araştırma yapmaya epeyce alışmıştım. Ama Kerem’in kendini önemli hissetmesi, bana yardımcı olduğunu düşünmesi iyi oluyordu. Doğrusu, yardımları hiç de az değildi.</p>
				<p class="normal1">Hemen araştırmaya başlayınca, teşekkür anlamına gelecek şekilde iki kez omzuna hafifçe vurup mutfağa geçtim.</p>
				<p class="normal1">Biraz sonra beni çağırdı ve bulduğu bilgileri gösterdi:</p>
				<p class="normal1">Arşivler, benim de bulduğum gibi, Almanya’nın Bad Arolsen şehrindeydi. ITS yani International Tracing Service: Uluslararası Takip Servisi. Arşiv hakkında şu bilgiler veriliyordu:</p>
				<p class="normal1">17,5 milyon kişi hakkında 50 milyon kayıt</p>
				<p class="normal1">26 kilometre uzunluğunda dosyalar</p>
				<p class="normal1">232.710 metre mikrofilm</p>
				<p class="normal1">106.870 mikrofiş</p>
				<p class="normal1">1934’te açıldığından beri cevap verilen soru ve talep sayısı 11,8 milyon.</p>
				<p class="normal1">Nazi dönemi kurbanları ve aileleri hakkında bilgiler toplayıp, bunları yakınlarına ulaştıran merkezde, 17,5 milyon kişi arasında elbette Max ve Scurla da bulunacaktı. En kısa zamanda Bad Arolsen’e gitmeliydim.</p>
				<p class="normal1">Bad Arolsen, Kassel’in 45 kilometre batısında yer alan bir kaplıca merkeziydi. Hemen gitmek istiyordum, içim içime sığmıyordu. Serenad notasını bulma umudu beni heyecanlandırıyor, iyice sabırsızlaştırıyordu.</p>
				<p class="normal1">Ama gidemedim. Çünkü ertesi gün dünya başıma yıkıldı.</p>
				</body>
</html>