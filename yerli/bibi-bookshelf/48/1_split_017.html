<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:8228e720-c1eb-4201-a053-5d6f72d09413"/></head>
	<body class="calibre">
<h1 class="kitapickapak2" id="calibre_toc_2"><br class="chapter"/><br class="chapter"/>Maximilian ile Nadia’nın<br class="chapter"/>
			    Hikâyesi</h1>
<p class="normal1">1934 yılında, Münih şehrinde uzun boylu, ince yapılı genç asistan, Hukuk Fakültesi’nin bahçesindeki küçük kalabalığa doğru uzun adımlarla yürüyordu. Her zamanki gibi üzerine tam oturan ve hareketlerindeki zarafeti tamamlayan bir takım elbise giymişti ama her zamankinden daha telaşlı bir şekilde hareket ediyordu.</p>
				<p class="normal1">Böyle, bir noktaya doğru kararlı bir şekilde ilerlemesi, o sırada oldukça hareketsiz olan okul bahçesinde dikkatleri üzerine toplamasına neden oluyordu. Zaten dikkat çeken bir genç adamdı Maximilian Wagner.</p>
				<p class="normal1">Genç kızların dikkatini çekiyordu; yakışıklı ve kibardı. Nazilerin dikkatini çekiyordu; vücut yapısı itibarıyla, Ari, üstün bir ırkın gurur duyulacak bir üyesiydi. Nietzsche’nin “Übermensch” tanımının canlı bir tanığı gibiydi. Hocaların dikkatini çekiyordu; çalışkan, özgür düşünceli ve çok genç bir bilim adamıydı.</p>
				<p class="normal1">Bahçede toplanan yüzlerce öğrencinin arasından geçip, dokuz on kişilik grubun bulunduğu noktaya ulaşınca, son adımını yere sertçe vurarak durdu. Grubu oluşturan Nazi öğrenciler de, dikkatlerini aralarına aldıkları genç kızdan çekip asistana yönelttiler.</p>
				<p class="normal1">1934 yılının Almanya’sında, bir hoca öğrencilerin yanına gelince saygıda kusur edilemezdi. İster henüz 20 yaşında olsun, isterse öğrencilerden sadece bir iki yaş büyük olsun, sonuçta bir asistandı o. Üstelik herkes emindi ki, gelecek yıllarda çok başarılı bir profesör olacaktı. Yakında tüm dünyaya egemen olacak Büyük Almanya’nın ihtiyaç duyduğu türde, kendi alanında bir dünya otoritesi olarak tanınacak, Ari ırktan büyük bir bilim adamı olacaktı.</p>
				<p class="normal1">İşte bu nedenle Nazi öğrenciler, etrafını sardıkları kızı hırpalamayı, onu itip kakmayı kestiler ve Maximilian Wagner’e döndüler.</p>
				<p class="normal1">Ortalarındaki genç kız ise bir eli saçlarında, diğer eli boğazında, hacmini küçültmek ister gibi orada öylece duruyordu. Saçını çekip duran ellerden ve omzuna, boğazına bastırılan sert parmaklardan kendini korumaya çalışırken yaptığı son hareketle aldığı pozisyonu koruyordu. Dağınık siyah saçlarıyla kızaran yüzünün arasından, öfke ve korku dolu bakışlarla bakıyordu.</p>
				<p class="normal1">Genç asistan, elini bu Yahudi kıza uzattı. Genç kız, etrafını saran öğrencileri iterek kendine açtığı yoldan geçti ve Maximilian’ın elini tutmadan onun arkasına geçti. Artık daha dik duruyordu. Gözleri genç asistanın omuz hizasına geliyordu. Bahçede ilgi merkezi olduğu için etrafına bakmaya utanıyor, asistanın hemen arkasından, onun omzundaki bir noktaya bakarak duruyordu.</p>
				<p class="normal1">Nazi öğrencilerden biri,</p>
				<p class="normal1">“Ama siz Ari bir Alman’sınız. Niye bu Yahudi’yi koruyorsunuz?” diye sordu.</p>
				<p class="normal1">Maximilian,</p>
				<p class="normal1">“Ben bir öğrencime haksızlık yapılmasını engelliyorum” diye, kendinden emin bir şekilde yanıt verdi. “Burası bir hukuk fakültesi, unuttunuz mu?”</p>
				<p class="normal1">Bunun üzerine homurdanarak dağıldılar.</p>
				<p class="normal1">Kısa bir süre sonra, gözler üzerlerine çevrilmiş de olsa, bahçenin ortasında sadece ikisi kaldılar. Dönüp genç kızla göz göze geldi. Utangaç ve biraz da hayran bakışlarla karşılaştı.</p>
				<p class="normal1">“Nadia, iyi misiniz?”</p>
				<p class="normal1">“Çok teşekkür ederim. Şimdi iyiyim elbette.”</p>
				<p class="normal1">Maximilian, eliyle yol göstererek,</p>
				<p class="normal1">“Buyurun, bir kahve içelim” dedi.</p>
				<p class="normal1">Yürümeye başladılar. Aslında genç adam, nasıl bu kadar kendinden emin ve sakin davranabildiğine şaşıyordu. Aylardır bir yakınlık kurmaya çalıştığı kızın yanında, hiç heyecanlanmadan nasıl böyle kontrollü davranabiliyordu? Herhalde bir insanlık görevini yerine getirmeye odaklandığı için, çok da kişisel olmayan bir iletişim olarak görüyordu bunu.</p>
				<p class="normal1">Oysa haftalardır, hatta aylardır, her gün, her saat Nadia’yı düşünüyordu. Ona birkaç metre yaklaştığında bütün vücudu ve ruhu bir anda değişiyor, sanki kendisini yönetemez hale geliyordu.</p>
				<p class="normal1">Fakülte binasına birlikte girerlerken, Maximilian, hayatında yeni bir dönemin başladığını hissetmenin sevinci içindeydi. O akşamüstü ilk kez bir masada karşılıklı oturdular ve kahvelerini yudumladılar. Kahvenin yanında bir tane de Bienenstich keki ısmarlayıp bölüştüler.</p>
				<p class="normal1">O anda Nadia’ya yakın olmaktan başka bir şeyi umursamayan genç asistan kendini iyi hissediyordu ama aslında çok tatsız bir ortamdaydılar. Günler sürekli kötüye gidiyordu. Nadia artık okula gelemeyeceğini görüyordu, çok üzgündü.</p>
				<p class="normal1">“Ben size özel ders veririm” diye teselli etti onu Maximilian. “Lütfen kabul edin. Bu haksızlık kanıma dokunuyor.”</p>
				<p class="normal1">Nadia’nın başı öne eğikti. Hafifçe dudaklarını ısırdı.</p>
				<p class="normal1">“Nazilerin dediği gibi, siz Ari bir Alman’sınız. Neden böyle bir riske giriyorsunuz?”</p>
				<p class="normal1">“Ben Alman olmaktan önce bir hukukçuyum” diye yanıtladı Nadia’yı. “Şu anda ülke bir kriz geçiriyor ama aklı başında Almanlar çıkacaktır, Alman halkı bu gidişe bir dur diyecektir, göreceksiniz.”</p>
				<p class="normal1">Nadia umutsuzca adamın yüzüne baktı. Bir şeyler söylemek istiyor ama söyleyemiyor gibiydi. Minnet ve sevecenlik dolu gözlerle baktığı halde, olumsuz bir yanıta hazırlanır gibi başını yavaşça iki yana sallıyordu.</p>
				<p class="normal1">“Lütfen” diye ısrar etti genç asistan. “Sizin için değilse bile benim vicdani sorumluluğum olarak özel ders vermeme izin verin. Bir süre sonra bu çılgınlık bitecek, o zaman sınava girer ve okula devam edersiniz.”</p>
				<p class="normal1">“Bilmem ki?”</p>
				<p class="normal1">“Fakülteye gelerek risk almanızı istemiyorum. Nazi ideolojisine kapılan öğrenciler her gün biraz daha şiddet yanlısı oluyorlar. Geçen gün bir profesör dostum, bu öğrencilerin gönderdiği bir tehdit mektubunu gösterdi. Korkunç şeyler yazmışlardı. Eğer her gün sizin için endişe etmemi istemiyorsanız bu teklifimi kabul edin lütfen.”</p>
				<p class="normal1">Nadia’nın yüzündeki güvensizlik ifadesini ve gizlemeye çalıştığı ama çok da başaramadığı korkuyu görmemeye imkân yoktu. Bir süre sonra inadının gevşemeye başladığına dair ilk işaret geldi.</p>
				<p class="normal1">“Okula gelmemi tehlikeli bulduğunuza göre demek ki bu dersler orada verilmeyecek.”</p>
				<p class="normal1">“Hayır... yani evet, orada verilmeyecek.”</p>
				<p class="normal1">“O zaman?”</p>
				<p class="normal1">Genç adamın yüzüne mutlu bir gülümseme yayıldı, ilk defa elini genç kızın elinin üstüne koymaya cesaret etti.</p>
				<p class="normal1">“Merak etmeyin siz” dedi. “Yer konusunu düşünmeyin. En güvenli yerde olacak bu dersler. Kimse size ilişmeyecek.”</p>
				<p class="normal1">Birkaç gün sonra bir akşamüstü, Maximilian, evde heyecanlı bir hazırlık içindeydi. Çalışma odasında hazırladığı meyve suyu bardaklarının üzerini peçete ile örtüyordu. Aynı peçeteden, kurabiye tabağının üzerinde de vardı.</p>
				<p class="normal1">Odanın kapısının önünden geçmekte olan annesini görünce, koşup kadını yakaladı.</p>
				<p class="normal1">“Bu ceketin rengi pantolonumla uyumlu mu?”</p>
				<p class="normal1">“Evet Max, biraz önce de söyledim ya, kıyafetin çok güzel.”</p>
				<p class="normal1">“Evet, söylemiştin de... Ya ceketimi çıkarırsam, diye soracaktım. Hava güzel... Sadece gömleğimle ve pantolonumla kalırsam... Acaba biraz daha koyu renk bir gömlek mi giyseydim?”</p>
				<p class="normal1">“Hımm, evet, bunun bir koyu tonu vardı ya, sen en iyisi o gömleğini giy.”</p>
				<p class="normal1">Genç adam koşar adım yatak odasına yöneldi. Annesi ise arkasından seslendi.</p>
				<p class="normal1">“Max! Neydi ders vereceğin bu kızın adı?”</p>
				<p class="normal1">“Nadia! Gelmek üzeredir, ben odamdayken gelirse, sen karşılarsın değil mi?”</p>
				<p class="normal1">“Elbette” dedi kadın.</p>
				<p class="normal1">Sonra koridordaki saate baktı. Dersin başlamasına daha yarım saatten fazla vardı. Şefkatle güldü.</p>
				<p class="normal1">O akşamdan sonra Maximilian, haftada iki gün Nadia’ya ders vermeye başladı. Dersler dışında da gittikçe daha sık görüşmeye başladılar. Her fırsatta buluşuyorlardı. Nadia, görüşmek için neredeyse hiçbir girişimde bulunmasa da, Max’ın tekliflerini kabul ediyor, kendini pek geri çekmiyordu.</p>
				<p class="normal1">Bir hafta sonu öğleden sonra dört enstrümanın uyumlu sesi salona yayılıyordu. İki keman, bir viyola ve bir viyolonsel. Maximilian ve arkadaşları her hafta buluşup müzik çalışıyorlardı. Son haftalardaki bu kuartet çalışmalarının genellikle bir konuğu da oluyordu: Nadia.</p>
				<p class="normal1">O gün Schubert’in Serenad’ını çalıyorlardı. İnsanın içine işleyen müzik akıp giderken, genç kız ayağa kalktı ve kapıyı açıp balkona çıktı. Üniversiteye ait bu binanın arka tarafa bakan balkonundan, okulun boş bahçesi görünüyordu. Tatil günü olduğu için Nadia’nın oraya gelmesinde bir sakınca görmüyorlardı. Nadia balkonda, arkası müzik çalışan gençlere dönük, kıpırdamadan orada öylece durmaya başladı.</p>
				<p class="normal1">Eser bitince Max da balkona çıktı. Omuzlarından tutup yumuşak bir şekilde kızı kendine çevirdi. Birden yüreği yandı genç asistanın. Kızın güzel gözleri yaş içindeydi. Hiçbir şey söylemeden genç adamın gözlerine baktı, sonra, boynuna sarıldı ve hıçkıra hıçkıra ağlamaya başladı.</p>
				<p class="normal1">Max, kızın hıçkırıklarının biraz azalmasını bekledikten sonra sordu:</p>
				<p class="normal1">“Nedir seni üzen?”</p>
				<p class="normal1">Yanıt alamayınca, sorusuna devam etti.</p>
				<p class="normal1">“Bestecinin Hitler gibi bir Avusturyalı olması mı?”</p>
				<p class="normal1">Nadia konuşamayacak haldeydi.</p>
				<p class="normal1">“Sonra anlatırım” dedi.</p>
				<p class="normal1">Birkaç gün sonra, evdeki bir özel ders saatinde, Max, bu olayı hatırlatıp, nedenini tekrar sordu. Uysal bir şekilde yanıtladı kız.</p>
				<p class="normal1">“Söyleyeceklerim belki anlaşılmaz gelebilir ama” dedi, “güzelliğin bu derecesi içimde sevinçle birlikte bir acı duygusu yaratıyor. Belki de insan olmanın sınırlarının aşıldığını hissediyorum. Varoluşsal bir boşluğa düşüyorum. İnsan böyle bir şeyi nasıl yaratabilir, nasıl yaratabilir? Tanrı’nın sesi bu!”</p>
				<p class="normal1">O hafta sonu kuartet çalışmasına Nadia gelmedi. Max, arkadaşlarına, bazı insanların müzik eserlerinden daha fazla etkilendiğini söyleyerek bir sohbet konusu açtı.</p>
				<p class="normal1">Müziğin bazı insanları, diğerlerinden daha fazla heyecanlandırdığı, daha fazla etkilediği üzerinde durdular. <span class="ideitalik">Kreutzer Sonat</span> yazarı Tolstoy’un, çalışırken ve bazı hassas dönemlerinde müzik dinleyemediğini konuştular. Büyük yazar müzikten çok etkilendiği için, duygularının fırtınaya tutulmuş yaprak gibi olduğunu, varlığının en temelden sarsıldığını söylüyor, bu yüzden müzik dinleyemiyordu.</p>
				<p class="normal1">Max, arkadaşlarına, Nadia’nın da o insanlardan birisi olduğunu söyledi. Müziği bizler gibi “güzel sesler” olarak algılayamıyordu o. Varoluşu temelden sarsılıyordu.</p>
				<p class="normal1">Çalışmadan sonra dağılırlarken, Max, arkadaşlarına kararını açıkladı: Nadia için bir serenad besteleyecekti. Bütün müzik yeteneğini ve yüreğini içine koyacağı bir serenad. O günden sonra bir amacı bu olacaktı.</p>
				<p class="normal1">Max’la Nadia daha çok birlikte olmaya başladılar. Lokantalara gidiyorlar, parklarda el ele tutuşarak yürüyorlardı. Dışarıdan bakanlar için çok ilginç bir görüntü oluşturuyorlardı. Uzun boylu, sarışın adamın yanında incecik, narin, uzun siyah saçlı ve yeşil gözlü bir genç kız. Kimselere benzemeyen bir görüntüsü vardı Nadia’nın. Sanki hem Kuzeyli, hem Güneyli gibiydi. Birlikte gidemedikleri tek yer konser salonlarıydı. Bir akşam ünlü bir şefin yönettiği orkestradan <span class="ideitalik">Beethoven 5</span>’i dinlemek için konsere gitmişlerdi. Nadia konser boyunca boncuk boncuk terledi, elleriyle koltuğun iki yanına yapıştı, sonunda nefes alamaz hale gelince Max onu dinleyicilerin kınayan bakışları altında salondan çıkarmak zorunda kaldı. Birlikte geçirdikleri her gün, Max’ın kıza olan sevdasını daha tutkulu bir hale sokmuştu ama bunun yanında anladığı bir şey daha vardı. Nadia’nın sinir sistemi son derece zayıftı ve sık sık yakalandığı duygu fırtınaları onu bir sonbahar yaprağı gibi titretiyordu.</p>
				<p class="normal1">Maximilian o günlerde Goethe’nin Genç Werther’in Acıları’nı tekrar okumaya başladı. İlk gençliğinde bu romanı okuduğunda beğenmiş ama bu kitabın niçin gençler arasında bir intihar salgınına yol açtığını anlayamamıştı. Oysa şimdi anlıyordu. Demek ki romanın derin anlamını kavramak için sırılsıklam âşık olmak gerekiyordu. Artık kendisi o durumdaydı. Günün ve gecenin her anında Nadia vardı. Okulda ders verirken onu düşünüyor, keman çalarken onun yüzünü hayal ediyor, her gece yatağa “İyi geceler sevgilim” diyerek giriyor, sabah “Günaydın Nadia” diye kalkıyor, onsuz geçen her anını güçlükle katlanılması gereken kayıp saatler olarak görüyordu. Tek tesellisi Serenad’a çalışmaktı. Schubert gibi bir devin, müzik tarihinin belki de en ünlü Serenad’ından sonra böyle bir işe kalkışmak delilikti belki ama o yılmıyor, annesinin salonda duran görkemli Bösendörfer piyanosunun başında melodiler, armoniler deniyor ve bunları notaya geçiriyordu.</p>
				<p class="normal1">Schubert bu eseri 1826’da yazmıştı. Bir yaz günü, pazar sabahı Schubert dostlarıyla dolaşırken yakın arkadaşı Tieze’nin Zum Bierstack bahçesinde, bir masada oturduğunu görüp yanına gitmişti. Tieze’nin önünde, açık bir kitap vardı. Schubert kitabı alıp sayfalarını karıştırdı. Bir sayfada durdu, o sayfadaki şiiri gösterdi ve “Aklıma çok tatlı bir melodi geldi, keşke yanımda bir nota kâğıdı olsaydı” dedi. Arkadaşı Doppler, bir tren biletinin arkasına birkaç nota çizgisi çiziktirdi. Schubert o bahçede çalınan kemanların, oradan oraya koşan garsonların ve eğlenen insan kalabalığının arasında bu ölümsüz melodiyi yazdı. Eserin orijinali şan için bestelenmişti.</p>
				<p class="normal1">Maximilian için büyük bir şanssızlıktı bu. Besteleyeceği eser ister istemez Schubert’inkiyle karşılaştırılacak ve sonuç kendisi için hiç de iyi olamayacaktı ama o yine de bestenin adının Serenad olmasında ısrar ediyordu. Bunun sebebini de tam bilmiyordu. Niçin sonat vs. değil de Serenad? Müzik eserlerindeki tek form bu değildi ki. Bunları kendi kendine sorduğunda bulabildiği tek cevap “İçimden öyle geliyor!” oluyordu.</p>
				<p class="normal1">(Burada Maya olarak araya girmek zorundayım. Çünkü Maximilian’ın anlattığı bu dünya o kadar yabancı geliyor ki, sanki gerçek olduğuna inanamıyorum. Bu kadar saygıdeğer ve acılı bir adamın ağzından duymasam abartı deyip geçerdim herhalde. Bir roman yüzünden intihar eden insanlar, sevgilisinin hayaliyle yanıp tutuşan gençler, bestelenen serenadlar. Bugünün dünyasında böyle şeyler mümkün değil. Ahmet’in, Tarık’ın, hatta büyüyünce Kerem’in böyle şeyler yapacağını düşünmek komik bile geliyor. Belki romantizm de bulaşıcı bir şey. Bu iş sadece dönemle açıklanabilir. Zamanın ruhu dedikleri şey doğru galiba. Neyse, hikâyeye geri dönelim.)</p>
				<p class="normal1">Maximilian’ın annesi Hannelore iyi bir piyanistti. O dönemin zengin aileleri çocuklarının eğitiminde müziği ihmal etmezlerdi. Hannelore de çocukluğundan itibaren en iyi hocalardan ders alarak, mükemmel bir piyanist olarak yetişmişti. Maximilian bir öğleden sonra bitirdiği besteyi annesine verdi ve birlikte çalmalarını rica etti. Anne piyanoda, oğul kemanda eseri ilk kez icra ettiler. Tempoyla ve armoniyle ilgili bir iki sorunu birlikte çözdüler.</p>
				<p class="normal1">O akşam Nadia onlara yemeğe gelecekti. Uzun masanın başında hoş bir yemek oldu. Politikadan ve ülkede artmakta olan gerilimden konuşmamaya dikkat ettiler. Hele Yahudi meselesini hiç kimse açmadı. Yemekten sonra salona geçip kahve içerken Hannelore “Max çok güzel bir eser besteledi” dedi.</p>
				<p class="normal1">Maximilian annesinin lafı ağzından aldığını belirterek,</p>
				<p class="normal1">“Ben de tam bu eseri çalmamızı rica edecektim” dedi.</p>
				<p class="normal1">Hannelore piyanonun başına geçti, Max kemanı aldı ve piyanoya göre akordunu kontrol etti. Sonra birlikte çalmaya başladılar. Çok etkileyici ve duygulu bir müzik yayıldı salona. Kimse ses çıkarmıyordu.</p>
				<p class="normal1">Maximilian’ın babası Albert büyük bir zevkle eseri dinliyordu ama esas görülecek durumda olan Nadia’ydı. Heyecanlanıyor, ağlamamak için dudaklarını ısırıyor, nefesi sıkışıyor, yüzü al al oluyordu.Tam bir duygu fırtınasının içine sürüklenmişti ama bu yabancı aile arasında kendini ele vermeden durabilmek için müthiş bir çaba gösteriyordu. Sonunda eser bitti, alkışlandı. Sonra Maximilian ayağa kalktı.</p>
				<p class="normal1">“Herhalde bugüne kadar hiç kimse annesinin yardımıyla bir evlilik teklifi yapmamıştır ama ben yapacağım” dedikten sonra Nadia’ya döndü ve “Nadia, benimle evlenir misin” diye sordu.</p>
				<p class="normal1">Bu kadarı Nadia için çok fazlaydı, ayağa kalktı, gözlerinden fışkıran yaşları göstermemek için yüzünü iki eliyle saklayarak koşup bahçeye çıktı. Oğullarının yaptığı oldubittiyle şaşıran aile, Nadia’nın ardından bahçeye koşan oğullarını seyretmekten başka bir şey yapamadı.</p>
				<p class="normal1">Max, yarı karanlık bahçedeki kameriyeye kaçmış olan Nadia’nın yanına gitti. Sarsılan bedenine sarıldı, başını omuzuna yasladı.</p>
				<p class="normal1">“Ciddiyim Nadia. Benimle evlen lütfen” dedi. Sonra onu ilk kez dudaklarından öptü.</p>
				<p class="normal1">Ertesi akşam Wagner’lerin evine kaygılı bir sessizlik çökmüştü. Maximilian, ikili koltukta tek başına oturuyor, aralıklarla kısa sözler söyleyen anne babasını dinliyordu. Onların kaygılarını dile getirmelerine, herhangi bir karşılık vermiyordu.</p>
				<p class="normal1">Birbirlerine yakın birer tekli koltukta oturan orta yaşlı kadın ve adam, tek önceliklerinin oğullarının mutluluğu olduğundan kimsenin şüphe etmeyeceği şekilde, çeşitli kaygılarını dile getiriyorlardı. Liberal fikirlere sahiptiler ve Max’ın Yahudi bir kızla evlenmek istemesine, prensip olarak karşı çıkmıyorlardı.</p>
				<p class="normal1">“Bu evlilikten vazgeçmenin, senin için ne kadar acı verici bir karar olacağını biliyorum” diyordu annesi.</p>
				<p class="normal1">Arada uzunca sessizlikler yaşanıyordu.</p>
				<p class="normal1">Albert, “Ama yine de” diye devam ediyordu. “Evlenmeniz durumunda yıllar boyunca yaşayabileceğiniz acılar yanında, bu sıkıntı kabul edilebilir...”</p>
				<p class="normal1">Maximilian sanki anne babasının aralarındaki konuşmaları bitirmesini bekler gibi, hiçbir yanıt vermeden, sadece dinliyordu.</p>
				<p class="normal1">Bu sıkıntılı toplantılar, birkaç gün arayla, birkaç kez daha tekrarlandı evde. Albert oğlunu,</p>
				<p class="normal1">“Karını rahat bırakmazlar, onun anne babasını da rahat bırakmazlar, bir Ari ile evlenmenin cezasını ona ödetmek için hiçbir fırsatı kaçırmazlar” diye uyardı.</p>
				<p class="normal1">Kadın da hemen ekledi:</p>
				<p class="normal1">“Çocuklarınızın nasıl bir memlekette yaşayacağı da belli değil. Belki bir ömür boyu mutsuz bir şekilde ve tehlike içinde yaşayacaklar.”</p>
				<p class="normal1">O akşam Maximilian, ilk kez cevap verdi anne babasına:</p>
				<p class="normal1">“Nadia’yla evleneceğim. Dün akşam o da kabul etti.”</p>
				<p class="normal1">Kadın dili tutulmuş şekilde kaldı. Ne diyeceğini bilemedi. Yardım ister gibi kocasına baktı. Adam da, sanki çok önemli bir gelişme olmuş gibi, konuştukları konuda beklenmedik yeni bir bilgi ortaya çıkmış gibi, derin derin düşündü. Dirseğini bacağına dayayarak eğildi, çenesini avuç içine yerleştirerek bir süre daha düşündü. Sonra, ani bir hareketle oturduğu yerde doğruldu.</p>
				<p class="normal1">“O zaman, en iyisi şu düğünü yapalım!”</p>
				<p class="normal1">Kadın, gözleri yerinden fırlayacak gibi bakıyordu kocasına. Max, bu arada gülmeye başladı. Adam da ona katılınca, Max’ın gülmesi iyice kahkahaya dönüştü. Sonunda kadın da gülmeye başladı. Üçü de katıla katıla, uzun süre güldüler. Kadın gözlerinde yaşlarla,</p>
				<p class="normal1">“Ben zaten vazgeçmeyeceğini biliyordum” diyordu. “Çünkü o da bir Wagner. Ben bu aileyi çok iyi tanırım. Bir şeyi kafalarına koydular mı...”</p>
				<p class="normal1">Gülüyor mu, ağlıyor mu anlaşılmıyordu.</p>
				<p class="normal1">Bir süre sonra, Albert diğerlerini susturdu. Sözlerinin ciddi bir şekilde algılanması için biraz bekledi ve bir şartını açıkladı:</p>
				<p class="normal1">“Ama başka bir şehre taşınmanızı ve Nadia’nın Yahudi olduğunu elden geldiğince saklamanızı istiyorum. Frau Wagner olarak kimse ondan şüphelenmez.”</p>
				<p class="normal1">Bu öneri hemen kabul edildi. Sonra Nadia’nın ailesini ziyaret ettiler. Terzi olan babası, Romanya kökenli bir Yahudi’ydi. Dış mahallelerde iki katlı harap bir evde oturuyorlardı. Aile üst katta yaşıyordu, baba İsac ise alt katı, eski elbiseleri düzelten, tamir eden, daraltıp bollaştıran bir terzi atölyesi olarak kullanıyordu. Dükkânın üstünde “Schneider” yazıyordu. Yahudi boykotundan sonra dükkâna pek gelip giden kalmamıştı.</p>
				<p class="normal1">Bu kararı onlar da biraz sevinç daha çok da kaygıyla kabul ettiler.</p>
				<p class="normal1">Birkaç hafta sonra, Wagner’lerin büyük evinin bahçesinde, küçük bir nikâh töreni yaptılar ve Katolik usullerine göre evlendiler. Nikâh töreninde haham değil papaz bulundu ama resmi tören bitip el ayak çekilince, iki aile kendi aralarında Yahudi düğün geleneklerini de yerine getirdiler.</p>
				<p class="normal1">Nadia’yla Maximilian, hupa’nın altında durdular. İki aile onların şarap kadehlerine Yahudi usulü kutsayarak şarap döktü ve kadehleri kırdılar. Eski ve Yeni Ahit’ten parçalar okundu, kippa giyildi, ketuba okuma, “yedi dua” gibi bütün Yahudi gelenekleri yerine getirildi.</p>
				<p class="normal1">Sonra, damat ayağa kalkınca, herkes, onun önemli bir şey yapmaya hazırlandığını anladı. Bahçedekilerin dikkatli bakışları altında, Maximilian önceden hazırladığı yerden kemanını aldı. Hannelore de bahçeye çıkarılmış olan piyanonun başında yerini aldı. Kuyruklu Bösendörfer piyanonun iki yanındaki şamdanlarda mumlar yanıyordu.</p>
				<p class="normal1">Max ve Hannelore çaldıkça, Nadia’nın yüzünden birer mücevher gibi gözyaşları dökülüyordu. Beste bitti, müzik sustu. Maximilian alkış seslerinin yatışmasını bekledi. Sonra, çaldıkları parçanın adını açıkladı:</p>
				<p class="normal1">“<span class="ideitalik">Serenade für Nadia!</span>”</p>
				<p class="normal1">Nazi yönetimi altında olmayacak bir törendi bu düğün. Nadia’nın ailesi çok memnun oldu. Katolik Wagner ailesi ise hoşgörülü davrandı ve her şeye rıza gösterdi.</p>
				<p class="normal1">Yahudiler eskiden beri baskı altında oldukları için Nadia’ya bir de Hıristiyanlarla ortak isim vermişlerdi: Deborah.</p>
				<p class="normal1">Bundan sonra başkalarına karşı Deborah ismini kullanmaya karar verdiklerini birbirlerine ve ailelerine hatırlattılar.</p>
				<p class="normal1">Düğünden kısa bir süre sonra, Maximilian, Heidelberg Üniversitesi’nde işe başladı ve bu güzel şehre taşındılar. Orada, kısa sürede kendilerine hoş bir hayat kurdular.</p>
				<p class="normal1">Frau Deborah Wagner güzel bir Alman ismiydi.</p>
				<p class="normal1">Max’ın çalışmaya başladığı bu üniversitede hiç Yahudi yoktu. Zaten eskisinde de kalmamıştı. Birkaç arkadaşı İstanbul’a gitmişti. Marsilya üzerinden gelen ve onlara aylar sonra ulaşan mektuplarında, o şehirdeki hayattan olumlu sözlerle bahsediyorlardı.</p>
				<p class="normal1">Yeni evli çift, Bay ve Bayan Wagner olarak saygın bir hayat sürüyorlardı. Bu şekilde aylar, yıllar geçiyordu ama geceleri kaygılar, korkular içinde ülkenin durumunu konuşuyorlardı. İşlerin bu hale geldiğine inanamıyorlardı. Birçok kişi gibi onlar da yanılmışlardı. Üçüncü Reich sandıkları gibi birkaç yılda çökmüyor, tersine daha da güçleniyordu. Yahudilerin toplama kamplarına konduğunu duyuyorlardı.</p>
				<p class="normal1">Bu arada Nadia’nın ailesi, babasının ani bir kararıyla, apar topar Romanya’ya gitmişti. Bunu iyi haber olarak karşıladılar. Hiç olmazsa canlarını kurtarmışlardı. Önceden haber vermeden, karşılarına bir engel çıkma olasılığını da ortadan kaldırarak hareket etmişlerdi.</p>
				<p class="normal1">Naziler, insanlık dışı politikalarını artık daha açık bir biçimde savunuyorlardı. Çünkü onları destekleyenlerin çoğu, bunu eskisi gibi yanlışlıkla yapmıyorlardı. Tanıyarak, bilerek, yani onaylayarak destekleyenlerin sayısı gittikçe artıyordu.</p>
				<p class="normal1">Bu arada, Nazi politikasını eleştirenlerin de sesleri tek tük duyuluyordu. Çeşitli yöntemlerle, ustaca, demokratik görüntü yaratılarak muhalefetin etkili olması önleniyordu.</p>
				<p class="normal1">Ne var ki, Paris’ten gelen bir suikast haberi, tam da Nazilerin beklediği bir gelişme olarak kullanıldı. 17 yaşındaki Polonyalı bir genç, anne babasının öldürülmesini protesto ederek, bir Alman elçilik görevlisini vurdu.</p>
				<p class="normal1">Bu olay, Yahudilerin Nazilere saldırısı şeklinde kullanıldı. Gerilim sürekli tırmandırıldı. Alman ırkına karşı girişilen saldırılar konuşulmaya başlandı, bu girişimler mutlaka bastırılmalı, intikamı alınmalıydı.</p>
				<p class="normal1">Gelişmeleri kaygıyla izleyen Maximilian ve “Deborah” Wagner’in korktukları sosyal patlama, 9 Kasım 1938 gecesi başladı. Ertesi gün öğleden sonraya kadar devam eden büyük kargaşa, Almanya’nın ve insanlığın utanç günlerinden biri olarak tarihe geçti.</p>
				<p class="normal1">Saldırılar sonunda Yahudilere ait binlerce işyeri yağmalandı, yüzlerce insan yaralandı. Ve 91 Yahudi öldürüldü. “Kristallnacht” adı verilen bu gecenin sonunda doğan güneş ve çıkan yangınların alevi, yerlerdeki kırılan camlardan yansıyor ve kristal gibi parlıyordu. Zaten “Kristal Gece” anlamına gelen adı da bu nedenle verilmişti bu korkunç geceye.</p>
				<p class="normal1">O gün sinagoglar da yakılıp yıkıldı, hatta mezarlar bile tahrip edildi.</p>
				<p class="normal1">Profesör Maximilian Wagner, gece kıyafeti içindeki zarif karısının elinden tutmuş, üniversiteye doğru yürüyordu.</p>
				<p class="normal1">“Sevgilim, hâlâ vazgeçebilirsin. İstersen dönelim, seni eve bırakayım.”</p>
				<p class="normal1">“Ah, Max, bu sefer katılmam gerek. Bu törenlere çok az katıldığımı daha geçen gün sen söyledin ya. Başkalarına zaten çok seyrek katılıyorum ama seninle ilgili bir törene de katılmazsam, bunu açıklayamayız.”</p>
				<p class="normal1">Öğretim elemanı Wagner, üniversitede çok seviliyordu. Kısa sürede doçent ve sonra da profesörlük ünvanını almıştı. Kendisine tanınan olanaklar ve üniversitedeki konumu sürekli yükseliyordu. Akademik personelin her yükselişi, elde ettiği her başarı ise, toplanmak, eğlenmek, şampanyalı bir kutlama yapmak için vesile oluyordu. Bu kutlamalar, yarı özel, yarı resmi kutlamalar şeklinde gerçekleşiyordu.</p>
				<p class="normal1">O gece, Maximilian’ın yayımlanan yeni eserinin kazandığı başarıyı kutlamak için toplandılar. Kokteyl şeklindeki toplantıda, insanlar kibarca selamlaşıyor, birbirlerine nezaket sözleri söylüyorlardı.</p>
				<p class="normal1">Üniversitede görevli bir kadın, kürsüye çıkarak, düzenlenen bu kutlama gecesi ile ilgili bir açıklama yaptı. Program oldukça kısaydı. Konuşma yapması için rektörü sahneye davet etti.</p>
				<p class="normal1">Rektör, kalıplaşmış bazı genel sözler söyledi. Profesör Maximilian Wagner’in çalışmaları hakkında bilgiler verdi. Sözlerinin sonuna yaklaşırken, kural gereği olduğunu belli eder biçimde sesini yükseltti. Biraz daha heyecanlı görünmeye çalışarak, Alman ırkından olan bilim adamlarının üstünlüklerini anlattı. Örnek bir bilim adamı olan Maximilian Wagner’i kutladı.</p>
				<p class="normal1">Salonun ortasında elinde şişeyle bekleyen garson, tam o anda şampanyayı patlattı. Şişeden fışkıran şampanyayla birlikte salonda alkış sesleri yükselmeye başladı. Rektör de diğer profesörlerin yanına katılıp şampanya içmeye başladı.</p>
				<p class="normal1">Herkes fırsat buldukça Maximilian’ın yanına yaklaşıyor, onu kutluyordu.</p>
				<p class="normal1">Töreni sonlandırmak için tekrar kürsüye çıkan görevli kadın, Eğitim Bakanlığı’ndan gönderilen mesajı okudu. Mesaj biter bitmez, salondaki herkes, sağ ellerini sert bir şekilde uzatarak dağınık bir şekilde bağırdı: “Heil Hitler!”</p>
				<p class="normal1">Deborah’ın içi daraldı. Kendisinin bu selamı vermediği fark edilmiş miydi acaba? Zaten son zamanlarda bazı söylentilerin çıktığını duyuyorlardı. Bu arada, kürsüdeki aksi kadın, gönderilen mesajdaki bazı kelimeleri tekrar etti. Salondaki insanlar bardaklarını bir kez daha sol ellerine aldılar. Karışık bir şekilde, “Heil Hitler” diye bağırmaya başladılar.</p>
				<p class="normal1">Bu sefer Deborah da elini sert bir şekilde uzattı. O kadar sert yaptı ki bu hareketi, omuz başında bir sancı duydu. Bütün gücüyle bağırdı:</p>
				<p class="normal1">“Heil Hitler!”</p>
				<p class="normal1">Kolunu dirseğinden kırarak kendine yaklaştırdı. Sonra ani bir şekilde tekrar ileri uzattı. Deminkinden de sert hareketle, bir selam daha verdi. Ve boğazını acıtacak kadar güçlü bir sesle haykırdı:</p>
				<p class="normal1">“Heil Hitler!”</p>
				<p class="normal1">Gözlerinden yaşlar akıyordu. Maximilian Wagner, titreyerek gergin bir şekilde duran karısına yaklaştı. Kolunu yumuşakça tutup indirdi. Elini omzuna koyarak, kadını kapıya doğru yönlendirdi.</p>
				<p class="normal1">Kimseyle vedalaşmadan çıktılar. Herkes onların böyle selamsız çıkıp gitmesini hoşgördü. Yaşadıkları heyecanı, hele kocasının başarılarıyla gurur duyan Alman kadının duygularını anlıyorlardı. Peşlerinden gülümseyerek bunu konuşuyorlardı.</p>
				<p class="normal1">Eve girerlerken, Nadia, normal sesine geri döndü:</p>
				<p class="normal1">“Özür dilerim sevgilim.”</p>
				<p class="normal1">Max eğilip, kadını ıslak yanağından şefkatle öptü.</p>
				<p class="normal1">Başka bir gün, Max, elinde gazete ve bir ekmekle eve girdi. Kendisini kapıda karşılayan karısını öptü. Ekmeği mutfağa bıraktıktan sonra arka odaya geçtiler. Burası yan daireye en uzak odaydı. Akşamları gazete okuyup sohbet ederken, bu odada bulunmaya dikkat ediyorlardı.</p>
				<p class="normal1">Bir köşe yazarının, Yahudilerin kokularından tanınabileceğini ileri süren yazısını okudular. Yine acı bir şekilde güldüler. Okudukları her haberden, her yorumdan sonra gülme alışkanlığı edinmişlerdi.</p>
				<p class="normal1">Max, gazeteyi bırakıp koltuğunda dik oturmaya başladı. Hayranlık ve sevgi dolu gözlerle gazete okuyan karısına baktı. Sonra uzandı, saçlarından başlayarak, parmak uçlarını yavaşça kadının üzerinde gezdirmeye başladı. Boynuna geldiğinde uzanıp dudaklarını değdirdi.</p>
				<p class="normal1">“Adam haklı belki de!” dedi. “Ben de seni kokundan tanırım. Terapi yerine geçiyor.”</p>
				<p class="normal1">Nadia bu sefer gülmedi.</p>
				<p class="normal1">“Ari ve Yahudi evliliklerini inceliyorlarmış Max!” dedi. “Diğer şehirlerde çoktan başlamışlar buna.” Yüzünde acı dolu bir ifadeyle devam etti. “Bizi yaşatmayacaklar artık burada.”</p>
				<p class="normal1">“Bilmiyorum, hayatım. Ama üniversitede böyle bir araştırmaya girişen olmadı daha. Zaten bizi en güvenilir kesimden kabul ediyorlar. Bir tehlike yok henüz.”</p>
				<p class="normal1">Nadia, ağrıyan başını ellerinin arasına aldı. Artık evlerde ve çarşıda, kadınlar arasındaki konuşmalardan bile, tehlikenin iyice büyüdüğünü anlayabiliyordu. Kocasının sürekli kendisini teselli ettiğinin, tehlikeyi olduğundan daha küçük gösterdiğinin de farkındaydı. Yine de çemberin her geçen gün daraldığını gizleyemiyordu adam. İşler çığırından çıkmıştı.</p>
				<p class="normal1">Nadia, kimliğini gizlediği ve kendisini Alman olarak tanıttığı ileri sürülen birçok kişiyle ilgili çeşitli söylentiler duyuyordu. Hatta bazen, aslında Alman olduğu halde yanlışlıkla yakalanıp kamplara gönderilen kişilerin hikâyeleri dolaşıyordu ortalıkta.</p>
				<p class="normal1">Artık dayanamıyordu genç kadın. Böyle yaşamak istemiyordu.</p>
				<p class="normal1">O kamplardan birine tıkılmak, sadece Max’tan ayrılmak açısından onu dehşete düşürüyordu. Kocasını bir gün göremeyecek olmayı hayal bile edemiyordu.</p>
				<p class="normal1">Daha önemlisi ise, asıl Maximilian’ın kendisinden ayrı yaşayamayacağını hissediyor, kocasının ayrılık acısı yaşamaması için, yakalanmamak konusunda çok dikkatli davranıyordu.</p>
				<p class="normal1">Üstelik bir çocukları olacaktı. En az iki ay olmuştu ve artık tamamen emindi.</p>
				<p class="normal1">Kaygıları ve korkuları giderek artıyordu. Üniversitedeki arkadaşlarının kulaklarına bir şey gelmiş olmalıydı ki, teker teker onlarla ilişkiyi kesiyorlardı. Max her ne kadar “Bizi güvenilir kesimden görüyorlar” dese de, gerçeğin pek de öyle olmadığı apaçık ortadaydı.</p>
				<p class="normal1">Zaten güvenilir kesim diye bir şey yoktu. Herkes herkesten şüpheleniyordu. Üniversite rektörü, geçen gün profesörü “Hitler’e bağlılık yemini” etmeye çağırmıştı. O da reddetmişti.</p>
				<p class="normal1">Artık Almanya’da barınmaları çok zordu.</p>
				<p class="normal1">Saatlerdir bu konuyu konuşuyorlardı. İkisi de, çoktan gitmeye karar verdiklerinin farkındaydılar. Ama sanki hâlâ bir karar almaya çalışıyorlarmış gibi, birbirlerine gitmek gerektiğini anlatıp duruyorlardı. Birkaç gün önce aynı konuyu Maximilian’ın anne babasıyla da konuşmuşlardı. Onlar da en doğrusunun, genç çiftin ülkeden ayrılması olduğunu düşünüyorlardı.</p>
				<p class="normal1">“Peki, nereye gideceğiz, nerede yaşayacağız?” diye sordu Nadia.</p>
				<p class="normal1">“İstanbul’a... Orada kendimize yeni bir hayat kurabiliriz. Nasıl olsa arkadaşlarımız da var.”</p>
				<p class="normal1">Yurtdışına çıkmak için gereken pasaport ve vize işlerini, Berlin’de nüfuzlu tanıdıkları olan Maximilian’ın babası halletti. Ev eşyalarını, şehrin uzak tarafında, kendilerini tanımayan bir eskiciye sattılar. Profesör Wagner, ailevi bir neden olduğunu bildirerek, üniversiteden istifa etti.</p>
				<p class="normal1">Bir cumartesi günü, trene binip Paris yolculuğuna başladılar. Yola çıkmadan önce profesörün yaptığı son iş, istasyondaki posta kutusuna bir mektup atmak oldu. Bu, rektöre yazılmış bir mektuptu. Nadia bir kez denemiş ama mektubu yazmasını önleyememişti.</p>
				<p class="normal1">Max, tarihi bir önem taşıdığına inandığı bu mektubu yazmayı, kaçamayacağı bir görev olarak görüyordu. Mektupta Üçüncü Reich rejimini eleştiriyor, Adolf Hitler’in ırkçı politikalarını yerin dibine batırıyor ve Yahudi bir eşinin olmasından onur duyduğunu belirtiyordu.</p>
				<p class="normal1">Tren Paris’e doğru yola çıktığında, orada bir hafta kalacaklarını, sonra Simplon Orient Express’ine binerek İstanbul’a hareket edeceklerini konuşuyorlardı. Yeni hayatlarına başlamış olmanın mutluluğu içindeydiler. Trenin güzel ve şık restoran vagonunda bir masaya oturmuşlardı. Garsonlar papyon takıyordu.</p>
				<p class="normal1">“Gelecek güzel günlere!”</p>
				<p class="normal1">Maximilian şampanya içiyordu. Bir kutlama havası içerisindeydi. Nadia ise, kocasına ancak su içerek eşlik ediyordu. Hem hamileydi hem de –herhalde gerginlikten olacak– son zamanlarda sürekli başı ağrıyordu. O akşam da ağrı tekrarlamıştı.</p>
				<p class="normal1">Sınırda tren durdu, istasyon Nazilerle doluydu. Yüksek siperlikli şapkaları, gamalı haçları, deri paltolarıyla kurt sürülerine benziyorlardı.</p>
				<p class="normal1">Nadia, trende tanıştıkları bir iki kişiye kendini Deborah olarak tanıtmıştı. Artık sınıra çok az kalmıştı. Yakında adını soran herkese, gururla “Nadia” diyecekti.</p>
				<p class="normal1">Maximilian, Nazilere kendisinin ve karısının pasaportlarını, vize belgelerini uzattı. Her şey eksiksiz hazırlanmış olduğu için içi rahattı. Kontrol eden Nazi’ye doğru dürüst bakmadı bile. Tahmin ettiği gibi, suratsız Nazi belgelere damga vurup geri verdi. Sonra, yanındaki diğer görevliyle birlikte, Maximilian’a iyi yolculuklar dileyip yürümeye başladılar. Hatta şapkalarının ucuna nazikçe dokunup “Frau Wagner”i selamladılar.</p>
				<p class="normal1">Belki de o adamlar, hayatlarında gördükleri son Naziler olacaktı. Eh, özleyecek değillerdi ya. Peşlerinden falan bakmadılar. Sohbetlerine kaldıkları yerden devam ettiler. Bu arada ısmarladıkları tatlılar da gelmişti.</p>
				<p class="normal1">Ama Nadia şakaklarını ovuşturup duruyordu. Max, bir bardak su doldurdu.</p>
				<p class="normal1">“Canım, hadi ağrı daha fazla artmadan ilacını iç.”</p>
				<p class="normal1">“Yanımda değil ki, bavulumda kaldı. Birazdan gidip alırım.”</p>
				<p class="normal1">“Yok, ben sana getiririm.”</p>
				<p class="normal1">Max yerinden kalktı. Kadının şakaklarını biraz ovdu.</p>
				<p class="normal1">“Bak göreceksin, İstanbul’a gittiğimizde baş ağrın da geçecek. Çünkü yaşadığın sıkıntılı günler neden oluyor buna.”</p>
				<p class="normal1">“Bekle” der gibi kadının omzuna dokunup yanından ayrıldı. Kompartımanları üç vagon ilerdeydi. Tren hareket etmediği için koridorlarında yürümek kolay oluyordu.</p>
				<p class="normal1">Kompartımana girince Nadia’nın bavulunu açtı, ilaçlarını aramaya başladı. O sırada tren kalktı. Sonunda tuvalet çantasının içindeki ilacı buldu. Hızlanan trenin koridorlarında sağa sola çarpa çarpa üç vagon geçerek restorana geri döndü. Yiyeceklerin, içeceklerin olduğu gibi durduğu masalarına oturdu. Nadia yerinde yoktu, herhalde tuvalete gitmişti. Beklerken, kadehindeki şampanyadan bir yudum içti. İlacı, az önce su doldurduğu Nadia’nın bardağının tam yanına koydu.</p>
				<p class="normal1">Tren gece karanlığında süratle ilerliyordu. Nazi Almanyasından çıktıktan sonra, sanki trenin tıkırtıları değişmiş, neşeli seslere dönüşmüştü. Artık Fransa topraklarına geçmişlerdi. Bu adamlar yıkılmadıkça bir daha oralara dönmeyeceklerdi. Profesör kararlıydı: Tarafsız bir ülkede Nadia’ya en iyi ve düzenli hayatı kuracak, onu hak ettiği mutluluğa kavuşturacaktı.</p>
				<p class="normal1">Aradan bir süre daha geçti. Nadia hâlâ ortalarda yoktu. Etraftaki insanların Maximilian’a kaçamak bakışlar atması, artık iyice tuhaf bir görüntüye neden oluyordu. Biraz daha bekledikten sonra, vagonun çıkışındaki tuvalete gidip, kapıyı vurdu.</p>
				<p class="normal1">“Nadia, iyi misin sevgilim?” diye seslendi.</p>
				<p class="normal1">Biraz sonra kapı açıldı, içeriden papyonlu şık bir adam çıktı. Bunun üzerine, Maximilian garsona gitti.</p>
				<p class="normal1">“Beraber yemek yediğim bayanı hatırlıyor musunuz?”</p>
				<p class="normal1">Garson,</p>
				<p class="normal1">“Tabii Herr Wagner!” dedi.</p>
				<p class="normal1">“Peki nerede!”</p>
				<p class="normal1">“Sınırda Gestapo gelip Frau Wagner’i trenden indirdi.”</p>
				<p class="normal1">“Neee?”</p>
				<p class="normal1">“Evet, aynen böyle oldu. Siz ayrıldıktan sonra gelip Frau Wagner’i aldılar.”</p>
				<p class="normal1">Bunları söylemekten gizli bir zevk duyuyor gibiydi. Sahte nezaketinin altında zalim bir Nazi saklanıyor olmalıydı ve durum onu çok eğlendiriyordu.</p>
				<p class="normal1">“Yani karım Almanya’da mı kaldı diyorsunuz?”</p>
				<p class="normal1">“Evet, Herr Wagner! Maalesef öyle!”</p>
				<p class="normal1">“Geri dönmek istiyorum.”</p>
				<p class="normal1">“Dönemezsiniz Herr Wagner! İlerideki istasyona epey var.”</p>
				<p class="normal1">Maximilian, dehşet içinde makiniste koştu. Ona yalvardığı halde sonuç alamayınca, atılıp koridordaki alarm kolunu çekti. Tren, içindeki her şeyi sarsarak çok sert bir şekilde durdu. Hızla gelen kondüktör,</p>
				<p class="normal1">“Ne yapıyorsunuz Herr Wagner!” diye çıkıştı. “Gece yarısı, treni tarlaların arasında durdurdunuz! Burada inseniz bile bir şey yapamazsınız.”</p>
				<p class="normal1">Tam o sırada, Maximilian, hemen arkasında trenin doktorunu gördü. Bıçaklar gibi bir hareketle, elindeki şırıngayı Max’ın koluna sapladı doktor. Bu Maximilian’ın o gece gördüğü son görüntü oldu. Hemen peşinden kolunda büyük bir acı duydu ve kendinden geçti. Etrafa çılgın gibi hareketler yapması, bağırıp çağırması ve en son da alarmı çekip treni durdurması yüzünden, makinist, onun uyutulmasına karar vermişti.</p>
				<p class="normal1">Maximilian kendine geldiğinde kompartımandaki yatağında yatıyordu. Başı ağrıyordu. Kalkmak istediğinde yatağa kelepçelenmiş olduğunun farkına vardı.</p>
				<p class="normal1">Başına gelenler korkunçtu. İnanılmazdı. Kendisi Fransa topraklarındaydı, Nadia ise Gestapo’nun elinde kalmıştı. Hemen geri gitmek istiyordu. Tekrar bağırıp çağırmaya başladı. Kapı açılınca içeriye trenin güvenlik görevlisinin girdiğini gördü.</p>
				<p class="normal1">“Çözün beni!”</p>
				<p class="normal1">“Merak etmeyin, Paris’te çözeceğiz” dedi görevli. Trenin ve yolcuların güvenliğini tehlikeye düşürdüğünüz için yasal yetkimize dayanarak sizi sakinleştirmek ve kelepçelemek zorunda kaldık.”</p>
				<p class="normal1">“Çözün beniiiii!”</p>
				<p class="normal1">Paris’te, trenden inip hemen Almanya’yı aradı. Ama babası telefonda bir garip konuşuyordu. Sanki konuştuğu kişi daha geçen gün telefonda görüştüğü bir arkadaşıymış gibi, Maximilian’ın söyledikleriyle ilgisiz sözler ediyordu.</p>
				<p class="normal1">“Baba ne diyorsun, anlamıyorum!”</p>
				<p class="normal1">“Evet, dostum, en kısa zamanda ben arayacağım seni.”</p>
				<p class="normal1">“Ben şu anda Paris’teyim baba. Trende olanları anlatabildim mi?”</p>
				<p class="normal1">“Tabii, anlaştık. Peki, öyle yapalım. Sen en iyisi oraya git. Evet, en iyisi orası.”</p>
				<p class="normal1">“Babacığım geri gelme mi demek istiyorsun? Zaten gelemem. Rektöre öyle bir mektup yazdım...”</p>
				<p class="normal1">“Gestapo burada!” Babasının sesi fısıltıya dönüştü. Demek bir an durumu söyleyebilecek bir fırsat buldu. Sonra yine normal sesine döndü. “Evet Curt, dostum, dediğim gibi, oraya gidince haberleşelim, olur mu?”</p>
				<p class="normal1">“Anlıyorum baba. Peki, ben İstanbul’a gidiyorum. Baba! Nadia’yı bul, ne olur!”</p>
				<p class="normal1">Paris’te artık yapacak tek işi, İstanbul trenini beklemekti. Max, kendisini kimsenin tanımadığı bu şehrin sokaklarında, gözünden yaşlar akarak dolaşıp durdu. Bir şey yemiyor, içmiyor, bir yere oturup dinlenmiyordu. Kendini çok yorarsa, belki trende uyuyabileceğini, sağ kalabileceğini ve İstanbul’a kadar çıldırmadan gidebileceğini umuyordu. Yaşamak istiyordu. Nadia için yaşamak zorundaydı.</p>
				<p class="normal1">İstanbul Sirkeci tren garında, çoğu Yahudi bir grup insan trenden inecek bir yolcuyu bekliyorlardı. Profesör Wagner’in haberi kendisinden önce ulaşmış ve dostları onu karşılamak üzere gara koşmuşlardı.</p>
				<p class="normal1">Trenden yol yorgunu ve acılı bir adamın ineceğini bildikleri halde, istasyonda Wagner’i gördüklerinde şaşkınlıklarını gizleyemediler. Maximilian, İstanbul’a gelene kadar, perişan haldeki bir canlı cenazeye dönüşmüştü.</p>
				<p class="normal1">Gardaki hareketler birden yavaşladı. İnsanlar sanki cenaze evindeymiş gibi hareket ediyordu. Trenden inen yolcunun karşısında küçük bir sıra oluştu. Bir matem havasında, sırayla sarılarak konuklarına “Hoş geldiniz” dediler.</p>
				<p class="normal1">Profesör, Nadia’yı mutlaka kurtaracaktı. Hayatı pahasına da olsa yapacaktı bunu. Eğer Nadia’ya bir faydası olacaksa, Almanya’ya geri dönecekti. Gerekirse canını feda edip, gidip Hitler’i öldürecekti. Zaten her gece bir başka biçimde öldürüyordu Hitler’i.</p>
				<p class="normal1">Bunları hiç konuşmadılar. Maximilian, hiçbir şey anlatmadı. Gerek yoktu, her şey apaçıktı ve ortada zaten başka bir konu yoktu. Profesörün İstanbul’daki tanıdıkları, çoğunlukla Bebek semtinde, deniz kıyısında oturuyorlardı. Onu önce Pera Palas Oteli’ne yerleştirdiler. Birkaç hafta sonra da üniversiteye yakın küçük bir ev tuttular. Çünkü Nadia gelene kadar büyük bir daireye ihtiyacı yoktu.</p>
				<p class="normal1">Eve önce Nadia’nın eşyalarını yerleştirdi. Bavulunu açtı, karısının giysilerini ütüleyerek özenle dolaba astı, pabuçlarını yerleştirdi, parfümlerini, kremlerini tuvalet aynasının önüne koydu. O uğursuz baş ağrısı ilacını bile yatağın onun yatacağı tarafındaki komodinin üstüne koydu. Duvarlara tek resimlerini ve düğün fotoğrafları dahil, birlikte çektirdikleri resimleri astı.</p>
				<p class="normal1">Her şey hazırdı. Tek eksik Nadia’ydı. Maximilian robot gibi üniversiteye gidip geliyor, ders veriyor, bir yandan da Türkçe öğreniyordu. Bütün çabasıyla Nadia’nın nerede olduğunu öğrenmeye odaklanmıştı ama o günün şartlarında çok zor bir şeydi bu. Gönderilen ve sansürden geçen bir mektup bile altı ayda gidiyordu. Onca nüfuzuna rağmen, Max’ın babası da hiçbir şey yapamıyor, Nadia’ya ulaşamıyordu. Üstelik Yahudi bir gelin almakla, oldukça büyük bir tehlikeye girmişlerdi, konumları epeyce sarsılmıştı.</p>
				<p class="normal1">Profesör Wagner’in, gerek Türkiye’de yeni tanıştığı, gerekse önceden tanıdığı insanlarla bir araya geldikçe, sadece Nadia hakkında konuşarak iletişimi sürdürmesi mümkün olmuyordu. En çok savaş ve haberler hakkında konuşuyorlardı. Bütün Türkiye bu konuya odaklanmıştı.</p>
				<p class="normal1">Türkiye savaşta tarafsız kalmış bir ülkeydi, Almanlar dahil herkesle arasını iyi tutmaya çalışıyordu. Kristallnacht’ın ertesi günü ölen Atatürk’ün yerine cumhurbaşkanı olan İnönü de, Churchill’in savaşa girme telkinlerine kulaklarını kapatıyor ve ülkeyi ısrarla savaşın dışında tutuyordu.</p>
				<p class="normal1">Ama Türk basınında ve siyasi çevrelerinde, hatta hükümette büyük bir Alman hayranlığı vardı. Hitler ordularının başarı haberi geldikçe, Ankara’da birbirine sarılan, zaferi tebrik eden milletvekilleri bile görülüyordu. Sanki kendi orduları savaşıyordu.</p>
				<p class="normal1">Türkiye Almanya’ya, savaş için ihtiyacı olan kromu sağlıyordu. İstanbul’da bir “Alman Enformasyon Ofisi” kurulmuştu. Alman tezlerini anlatmakta çok başarılı oluyorlardı. Maximilian ve arkadaşları, mülteciler olarak Türkiye’de yaşayan Alman cemaatinden dışlanmışlardı.</p>
				<p class="normal1">Onlar Teutonia-Haus’ta toplanır, Tarabya’daki rezidansın bahçesinde partiler verirlerdi. Max’ın çevresinin ise buralarda işi yoktu. Tam tersine Alman hükümeti onların geri verilmesi için Türk hükümetine baskı yapıyordu. Adolf Hitler onlar hakkında raporlar hazırlaması ve Türk hükümetine baskı yapması için özel bir temsilcisini yollamıştı:</p>
				<p class="normal1">Scurla!</p>
				<p class="normal1">Tuhaf bir adamdı Scurla.</p>
				<p class="normal1">Hayat üniversitede, lokallerde çeşitli konularla akıp gitse de, Maximilian’ın gündeminde gerçekte tek bir konu vardı. Nadia’yı bulmak, onu kurtarmak. Bu amaçla deli gibi çareler araması ve akıl sorması onu Notre Dame de Sion’a ulaştırdı.</p>
				<p class="normal1">İstanbul’daki meşhur bir okuldu bu. Notre Dame de Sion, Harbiye’de güzel ve eski bir binalar kompleksinde Fransızca eğitim yapan bir kurumdu. Oradan mezun olmuş arkadaşları vardı Maximilian’ın. Hatta bir seferinde, bir İtalyan’la evlenen, Notre Dame de Sion mezunu Şebnem’in nikâh töreni için okul içindeki Saint Esprit kilisesine gitmişti. Bu harika kilisede hep Meryem Ana resimlerinin asılı oluşu, İsa’ya pek az yer verilmesi dikkatini çekmişti.</p>
				<p class="normal1"> Önceden bildiği, araştırdığı bir konuydu bu. O dini öğretinin kurucuları Yahudi’ydi. Theodore Ratisbonne adlı bir Yahudi, felsefe yoluyla Hıristiyanlığa ulaşmış, rahip olmuş, 1850 yılında da Paris’te Notre Dame de Sion’u kurmuştu. Varlığını Meryem Ana’ya borçlu olduğu için de bu tarikata Notre Dame de Sion demişti. Sloganları “Bir kalp, bir ruh”tu. Bu yüzden Yahudiliğe yakın dururlardı.</p>
				<p class="normal1">Zaten profesör oraya, savaş yıllarında zor duruma düşen Yahudilere yardım ettiklerini öğrendiği için gitmişti. Onlara bütün hikâyesini anlattı.</p>
				<p class="normal1">Çok üzüldüler ve Nadia için dua edeceklerini söylediler. Ama onu kurtarmak için ellerinden bir şey gelmeyeceğini belirttiler. Tam umutsuzluğa kapılmış olarak onlara veda ediyordu ki başrahibe,</p>
				<p class="normal1">“Size bir tek kişi yardım edebilir Herr Wagner!” dedi. “O da Peder Roncalli.”</p>
				<p class="normal1">Profesör Wagner, heyecanlı günler yaşamaya başladı. Önce, adını duymamış olduğu Peder Roncalli’nin kim olduğunu araştırdı. Başrahibenin söylediğine göre Vatikan’ın İstanbul’daki gayriresmi özel temsilcisiydi. Türkiye ile Vatikan arasındaki resmi temaslar henüz başlamadığı için, gayriresmi olarak Papa’yı temsil eden Angelo Roncalli Türklerin büyük sempatisini kazanmış, çok iyi dostluklar kurmuş, hatta Katolik dualarının Türkçe yapılmasını sağlamıştı.</p>
				<p class="normal1">İlerleyen yıllarda oldukça tanınmış bir kişi olacaktı Roncalli. En önemlisi, 23. John adıyla Papa olacaktı. İtalyanlar ona “İyi Papa” diyeceklerdi ve ölümünden sonra da “aziz” ilan edilecekti. İstanbul’da kötürümleri iyileştirmek gibi birçok mucize gerçekleştirdiğine tanıklık edenler çıkacaktı.</p>
				<p class="normal1">Biraz araştırınca, Maximilian, Peder Roncalli’nin çok iyi bir kişi olduğunu da öğrendi. İnsan kardeşliğine inandığı için Protestanları ve Yahudileri sevdiğini, hatta İslam’ı bile kabul ettiğini, Allah’a giden yolda her inancın bir olduğunu söylediğini, farklı kaynaklardan ve şaşırarak öğrendi.</p>
				<p class="normal1">Ama Roncalli’nin kendisini daha da çok ilgilendiren yönü, Von Papen’le işbirliği yaparak Balkanlardaki birçok Yahudi’nin hayatını kurtarmış olmasıydı. Gerçi bu iş için Von Papen ile birlikte hareket etmesi Maximilian’a tuhaf görünmüştü ama, öğrendiği bu bilginin doğru olduğundan şüphe edilemezdi.</p>
				<p class="normal1">Von Papen, Ankara’daki Alman Büyükelçisiydi. Yani Nazi Almanyasının. Bu kadar da değil, 1932’de Almanya’nın başbakanıydı. Sonra 1933’te devlet başkanı Hindenburg’a Adolf Hitler’i tavsiye ederek başbakan yaptıran oydu. Kendisi de başbakan yardımcısı oldu. Ama sonra Hitler onu ve taraftarlarını tasfiye etti.</p>
				<p class="normal1">Önce Avusturya Büyükelçisi oldu. Almanya’nın bu ülkeyi ilhak etmesine, yani Anschluss’a yardımcı oldu. Sonra Ankara’ya atanmak istedi ama Atatürk karşı çıktığı için olmadı.</p>
				<p class="normal1">Atatürk bu atamaya karşıydı, çünkü Osmanlı ordusunun Alman idaresi altında olduğu Birinci Dünya Savaşı’nda onu tanımıştı. Güvenilmez bir adam olduğunu düşünüyordu. Buna karşılık Atatürk, Peder Roncalli’yi çok seviyordu. Atatürk öldükten sonra Von Papen Ankara’ya elçi olarak geldi. O sıralarda Hitler’in en büyük arzusu savaşta Türkiye’nin Fransa ve İngiltere yanında savaşa katılmasını engellemek, hatta mümkünse Almanlarla birlikte Sovyetler Birliği’ne saldırmasını sağlamaktı. Bir de Von Papen’in, Araplarla iyi bir ilişki oluşturmak gibi gizli bir görevi de vardı.</p>
				<p class="normal1">Ama ilginç bir biçimde Roncalli’yle Von Papen, Yahudi hayatlarının kurtarılması için işbirliği yapmışlardı. 24.000 Yahudi’nin hayatını kurtardıkları söyleniyordu.</p>
				<p class="normal1">Hitler’in elçisinin bunu niye yaptığını, Maximilian bir türlü anlayamıyordu. Ama bütün bunların doğru olduğunu farklı kaynaklardan teyit ediyordu.</p>
				<p class="normal1">Bu nedenle profesör, savaştan sonra Nürnberg duruşmalarını basından izlerken, Von Papen’in ceza almadan kurtulduğunu görünce hiç şaşırmadı. Roncalli onun lehine şahitlik yapmıştı.</p>
				<p class="normal1">Maximilian, bir gün telefon edip Peder Roncalli’den randevu aldı. Harbiye’de Ölçek Sokağı’nda görkemli bir binaya gitti. Peder Roncalli beyazlar giymiş, orta boylu, yuvarlak yüzlü, Güney Avrupalı havası taşıyan bir adamdı. İnsanı hemen etkisi altına alan yumuşak bir üslubu ve bir hümanist olduğunu belirten şefkatli gözleri vardı.</p>
				<p class="normal1">Profesör, ona hikâyesini baştan sona anlattı.</p>
				<p class="normal1">“Ben bir Katolik Alman’ım peder” dedi. “Karım Yahudi ve şu sıralarda doğurmak üzere. Ama hangi koşullar altında yaşadığını, hatta yaşayıp yaşamadığını bile bilmiyorum. Tanrı adına, İsa adına, Meryem Ana adına... İnsan kardeşliği adına yalvarırım bana yardım edin. Aklımı kaçırmak üzereyim.”</p>
				<p class="normal1">Roncalli elini Max’ın elinin üstüne koydu. Gözlerinin içine bakarak,</p>
				<p class="normal1">“Anlıyorum evladım” dedi. “Acını anlıyorum ve senin için elimden geleni yapacağım.”</p>
				<p class="normal1">Sonra ona alçak sesle Avrupa’ya giden rahipler, tercümanlar ve tüccarlar aracılığıyla bazı Yahudilere vaftiz belgeleri verdiğini, bu belgelerle binlerce kişinin kurtulduğunu anlattı.</p>
				<p class="normal1">Maximilian pederi dinlerken yerinde duramıyordu. Ayağa kalkıyor, odada bir iki adım atıyor, tekrar oturuyor, pederin gözlerinin içine bakıyor, adamın eline dokunup tekrar kalkıyor, içi içine sığmıyordu.</p>
				<p class="normal1">Pederin anlattığının etkili bir yöntem olduğunu hemen kavramıştı. Çünkü Vatikan tarafından vaftiz edildiği belgelenen bir kişinin Katolikliği su götürmezdi. Peder Roncalli,</p>
				<p class="normal1">“Yalnız bunun için iki şart var” dedi. “Birincisi eşinizin nerede olduğunu öğreneceksiniz. İkincisi de bu belgeyi ona ulaştırmanın yolunu bulacaksınız. Bunları ben yapamam. Bir de eşinizin bunu kabul edip etmeyeceği sorusu var tabii.”</p>
				<p class="normal1">“Ne demek peder? Niye etmesin?”</p>
				<p class="normal1">“Bazı Yahudiler vaftiz belgesi almaktansa ölmeyi tercih ediyorlar da ondan.”</p>
				<p class="normal1"> “Öyle bir ihtimal yok Monsenyör. Nadia vaftiz belgesini sevinerek kabul edecektir. Çok mantıklı bir kadındır o. Çocuğunu ve beni düşünür. Bana böyle bir belgeyi verebilir misiniz? Mutlaka Nadia’yı bulup ona ulaştıracağım.”</p>
				<p class="normal1">Maximilian’ın yerinde duramayan heyecanına karşılık, pederin sesi ve hareketleri oldukça ağırdı.</p>
				<p class="normal1">“Ama bütün bunlar gizli kalacak!” diye uyardı. “Sonra kurtaracağımız binlerce insanın hayatı tehlikeye girer.”</p>
				<p class="normal1">Kimsenin duymayacağına dair yeminler etti Max. Sonra birlikte binanın alt katına geçtiler. Roncalli orada yardımcılarına talimat verdi. Profesöre Nadia’nın kimlik bilgilerini sordular ve vaftiz kâğıdını hazırladılar.</p>
				<p class="normal1">Ayrılmadan önce Maximilian, Peder Roncalli’nin koluna saygıyla dokundu.</p>
				<p class="normal1">“Belki fazla ileri gidiyorum ama acaba Von Papen’e söyleseniz, karımı bulabilir mi?”</p>
				<p class="normal1">“Ne yazık ki bunu yapamam evlat!” dedi peder. “Allah yardımcın olsun.”</p>
				<p class="normal1">Profesör, anlayışla başını eğdi. Sonra saygıyla eğilip veda etti. Binadan ayrılırken, onun ileride Papa ve aziz olacağını bilmeden “Bu insan bir aziz” diye düşünmüştü.</p>
				<p class="normal1">En azından bir umut doğmuştu şimdi. Artık Maximilian’ın cebinde Nadia Deborah’a ait bir Katolik vaftiz kâğıdı vardı. Hem de Vatikan temsilcisinden. Şimdi ne yapıp edip Nadia’yı bulmalıydı. Gerekirse sahte kimlikle Almanya’ya dönmeli, onu aramalıydı.</p>
				<p class="normal1">Konuyu tek başına halledemezdi ama Alman profesörler arasında çok arkadaşı vardı. Bir öğle tatilinde Erich Auerbach’la Sultanahmet Meydanı’nda yürüyorlardı. Erich, 1935’ten beri burada yaşıyordu, kimsenin işine gücüne fazla karışmayan, sessiz, ciddi ama müthiş saygı duyulan bir kişiydi.</p>
				<p class="normal1">Max ona çok güveniyordu. Hem kişiliğine, yardımseverliğine, hem de düşüncelerine, yorumlarına güven duyuyordu. Bu nedenle ona son durumu anlattı ve ne yapması gerektiğini sordu.</p>
				<p class="normal1">Erich hemen cevap vermedi, biraz düşündü. Bir süre birlikte, konuşmadan yürüdüler. Sonra Erich, kendi kendine konuşur gibi, Max’a başını çevirmeden,</p>
				<p class="normal1">“Belki Schummi sana yardımcı olabilir” dedi.</p>
				<p class="normal1">Bu sözü kendinden çok emin olmadan söylediği belliydi. Başı biraz öne eğik, ayaklarının ucuna bakarak söylemişti görüşünü. Ama onun hiç boş konuşmadığını bildiği için, bu sözü Max’ı umutlandırmaya yetmişti.</p>
				<p class="normal1">“Nasıl?” diye sordu. “Nasıl yardımcı olabilir, ne yapabilir?”</p>
				<p class="normal1">Auerbach’ın sözünü ettiği kişi, ünlü çocuk doktoru Profesör Albert Eckstein’dı. Yakınları ona “Schummi” diyordu. Almanya’da Düsseldorf Üniversitesi’ndeki işini kaybettikten sonra, Türk Sağlık Bakanı’nın teklifini kabul ederek 1935 yılında ailesiyle birlikte Ankara’ya yerleşmişti. Numune Hastanesi’nde görev yapıyordu. Türk çevrelerinde büyük bir saygınlığı vardı ve onların çocuklarını tedavi ediyordu. Hatta Von Papen ve bazı Almanlar bile hastalanan çocukları ve torunları için ona başvuruyorlardı.</p>
				<p class="normal1">Auerbach, Maximilian’a Schummi’yle ilgili ilginç bir olay anlattı. Dediğine göre, Ankara’nın tanınmış ailelerinden Şakir Kesebir’in beş yaşındaki kızları Tülin, hastalandığı için Viyana’ya götürülmüş. Zatürre amfizeme çevirdiği için çocuk çok kötü durumdaymış. Şakir Kesebir’in eşi Viyana’dan telefon etmiş ve çocuğun ölmek üzere olduğunu söylemiş. Bunun üzerine Şakir Bey, Schummi’den Viyana’ya giderek çocuğuna bakmasını istemiş ama Hitler’in Avusturya’ya girişinden sonra oluyormuş bunlar. Schummi’nin ailesi bu tehlikeli duruma itiraz etmiş, sonunda Atatürk devreye girerek güvence vermiş. “Ataşemiz bir saniye bile yanınızdan ayrılmayacak. Lütfen gidip çocuğu kurtarın” demiş.</p>
				<p class="normal1">Bunun üzerine Schummi trenle Budapeşte’ye gitmiş, orada kendisine katılan bir Türk diplomatıyla Viyana’ya ulaşmışlar. Hastaneye vardıklarında çocuk gerçekten de ölmek üzereymiş, yüzü morarmış ve şişmiş. Eckstein çocuğun derhal ameliyat edilmesini istemiş ama oradaki cerrahlar “Biz bir cesedi ameliyat etmeyiz” demişler. Schummi’nin ısrarı üzerine torax açılmış, iltihap temizlenmiş ve çocuk rahat nefes almaya başlamış.</p>
				<p class="normal1">Schummi Viyana’dan çok kötü bir moralle dönmüş, çünkü Nazilerin yaptığı zulmü gözleriyle görmüş. Viyanalı doktorların Tülin konusundaki beceriksizliğini ise “kafalarının başka yerde oluşuyla” yani yine Nazi zulmüyle açıklıyormuş. Viyana’dan gelirken yanında Yahudi bir doktorla, Yahudi nişanlısı kayıp olan sosyal demokrat bir hemşire getirmiş. Onlara Türklerden diplomatik pasaport temin etmiş.</p>
				<p class="normal1">Aslında az konuşan Erich Auerbach’ın bu hikâyeyi uzun uzun anlatmasına şaşırdı Maximilian.</p>
				<p class="normal1">“Çok teşekkür ederim Erich!” dedi. “Büyük yardımın dokundu.”</p>
				<p class="normal1">Ankara’ya gidip Schummi’yle görüşmeyi çoktan aklına koymuştu. Erich,</p>
				<p class="normal1">“Dur!” dedi. “Daha bitmedi. Bunları gevezelik olsun diye değil, önemli oldukları için anlatıyorum.”</p>
				<p class="normal1">“Çabuk söyle.”</p>
				<p class="normal1">“Schummi’nin ünü Ankara’ya o kadar yayılmış ki bütün hükümet üyeleri, Von Papen’in karısı hatta Nazi şefleri onun hastası.”</p>
				<p class="normal1">“Nazi şefleri mi?”</p>
				<p class="normal1">“Evet, işte sana yardımı dokunacak olan da bu. Geçenlerde Schummi Alman Ticari Ataşesi maskesi altında görev yapan ama aslında bu ülkedeki bütün Nazilerin başı olan Maitzig’in evine çağırılmış. Çocuğunun ateşi çok yükselmiş. Biliyorsun, Maitzig’in karargâhı Alman casuslarının merkezi.”</p>
				<p class="normal1">“Evet, biliyorum. Adamı duydum.”</p>
				<p class="normal1">“Schummi çocuğu tedavi etmiş, evi terk ederken Maitzig onu durdurmuş. ‘Size çok teşekkür ederim Dr. Eckstein’ demiş. ‘Belki sizin için yapabileceğim bir şeyler olabilir. Almanya’da hiç akrabanız var mı?’ diye sormuş. Schummi ‘Hepsi öldü’ diye yanıtlamış onu. ‘Sayenizde hepsi öldü.’ Teklif ettiği parayı da ‘Sizin paranız benim için çok kirli!’ diyerek kabul etmemiş.”</p>
				<p class="normal1">Erich Auerbach’ın anlattığı bu hikâye belki de Nadia’nın kurtuluş müjdesiydi. Max, hararetle onun elini sıktı, teşekkür etti. Ertesi gün de üniversiteden izin alarak trenle Ankara’ya Schummi’yi görmeye gitti.</p>
				<p class="normal1">Dr. Eckstein, Numune Hastanesi’ndeki odasında, konuğuyla karşılıklı kahve içiyordu. Başının iki yanında siyah saçları olan ama tepesi açılmış bu adamın yüzünden, her zamanki gibi akıl ve irade akıyordu. Maximilian onu görünce, aklından ilk geçen, “Tam bir ‘hoca’ görünümü var” oldu. Eckstein, beyaz doktor gömleği içinde insanda güven ve dürüstlük duyguları uyandırıyordu.</p>
				<p class="normal1">Çevresindeki asistanları, öğrencileri kendi deyimleriyle “Hoca Bey”e büyük bir saygı gösteriyorlardı. Profesör Wagner’i dostça karşılayıp hemen odasına geçtiler. Kahveleri de aceleyle söylemişti. Vaktinin kısıtlı olduğu her halinden belliydi. Bunu bilen Max, hikâyesini özet olarak anlattı.</p>
				<p class="normal1">“Şu anda karım hangi toplama kampında, sağ mı, ölü mü, doğum yapmak üzere mi bilemiyorum ama işte vaftiz belgesi burada. Lütfen profesör, bir ailenin hayatı sizin ellerinizde.”</p>
				<p class="normal1">Dr. Eckstein, konuğunun yüzüne dikkatle baktı. Gözleri nemlenmiş gibi parlıyordu. O otoriter görünümünün altında hassas bir yürekle yaşadığı anlaşılıyordu.</p>
				<p class="normal1">“Bu durumda size yardım etmemek olmaz” dedi. “Ama ben bir daha o Maitzig denilen Nazi’ye gidemem. Tükürdüğümü yalamak olur bu.”</p>
				<p class="normal1">“Hayat kurtarmak söz konusu. Yalvarırım size profesör, bana yardım edin.” Maximilian, gözlerini kapayıp, bir süre bekledi. Sonra devam etti:</p>
				<p class="normal1">“Bana bir mektup verin, Maitzig’le ben konuşayım.”</p>
				<p class="normal1">“Hayır!” dedi Dr. Eckstein. “O da aynı anlama gelir.” Sonra Maximilian’a dikkatlice baktı. “Söz vermiyorum ama belki de bir çare var.”</p>
				<p class="normal1">Profesör Wagner, nefesini tutup bekledi. Bir şey sorması, Eckstein’ın sözlerine devam etmesi için bir girişimde bulunması anlamsızdı. Aylardır bekliyordu zaten. Ama bu beklemeler bazen çok uzun geliyordu ona.</p>
				<p class="normal1">“Bayan Von Papen biraz sonra hastaneye gelecek” diye devam etti Eckstein. “Belki onu muayene ederken böyle bir ricada bulunabilirim.”</p>
				<p class="normal1">Adamın iyi niyetle neler yapabileceğini düşündüğünü görüyordu. Ve gerçekten de işe yarar bir şeyler yapabilirdi.</p>
				<p class="normal1">“Siz olağanüstü bir insansınız profesör!” dedi. “Bu iyiliğinizi hayatım boyunca unutmayacağım.”</p>
				<p class="normal1">“Durun bakalım. Ne olacağı belli değil henüz.”</p>
				<p class="normal1">Profesör Wagner, vaftiz belgesini ona uzatırken, ayağa kalktı.</p>
				<p class="normal1">“Ben bahçede bekleyeceğim. Eğer Bayan Papen’le görüştükten sonra bana iki dakika ayırabilirseniz minnettar olacağım.”</p>
				<p class="normal1">“Burada beklemenizi teklif ederdim Profesör Wagner ama Von Papen gelince hoş bir durum olmaz.”</p>
				<p class="normal1">“Siz beni hiç düşünmeyin. O hastaneden ayrılınca ben yanınıza gelirim.”</p>
				<p class="normal1">Maximilian, Anadolu’dan gelen ve bahçede yere çömelmiş bekleyen çaresiz köylülerin arasında dolaştı. Etrafını doğru dürüst gördüğü yoktu. Herkesin bir derdi olduğunu fark etse de hiçbir konu üzerinde fazla duramıyordu. Onun için en önemlisi zamanın geçmesi ve sabredecek güç bulmasıydı.</p>
				<p class="normal1">Biraz sonra polis eskortu arasında siyah bir araba geldi, içinden korumalarıyla birlikte Bayan Von Papen indi. Hastane başhekimi ve müdürü onu merdivenlerde karşılayıp, büyük saygı göstererek içeriye buyur etti. Saatlerdir, hatta günlerdir sıra bekleyen bahçedeki insanların tersine, Maximilian, kadının gelmiş olmasından ve hiç sıra beklemeden içeriye girmesinden dolayı hoşnut oldu.</p>
				<p class="normal1">Bekledi, bekledi... O da bahçedeki Anadolu köylüleri gibi çömelmeyi denedi ama birkaç dakika içinde bacaklarına sancılar girdi. Nasıl o durumda saatlerce, hatta günlerce oturabildiklerini bir türlü anlayamıyordu. Galiba, Türk köylüsünü dünyanın diğer halklarından ayıran en önemli özellik buydu.</p>
				<p class="normal1">Ne kadar beklediği hakkında hiçbir fikri yoktu. Bir süre sonra Bayan Von Papen yine başhekim ve müdür tarafından arabasına kadar uğurlandı. Schummi ne o gelirken, ne de giderken dışarı çıkmıştı. Maximilian heyecan içinde onun odasına gitti.</p>
				<p class="normal1">Bir süre konuşmadan birbirlerine baktılar. Eckstein, oldukça yorgun görünüyordu. Kendini pek iyi hissetmediği anlaşılıyordu. Max ise ona bir şey sormaya korkuyordu. Olumsuz bir yanıt alırsa kaldıramayacağını düşünüyordu. Eckstein,</p>
				<p class="normal1">“Profesör Wagner” dedi. “Görevimi yaptım. Bayan Von Papen’e karınızın vaftiz belgesini verdim ve ilgilenmesini rica ettim. Gereğini yapacağını söyledi. Hatta çıkmadan önce bana teşekkür ederken, ‘Buna gerek yok. Nadia Deborah’la ilgilenmeniz teşekkür demektir’ dedim. Söz verdi. Artık benim yapabileceğim bir şey yok Profesör. Hepimiz Tanrı’nın elindeyiz.”</p>
				<p class="normal1">Bir süre daha sessizce bakıştılar. Eckstein, soluklandıktan sonra devam etti:</p>
				<p class="normal1">“Karınıza sağ salim kavuşmanızı yürekten diliyorum.”</p>
				<p class="normal1">Maximilian, adama nasıl teşekkür edeceğini bilemiyordu. Birkaç adım atarak ona yaklaştı. Elini uzattı ve tokalaştı. Sonra hiçbir şey söylemeden dönüp odadan çıktı.</p>
				<p class="normal1">O akşam trene binerek İstanbul’a döndü. Doğru Erich’e gidip ona olan biteni anlattı. Artık beklemekten başka yapabileceği bir şey yoktu.</p>
				<p class="normal1">Auerbach’a da, Eckstein’a da, kendisine destek olan diğer Musevilere de gerçekten büyük bir şükran duyuyordu. Almanya onların hayatını yıkmış, akrabalarını öldürmüştü ama Maximilian gibi “safkan” bir Alman’a yardım etmek için gözlerini kırpmıyorlardı.</p>
				<p class="normal1">Her gün bir asır gibi geçiyordu. Çeşitli kaynaklardan haber bekliyordu ama bir türlü sağlıklı bir bilgiye ulaşamıyordu. Bir gün, Nadia’nın anne babasının, Romanya Hitler tarafından işgal edildikten sonra öldürüldüğünü öğrendi. Bir binaya kapatılmışlar. Sonra üçerli beşerli gruplar halinde salıverilmişler. Ama aslında salıverme yokmuş, uydurmaymış. Dışarı çıkardıkları insanları kasap çengellerine asarak öldürüyorlarmış.</p>
				<p class="normal1">Nadia’dan bir haber aldığında, hesapladı, Ankara’dan döneli sadece üç hafta oluyordu. Oysa bir asır gibi geliyordu ona. Haberi Max’a, Schummi verdi:</p>
				<p class="normal1">Nadia hayattaydı, Dachau kampındaydı, bebeğini kaybetmişti, Von Papen’in müdahalesiyle kamptan çıkarılmış ve vaftiz belgesi verilerek memleketi olan Romanya’ya yollanmıştı.</p>
				<p class="normal1">Bilgiler bundan ibaretti ama profesörü sevinçten gökyüzüne uçurmaya yetmişti. Nadia’nın yaşadığını ve ölüm kampından kurtulduğunu öğrenmek bir mucizeydi. Artık onun Romanya’daki adresini bulmak ve İstanbul’a gelmesini sağlamak işi kalmıştı ki bu, öncekilere göre çocuk oyuncağı sayılırdı.</p>
				<p class="normal1">Günlerdir mutluluk içindeydi. Nadia ile ilgili başka bir haber alamamış olması bile neşesini bozmuyordu. Daha ne olsun, diye düşünüyordu, Nadia’nın kamptan çıktığı bilgisini almıştı. Hem de ona vaftiz belgesini ulaştırmayı başarmıştı. Artık, resmi olarak Hıristiyan olduğunu belgeleyebilirdi.</p>
				<p class="normal1">İçinden, hemen kalkıp Romanya’ya gitmek geliyordu ama yapamazdı. Romanya Nazi egemenliği altındaydı. Bir Yahudi olmasa bile kendisi de Nazi listelerinde düşman olarak kaydedilmişti. Orada bulunmasının Nadia’ya hiçbir faydası olamazdı.</p>
				<p class="normal1">Ama işler yolunda gidiyordu. Nadia’yı bir an önce İstanbul’a getirecek, çektiği bütün acıları unutturacak, onu şefkatle sarıp sarmalayacaktı. O akşam o kadar sevinçliydi ki kemanını çıkardı ve Nadia’nın resmi önünde, uzun zaman sonra ilk defa Serenad’ı çaldı. Müzik bitince, sanki fotoğraftaki Nadia daha da içten gülümsemeye başlamıştı. Sonra bir kez daha çalmaya başladı. Nadia’nın gözlerinin içine bakarak çalıyordu.</p>
				<p class="normal1">Kapı çalınınca, kemanını sehpanın üzerine bırakıp kapıyı açtı. Alt kattaki komşuları gelmişti. İstanbul’un Sefarad Yahudilerinden hoş bir aile olan Arditi çiftiydi. Ataları beş yüz yıl önce İspanya’dan İstanbul’a göç eden insanların torunlarıydılar. Yüzlerinde çekingen bir gülümseme vardı.</p>
				<p class="normal1">“Keman sesinin buradan geldiğini fark ettik” diye açıkladı Bayan Matilda Arditi. “Sizi dinlemeye geldik.”</p>
				<p class="normal1">Maximilian, saygıyla eğilerek konuklarını içeriye davet etti. Koltuklarına oturmalarını bekledikten sonra kemanını alıp Serenad’ı çaldı.</p>
				<p class="normal1">Sonra bu parçanın hikâyesini, Nadia’yı, başlarına gelenleri anlattı. Konuşamayacak duruma gelen Bay Rober Arditi, bir kez daha çalması için profesöre işaret etti. Serenad’ı ikinci dinleyişlerinde, ikisinin de gözlerinden yaşlar aktı.</p>
				<p class="normal1">Maximilian kemanını tekrar sehpaya bırakırken, Bay Arditi yavaş hareketlerle yerinden kalktı, dışarı çıktı. Kadın ise, sıcak bir sohbete başladı. Nadia geldiği zaman ona yardım edeceğini, İstanbul’u tanıtacağını, hiç yabancılık çekmemesini sağlayacağını anlatıyordu.</p>
				<p class="normal1">Bu arada adam, elinde bir kırmızı şarap şişesiyle geri döndü. Alt kattaki evinden alıp gelmesi uzun sürmemişti. Nadia’nın şerefine kadeh kaldırarak içtiler. Bay Arditi uluslararası demir ticareti yapan, son derece esprili bir adamdı.</p>
				<p class="normal1">Nadia’nın bebeğini kaybetmiş olmasına biraz üzüldüler ama hep birlikte, bunu düşünmenin zamanı olmadığına karar verdiler. Nasıl olsa başka çocukları olacaktı.</p>
				<p class="normal1">Arditiler, Romanya’da Nadia’yı bulmak konusunda oldukça umutluydular. Rober Arditi, profesöre yardım teklif etti. Romanya’da bazı ticari ilişkileri vardı ve onlar aracılığıyla Nadia’yı bulup getirmek mümkün olabilirdi. Ama onu nerede arayacaklardı?</p>
				<p class="normal1">Profesör, o güne kadar toplayabildiği bölük pörçük bilgileri anlatmaya başladı. Sonra komşusunun talebi üzerine kalkıp ona bir kalem kâğıt verdi. Bay Arditi, not almaya başlayıp çeşitli sorular sordu. Nadia’nın anne ve babasının adları, soyadları, kasabalarının adı, bağlantı kurulabilecek ticaret yapan akrabaları...</p>
				<p class="normal1">Maximilian’da bu bilgilerin hepsi vardı. Adamın sormadıklarını bile ona söylüyordu. Nadia’nın anne babasının Naziler tarafından nasıl öldürüldüğünü anlattı, onların Romanya’daki evinin adresini verdi.</p>
				<p class="normal1">O günden sonra, alt kattaki komşularıyla Maximilian, sık sık görüşmeye başladı. Bu insanlarla görüşmek iyi geliyordu. Rober Arditi, Nadia’yı bulmak için yaptığı gayretli çalışmalar hakkında bilgiler veriyordu. Sonuç alamadığı girişimlerden bile söz ederken, espriler yapıyordu. Duygulu ve aynı zamanda neşeli bir adamdı.</p>
				<p class="normal1">Bir gün Bay Arditi, merdivenleri koşarak çıktı. Nefes nefese profesörün kapısını çalarken, heyecandan yerinde duramıyordu. Keman dinledikleri ve şarap içtikleri o ilk geceden sonra, yaklaşık iki ay geçmişti. Kapı açılınca, komşusunun bir şey sormasına fırsat vermeden Nadia’nın bulunduğu müjdesini verdi.</p>
				<p class="normal1">Gelen habere göre, Nadia kasabalarına gitmiş, eskiden babasının arkadaşı olan bir Rumen terzinin yanında çalışmaya başlamıştı. Ama durum tehlikeliydi. Romanya’daki Yahudi ölümleri artmaya başlamıştı. Nadia’yı bir an önce oradan çıkartmak gerekiyordu.</p>
				<p class="normal1">Bunun üzerine profesörün Nadia’ya bir mektup yazmasına karar verdiler. Max, o güne kadar biriktirdiği bütün parayı dolara çevirtip bir zarfa koydu. Nadia’ya ulaştırılması ricasıyla Bay Arditi’ye teslim etti. Para ve elindeki vaftiz belgesini kullanarak İstanbul’a gelmesi için yardım alabileceği birkaç isim de iletecekti ona Rober Arditi.</p>
				<p class="normal1">Bir ay sonra Romanya’daki tüccarlardan haber geldi. Nadia parayı ve mektubu almıştı ve Köstence limanından kalkacak bir gemiyle İstanbul’a gelecekti.</p>
				<p class="normal1">Max’a bu haber geldiğinde geminin kalkmasına beş gün kalmıştı. İki gün de yol sürse, demek ki en geç bir hafta sonra Nadia İstanbul’da, evinde, Max’ın yanında, yatağında olacaktı.</p>
				<p class="normal1">Bayan Matilda Arditi, onun gelişi şerefine evi süslemeyi, bir karşılama töreni düzenlemeyi teklif etti. Yemeklerin hepsini kendi elleriyle yapacaktı. Profesör o kadar sevinçliydi ki, Arditi çiftini sürekli öpüp duruyordu.</p>
				<p class="normal1">Ertesi gün, müjdeyi üniversitedeki Türk ve Alman arkadaşlarına da verdi. Herkes profesörü tebrik ediyordu. Nadia geldikten sonra birlikte Peder Angelo Roncalli’yi ve Schummi’yi ziyarete gideceklerdi. Evi her gün yeni baştan temizletiyor, çiçeklerle dolduruyordu.</p>
				<p class="normal1">O hafta büyük bir heyecanla ama korkunç bir yavaşlıkla geçti. Yüz iki saat kaldığında, artık kötü günlerin bitmeye başladığını söylüyordu profesör. Aylarca süren ayrılığın ve kâbus gibi günlerin sonuna gelinmişti. Yetmiş dört saat kaldığında, heyecanı dayanılmaz hale geldi. On yedi saat kalınca, artık dayanamayacağını, bu kadar uzun süre bekleyemeyeceğini anlatmaya başladı.</p>
				<p class="normal1">Aslında Nadia’nın İstanbul’a varmasına kaç saat kaldığı ile ilgili hesaplar, daha çok tahminlere dayanıyordu. Hem de iyimser tahminlere. Maximilian, on iki saat kaldığını umduğu bir sırada, gidip Boğaz’ın Karadeniz’e açıldığı yerde, Telli Baba’nın orada beklemeye başladı. Bu tepede Boğaz ve Karadeniz muhteşem ve vahşi bir manzara oluşturuyordu. Gemi buradan geçecekti.</p>
				<p class="normal1">Profesör, Nadia gelene kadar hep yanında kalması şartıyla bir taksi tutmuştu. Şoför Remzi’yle birlikte bekleyip duruyorlardı. O sigara içiyor, Maximilian da elindeki dürbünle ufku tarıyordu.</p>
				<p class="normal1">O kadar uzun süre bekleyemeyeceğini, dayanamayacağını söylediği o on yedi saat geride kalmış, üstünden bir on yedi saat daha geçmişti.</p>
				<p class="normal1">Bu arada, güvenlik önlemi alan bir grup asker, uyaran sözlerle yanlarına geldiler. Savaş zamanı olduğu için, gelip bu tepede etrafı gözleyen iki adamdan şüphelenmişlerdi. Profesörün hikâyesini öğrenince seslerini çıkarmadılar.</p>
				<p class="normal1">Ertesi gün, Max, dürbünüyle bakarken, Karadeniz’den Boğaz’a doğru gelen bir gemi silueti seçti. Heyecanla yaklaşmasını bekledi. Görüntü netleştikçe çok eski, harap bir gemi olduğu anlaşılıyordu ama garip bir durum vardı. Gemi bozulmuş olmalıydı, çünkü bir motor tarafından çekiliyordu. Güvertesi salkım saçak insan doluydu. Bunun o gemi olup olmadığından emin olamıyordu. Kıvranarak daha yaklaşmasını bekliyordu. Nihayet gemi Boğaz’a yaklaştı ve profesör dürbünle ismini okuyabildi: <span class="ideitalik">Struma</span>!</p>
				<p class="normal1">Evet, beklenen gemi gelmişti. Nihayet Nadia Türk karasularında, Max’ın bir iki kilometre uzağındaydı. Gemi yaklaştıkça dürbünden görünen insanlar seçilmeye başlandı. Nadia’yı görebilir miyim diye telaş içinde kalan Maximilian, bir türlü o kalabalıkta karısını seçemiyordu.</p>
				<p class="normal1">Gemi önlerinden geçerken onlara iyice yaklaşmıştı. Harap gemideki insanlar çok yorgun ve perişan görünüyorlardı. Güvertede hepsi üst üsteydi. Profesör gözlerini zorluyordu ama bir türlü Nadia’yı göremiyordu.</p>
				<p class="normal1">Arabayla sahil yolundan gemiye paralel gitmeye başladılar. Gemi Tophane açıklarında durdu. Profesör kıyıda indi. Remzi de hemen arkasındaydı. Bir motor tutarak gemiye gidip Nadia’yı almak için harekete geçtiler. Remzi motorcularla konuştu, motorlardan birine atlayıp gemiye doğru hareket ettiler.</p>
				<p class="normal1">Gemi neredeyse batacakmış gibi duruyordu. Sanki normalden daha fazla kısmı suyun altındaydı ve oldukça pis görünüyordu. Nadia’yı bir an önce oradan alıp, güzel evine götürmekten başka bir amacı yoktu Maximilian’ın. Ne var ki, sahil muhafaza tekneleri onları geminin yanına yanaştırmadı. Elleriyle “Geri dönün!” işareti yapıyor, düdük çalıyor, “Karantina, karantina!” diye bağırıyorlardı. Çaresiz kıyıya döndüler. Herhalde hastalık kontrolleri ve pasaport işlemleri yapılacaktı.</p>
				<p class="normal1">Ama saatler geçti, bir şey olmadı. Bunun üzerine profesör, liman idaresine gitti. Kimliğini göstererek müdürle konuşmak istediğini söyledi. Müdür, <span class="ideitalik">Struma</span>’nın asıl yönünün Filistin olduğu ama motoru çatladığı için İstanbul limanında kaldığı bilgisini verdi.</p>
				<p class="normal1">“Eşim zaten İstanbul’da inecek, Filistin’e gitmeyecek” dedi profesör. “Onu karaya çıkarmam mümkün olamaz mı?”</p>
				<p class="normal1">“Hayır!” diye başını salladı müdür. “Bize hiçbir yolcuyu indirmeme, kimseyi de gemiye yanaştırmama talimatı verildi.”</p>
				<p class="normal1">Saatleri sayarak geçen günlerden sonra, böyle bir aksama dayanılır gibi değildi. Ama Maximilian hemen toparlandı. Onca badire atlattıktan sonra, artık böyle sorunlar karşısında sabırlı olmak gerekiyordu. Nasılsa bu sorun da bir iki gün içinde çözülür diye düşündü. Nadia İstanbul’daydı, gerisi kolaydı.</p>
				<p class="normal1">Ne var ki, günler geçiyor, gemiden kimse indirilmiyordu. Bu sırada yolcular Fransızca “Souvez Nous” (Kurtarın Bizi) ve “Immigrants Juif” (Yahudi Mülteciler) gibi sözler yazılı bez pankartlar asmışlardı. Çok garip bir durum vardı ortada. Profesör çıldırmak üzere olduğunu hissediyordu. Nadia’nın hemen yanı başındaydı ama onu göremiyordu. Aklı ermiyordu bu duruma.</p>
				<p class="normal1">Ertesi gün üniversite rektörüne gitti, durumunu anlatıp yardım rica etti. Rektör, profesörü Denizyolları’nda yetkili bir kişi olan Sadık Bey’e yönlendirdi. Hatta ondan randevu almasına yardım etti.</p>
				<p class="normal1">Sadık Bey Maximilian’ı iyi karşıladı, kahve ikram etti ve <span class="ideitalik">Struma</span>’nın hikâyesini anlattı.</p>
				<p class="normal1">1867’de İngiltere’de Newcastle Tersanesi’nde yapılmış olan <span class="ideitalik">Struma</span> gemisi Panama bandıralıydı.</p>
				<p class="normal1">Gemi Pandelis adlı bir Yunanlının Compania Mediterranea de Vapores Limitada adlı şirketine bağlıydı. Baruh Konfino adlı bir Yahudi tarafından işletiliyordu.</p>
				<p class="normal1">1941’de Romanya’nın Yaş şehrinde 4.000 Yahudi öldürülünce bütün Yahudiler ülkeden kaçış yolları aramaya başladılar. O sırada gazetelerde resimli ilanlar çıktı. Köstence limanından ayrılacak olan “lüks <span class="ideitalik">Struma</span> gemisi” Filistin’e gidiyordu. İlanlarda <span class="ideitalik">Queen Mary</span> gemisinin lüks salonlarını, kamaralarını gösteren resimler kullanmışlardı.</p>
				<p class="normal1">Ücret epeyce fazlaydı: kişi başı 1.000 dolar. Bu parayı gözden çıkaran 769 kişi bilet almıştı. Bazı aileler sadece 1.000 dolar toplayabildikleri için, çocukları arasında seçim yapmak ve hangi evlatlarının kurtulacağına karar vermek zorunda kalmışlardı.</p>
				<p class="normal1"><span class="ideitalik">Struma</span>’yı gören yolcular dehşete düştüler. Geminin harap halde olduğunu gören yolcular itiraz edince gemi sahipleri, esas geminin Romanya karasularının dışında beklediğini söyleyerek onları sakinleştirdiler. Ama bunun doğru olmadığı kısa bir süre sonra anlaşılacaktı.</p>
				<p class="normal1">Herkes balık istifi gibi gemiye doluştu. Güverte bütün yolcuları almadığı için insanlar aşağıda, havasız bölümlerde bekliyor, günde on beş dakika güverteye çıkıp hava alabiliyordu. Doğru dürüst yiyecek de yoktu. Gemi Köstence’den ayrıldıktan sonra motoru arıza yapmaya başladı ve İstanbul Boğazı’na yaklaşınca motor çatladı. Yardım çağrısı üzerine bir Türk kurtarma gemisi, <span class="ideitalik">Struma</span>’yı çekerek Sarayburnu’na getirdi.</p>
				<p class="normal1">Sadık Bey, “Bu durumda geminin Filistin’e devam etmesine imkân yok. Belki tamir edildikten sonra gidebilir” diyerek, <span class="ideitalik">Struma</span> hakkında verdiği bilgileri tamamladı. Profesör,</p>
				<p class="normal1">“Peki, ne olacak?” diye sordu.</p>
				<p class="normal1">“Bekleyeceğiz.”</p>
				<p class="normal1">“Ama eşim zaten İstanbul’a geliyordu. Onu gemiden almam lazım.”</p>
				<p class="normal1">“Üzgünüm ama alamazsınız.”</p>
				<p class="normal1">“Niçin.”</p>
				<p class="normal1">“Hükümet kesin emir verdi, gemiden hiç kimse çıkmayacak.”</p>
				<p class="normal1">Profesör, söyleyecek bir kelime bulamıyor, oturduğu yerden ellerini iki yana açarak, bazen biraz öne uzatarak kıpırdanıp duruyordu. Sadık Bey de, kaşlarını kaldırıp başını yana eğiyor, arada bir omuzlarını kaldırıyordu. Söylenen sözlere eşlik eden hareketler değildi bunlar; söylenemeyen sözlerin mimikleriydi.</p>
				<p class="normal1">Günler geçtikçe konu basında da yazılmaya başlandı ve açıklık kazandı.</p>
				<p class="normal1">Türk hükümeti, yolcuların asıl amacının Filistin’e gitmek değil, İstanbul’da inmek olduğuna inanıyordu. Savaş koşullarında 769 Yahudi’yi kabul etmeye niyetleri yoktu. Geminin motorunun tamir edilip Filistin’e doğru yola devam etmesini istiyorlardı ama bu sefer de İngiliz hükümeti buna izin vermiyordu.</p>
				<p class="normal1">O dönemde Filistin, İngiliz yönetimindeydi, Araplarla iyi geçinmek için oraya Yahudi göçünü sınırlamışlardı. Türk hükümetine geminin yola devam etmemesi için korkunç bir baskı uyguladılar. Türk hükümeti ise yolcuların arasında casuslar olduğundan kuşkulanıyor, harp zamanı bu insanları alarak riske girmek istemiyordu.</p>
				<p class="normal1">Maximilian, elinde dürbünle her gün Tophane’ye gidiyor, Nadia’yı görmeye çalışıyordu. Bir yandan da okuduğu, duyduğu haberleri düşünüyordu. İngiliz hükümeti niye bu zavallı insanlara engel oluyor, Türk hükümeti niye bunları bir hastaneye ya da bakımevine yerleştirmiyordu?</p>
				<p class="normal1">İngilizlerin Araplarla iyi geçinmek istemesi, Türklerin gemide casuslar olduğundan şüphelenmesi gibi uluslararası meselelerle Nadia’nın ne ilgisi vardı? Birilerinin saçma iktidar mücadelesi yüzünden, insanlar birbirlerine kavuşamıyor, acılar yaşanıyordu. İnsanların mutluluğu, iktidar oyunları arasında ne kadar da zavallı bir konu haline geliyordu.</p>
				<p class="normal1">Profesör, kiraladığı taksinin şoförü Remzi’ye,</p>
				<p class="normal1">“Görüyorsun değil mi” dedi, “hiçbir iktidar masum değildir.”</p>
				<p class="normal1">Remzi, profesörün dürbünle baktığı yere gözlerini kısarak bir kez daha dikkatle baktı.</p>
				<p class="normal1">“Görüyorum” dedi.</p>
				<p class="normal1">Remzi, profesörün dediği şeyin o gemide mutlaka görünüyor olduğuna inanıyordu. O kadar yüksek bir okulda hoca olan adam, yanlış bir şey söyleyecek değildi ya.</p>
				<p class="normal1">Maximilian neredeyse iki aydır her gün yaptığı gibi, o gün de dürbünü ve kiraladığı taksiyle Tophane’ye gitti. Kendisi kıyıda, yolcular gemide çaresizlik içinde bekliyordu. Ama bu sefer başka türlü bir sabırsızlık da yaşıyordu. Tekrar saatine baktı. Zaman bir türlü geçmek bilmediği için, bir süre saatine bakmamaya karar verdi.</p>
				<p class="normal1">O günkü gazetede, iki gencin suya atlayarak kaçtığı ama sonra yakalanarak gemiye iade edildikleri yazıyordu. Profesör, böyle bir olay görmemişti. Görmemesi de çok normaldi, çünkü bütün zamanını buradan böyle dürbünle bakarak geçiremiyordu. Üniversiteye gidiyor, çalışıyordu ama bütün gününü, bütün hayatını, bir an önce gemiye gitmek amacına göre düzenliyordu.</p>
				<p class="normal1">Başlarda gemiye resmi görevlilerden başka kimsenin çıkmasına izin verilmemişti. Bir süre sonra İstanbul Yahudi Cemaati gemidekilere yardım etmek için izin almayı başardı. Motoru karaya alıp tamir ettirmeye başladılar. Bu arada gemiye gidip gelirken, oradaki insanlara yiyecek ve ilaç da götürüyorlardı.</p>
				<p class="normal1">Bu sayede, gemiden daha ayrıntılı bilgiler gelmeye başladı. Profesör, tek tuvaletin tıkandığını, salgın hastalığın baş gösterdiğini öğrendi. Gemide artık yiyecek yoktu, ilaç yoktu, şubat soğuğunda onları ısıtacak bir şey yoktu. Gemiye gidenler, bebeklerin ağlamalarını, kadınların hıçkırıklarını, erkeklerin “Bizi kurtarın!” feryatlarını duyuyorlardı.</p>
				<p class="normal1">Hatta sesler bazen kıyıya kadar ulaşıyordu. İstanbullular <span class="ideitalik">Struma</span>’dan gelen bu feryatları duyuyor, yardım etmek istiyor ama hükümetin emriyle gemiye yaklaşamıyorlardı.</p>
				<p class="normal1">Profesör Wagner’in, gemiye gidip gelmesine izin verilen kişilerin isimlerini öğrenmesi çok zor olmadı: Simon Brod ve Rifat Karako adlı kişilerdi bunlar.</p>
				<p class="normal1">Arditiler aracılığıyla onlara ulaştı. Bay Brod’a durumu anlatıp, yazdığı mektubu Nadia’ya vermesini rica etti. Merhametli adam “Peki” dedi. Mektubu cebine koydu.</p>
				<p class="normal1">Ve bu olaydan yirmi dört saat kadar sonra, heyecanla saatin 3 olmasını bekliyordu. Büyük bir sabırla bekledikten, saate bakmadan geçen uzun dakikalardan sonra, saatine baktı. Evet, sadece bir iki dakika kalmıştı. Dün yazdığı mektupta tarif ettiği noktaya baktı. İşte oradaydı: Nadia!</p>
				<p class="normal1">Zayıflamıştı, yorgundu ama yine çok güzeldi. Max, kalbinin parçalanmak üzere olduğunu hissediyordu. Demek ki Nadia mektubu almıştı. Max, dürbünle daha net görebilmek için boynunu iyice öne uzatıp bakıyordu. Diğer insanların yüzlerine göre, Nadia’yı çok daha net görüyordu. Günlerdir hiç mi çıkmamıştı güverteye. Bir türlü, kalabalığın içinde seçememişti onu. İşte sonunda oradaydı. Nadia’nın güzel yüzünü seyretmeye doyamıyordu.</p>
				<p class="normal1">Nadia, Max’a önce el salladı, sonra öpücük yolladı. Onun da elinde bir dürbün belirdi. Acaba mektubu götürenler mi dürbün bulmasına yardımcı olmuşlardı? Yoksa gemiden mi bulmuştu?</p>
				<p class="normal1">Max, elini havaya kaldırıp sallamaya başladı. Öpücükler yolladı. “Seni seviyorum!” diye haykırdı.</p>
				<p class="normal1">Evet, Nadia onu kesin görmüştü. O da el sallıyordu.</p>
				<p class="normal1">Max, ertesi gün tekrar Bay Simon Brod’u buldu. İçi içine sığmıyordu. Adamın uzattığı bir kâğıt parçasını elinden aldı. Üstünde Rumence kelimeler yazan alışveriş makbuzu gibi bir şeydi. Sarı bir kâğıttı. Arkasını çevirince karısının yazısını hemen tanıdı. Aceleyle, heyecanla yazılmıştı: “Bekle beni! Nadia.”</p>
				<p class="normal1">Brod gemideki durumun giderek kötüleştiğini anlatıyordu. Salgın hastalıktan ve ölümlerin başlamasından korkuyorlardı.</p>
				<p class="normal1">“Peki, ne yapmayı düşünüyorsunuz Bay Brod?” diye sordu Maximilian.</p>
				<p class="normal1">“Türk hükümetinin inadını kıramadık. Tek çare motoru bir an önce tamir edip, yakıt koyarak geminin yola devam etmesini sağlamak.”</p>
				<p class="normal1">“Ama ona da İngilizler izin vermiyor.”</p>
				<p class="normal1">“Evet, arkadaşlarımız Londra’da da bir lobi oluşturdular. Hükümetle görüşme imkânı arıyorlar. Burada elçilikle görüşüyoruz. Durum zor ama başka çare de yok.”</p>
				<p class="normal1">Profesör yüksek sesle güldü. Sinirleri iyice bozulmuştu.</p>
				<p class="normal1">“Bu iş benim sandığımdan çok daha zormuş. Aramızda birkaç yüz metre olan Nadia’yla buluşmamız, bir dünya politikası sorununa dönüştü.”</p>
				<p class="normal1">Brod’un yanından çıkıp üniversiteye doğru yürümeye başladı. Ne yapabileceğini düşünüyordu. Schummi’nin ona bir faydası olamazdı, olsa olsa Peder Roncalli’den medet umabilirdi. Belki de o, vaftiz belgesi olan bir “Hıristiyan”ı gemiden alabilirdi. Pederi ziyaret edip sorununu anlattı ama ne yazık ki onun da yardımcı olamayacağını öğrendi. Çok üzülüyordu Roncalli. Bu konuda daha önce de girişimlerde bulunmuştu ama hiçbir sonuç alamamıştı.</p>
				<p class="normal1">Maximilian, bir gün Sarayburnu’nda beklerken, gemiden ayrılan bir motorun kıyıya bazı siviller getirdiğini gördü. Heyecanla şoför Remzi’ye motoru gösterdi. Remzi de heyecanla ayağa fırladı.</p>
				<p class="normal1">Çok tuhaf bir duygu oluştu profesörün içinde. Her şeyden önce, birkaç insan kurtuluyordu. Çok sevindirici bir şeydi bu. Öte yandan, gemide kalanlar acaba ne hissediyorlar diye düşündü. Kuşkusuz herkes bu motordaki insanların yerinde olmak isterdi. Peki ya Nadia, o nasıl bir duyguyla izliyordu acaba motora bindirilip kıyıya götürülen insanları? Görüyor muydu?</p>
				<p class="normal1">Ertesi gün motorla karaya çıkarılan insanlar hakkında bilgiye ulaştı profesör. İşadamı Vehbi Koç, Standard Oil Company’nin Romanya temsilcisi Martin Segal, eşi ve iki çocuğunu kurtarmıştı.</p>
				<p class="normal1">İki gün sonra ise bir motor hasta bir kadını çıkardı kıyıya. Profesör, Bay Simon Brod’dan kadının doğum yapmak üzere olduğunu, kanama geçirdiği için Balat’taki Or-Ahayim Hastanesi’ne kaldırılmış olduğunu öğrendi. Kendi üniversitesinin tıp fakültesindeki arkadaşlarından rica ederek, Or-Ahayim’in başhekiminden randevu aldı.</p>
				<p class="normal1">Haliç’te, deniz kıyısında bir hastaneydi bu. Kendisini iyi karşılayan başhekime, karısının o gemide olduğunu, hastaneye getirilen hanımla görüşüp bir bilgi almak istediğini söyledi. Garip bir durumdaydı. Bir Alman olarak Yahudi kurumlarını teker teker ziyaret ediyor, yardım istiyordu. O savaş günlerinde, o atmosferde, Alman ajanı olduğundan kuşkulanmaları çok normal olurdu. Ama öyle davranmıyorlardı nedense.</p>
				<p class="normal1">Birkaç saat sonra, Maximilian ayaklarının ucuna basarak sessizce odasına girdiğinde kadın uyuyordu. Koluna serum bağlanmıştı. Kadın kanama geçirmiş, düşük yapmıştı. Orada dikilip hiç rahatsız etmeden uyanmasını bekledi. İnce yüzlü, koyu renk saçlı, beyaz tenli genç bir kadındı. Yüzü iyice süzülmüş, avurtları çökmüş, gözlerinin altı kararmıştı. Bu yüz, gemide neler çekildiğinin canlı kanıtı gibiydi.</p>
				<p class="normal1">Sonunda kadın uyandı. Adı, Medea Salomovici’ydi. Büyük bir şans eseri olarak Almanca konuşuyordu. Yabancı diller okulunda tahsil yapmıştı. İngilizcesi, Fransızcası da çok iyiydi.</p>
				<p class="normal1">Gözleri bir an Maximilian’ın yüzüne takılı kaldı. Herhalde onun hangi doktor olduğunu çıkarmaya çalışıyordu.</p>
				<p class="normal1">“Özür dilerim Bayan Salomovici, sizi uyandırdım galiba.”</p>
				<p class="normal1">Kadın hiç tepki vermeden bir süre daha Max’ı süzdü. Zayıflamış yüzünde oldukça iri görünen siyah gözlerini adamın yüzüne dikmiş bakıyordu. Kirpikleri gözlerini gölgeleyecek kadar uzundu.</p>
				<p class="normal1">Baktı, baktı, baktı, sonra duyulur duyulmaz, mecalsiz bir sesle,</p>
				<p class="normal1">“Merhaba Herr Wagner!” dedi.</p>
				<p class="normal1">Profesör, beyninden vurulmuşa döndü. Medea’nın onu tanıması imkânsızdı.</p>
				<p class="normal1">Kadın bir şeyler daha söyledi. Daha doğrusu söylemeye çalıştı. O kadar alçak sesle konuşuyordu ki, hiçbir şey anlaşılmıyordu. Profesör, kulağını kadının ağzına yaklaştırdı.</p>
				<p class="normal1">“Nadia bana çok yardım etti” diyordu kadın. “Acılarımı dindirmek için elinden geleni yaptı.”</p>
				<p class="normal1">Biraz soluklandı. Çok yorulduğu için dinlenir gibi bir hali vardı. Sonra Max’ın elini tuttu, zayıflamış yüzünde iyice büyük görünen siyah gözlerini onun gözlerine dikti.</p>
				<p class="normal1">“Bana hep sizi anlattı. Resimlerinizi gösterdi, sizi görmeden tanıdım” dedi. “Onu bir an önce o cehennemden kurtarın. Size neler olduğunu anlatamam. Kurtarın onu, yoksa ölür, ölür, ölür. Kocam da orada.”</p>
				<p class="normal1">Bunları söylerken ifadesiz yüzünde gözyaşları ip gibi akmaya başladı, yanaklarını ıslattı. Durmadan “O ölür, kurtarın, kocamı da kurtarın” diye tekrarlıyordu. Bu sözleri giderek daha alçalan seslerle söyleye söyleye kendini kaybetti. Ya bayılmış ya halsizlikten uyumuştu.</p>
				<p class="normal1">O sırada odaya giren bir doktor kibarca Maximilian’ı dışarı çıkmaya davet etti.</p>
				<p class="normal1">Maximilian, hastaneden daha da perişan halde ayrıldı. Dayanılmaz bir çaresizlik kaplamıştı içini. Ama başından beri kendine telkin ettiği tutumunu değiştirmemeye kararlıydı. Nadia’nın yaşadıklarını ve başlarına gelen felaketleri düşünerek kendine zarar vermeyecekti. Çünkü Nadia için güçlü olması ve mücadele etmesi gerekiyordu. Yaşadıklarının yasını tutmak için bol bol vakit bulacaklardı nasıl olsa. Bu yüzden ağlamıyordu. Daha zamanı değildi.</p>
				<p class="normal1">Gazeteler İngiliz ve Türk hükümetlerinin görüşmelerine dair haberler yayımlıyorlardı. Başbakan Churchill, geminin yola devam etmesine kesinlikle izin verilmeyeceğini bildirmişti.</p>
				<p class="normal1">Tam yetmiş gün olmuştu. Maximilian, dürbünle gemiyi seyrederken, çok sayıda polisin gemiye çıktığını gördü. Bir şeyler olacağı belliydi. Güvertede yolcular direniyor ama polisler onları zorla güverte altına, ambarlara sokarak kilitliyordu. Sonra çıpayı kestiler, büyük bir motor gemiyi çekmeye başladı. Geminin burnunu Karadeniz’e doğru çevirdi, ilerlemeye başladılar. Şaşkınlık verici bir durumdu bu. Gemi motorsuz ve çıpasız olarak geldiği yere, Karadeniz’e doğru çekiliyordu.</p>
				<p class="normal1">Remzi de şaşkınlık içindeydi. Sanki o görmüyormuş gibi, dürbünle gemiye bakan profesörü omzundan tutup sarsıyor, çekilmekte olan gemiyi gösteriyordu.</p>
				<p class="normal1">Arabayla Boğaz’a paralel olarak ilerlediler, gemiyi Karadeniz’e kadar takip ettiler. Orada, geminin Boğaz çıkışında sağa doğru götürüldüğünü gördüler. Yani Riva ve Şile istikametine.</p>
				<p class="normal1">Şehre geri döndüler. Profesör hemen araba vapuruna binip Anadolu yakasına geçmek ve <span class="ideitalik">Struma</span>’yı bir an önce bulmak istiyordu ama Remzi onu ertesi sabah gitmeye ikna etmek için dil döktü. Gece gitmelerinin hiçbir faydası olmayacaktı. O karanlıkta yolları, kumsalları, gemiyi bulmaları imkânsızdı. Ayrıca araba vapuru seferleri de akşam yapılmıyordu. Bu yüzden, sabaha karşı dörtte yola çıkmak için sözleştiler. Böylece profesör ona bir ömür boyu azap çektirecek, pişman olacağı, hayatını karartacak olan yanlış kararı vermiş oldu.</p>
				<p class="normal1">O gece evde gözünü kırpmadan, cehennem azabı çekerek bekledi. Ertesi sabahın erken saatlerinde ilk araba vapuruyla karşıya geçip, Şile istikametine yöneldiler.</p>
				<p class="normal1">Denizin göründüğü tepelerde arabadan inerek dürbünle bakıyor, gemiyi arıyordu. Nihayet Şile yakınlarında, Yom Burnu’nda <span class="ideitalik">Struma</span>’yı gördü. Terk edilmiş gibi duruyordu. Onu oraya çeken motor ortalıkta yoktu. Sahile doğru gittiler.</p>
				<p class="normal1">O gün, profesöre, elli dokuz yıl sonra tam oraya tekrar gelip keman çalacağını söyleseler, herhalde inanmazdı. İkinci gelişinde o kıyıda göreceği motel de henüz ortalıkta yoktu elbette.</p>
				<p class="normal1">Koşarak sahile gitti. Balıkçılardan kendisini gemiye götürmelerini istedi. Hava kötü, deniz kabarık diye biraz nazlandılar ama sonra biri epey yüksek bir ücret karşılığında kabul etti.</p>
				<p class="normal1">Balıkçı motoruna bindiler. Şoför kıyıda bekleyeceğini söyledi. Dalgalarla boğuşarak gemiye doğru ilerlemeye başladılar. Artık Nadia’ya kavuşmasına çok az kalmıştı. Sürekli sallanan motorun içinde, profesör ayağa kalkmış, durmadan bağırıyordu:</p>
				<p class="normal1">“Nadia, Nadia! Geliyorum, bitti artık, kötü günler geride kaldı.”</p>
				<p class="normal1">Etrafta ne polis vardı ne güvenlik önlemi. En geç yarım saat sonra, Nadia ile geri dönmüş, taksiye binip evlerine doğru gidiyor olacaklardı.</p>
				<p class="normal1">Motoru kullanan balıkçı, sık sık profesöre müdahale ediyor, yabancı bir dilde bağırıp duran bu adamın denize düşmesinden korkuyordu. Tam kolundan çekerek Maximilian’ı oturttuğu sırada, müthiş bir patlamayla <span class="ideitalik">Struma</span> gemisi havaya uçtu.</p>
				<p class="normal1">Korkunç bir gürültünün ardından, bir anda dünya sessizliğe gömüldü. Gökyüzü insan gövdeleriyle, tahta parçalarıyla doldu ve gemi büyük bir süratle battı.</p>
				<p class="normal1">Patlamadan korkan motorcu geri dönmüş, hızla kıyıya doğru gidiyordu. Profesör ise, küçücük motorun içinde ileri geri koşuyor,</p>
				<p class="normal1">“Dur!” diye bağırıyordu. “Geri dön, geri dön!”</p>
				<p class="normal1">Motorcu onu dinlemiyordu ama Maximilian kararlıydı. Adamın üstüne atladı. Bir süre boğuştular. Sonra adam denize düştü. Tek başına motorda kalan profesör, motoru gemiye doğru götürmek için dümeni hızla çevirdi. Motor alabora oldu ve o da denize düştü.</p>
				<p class="normal1">Su buz gibiydi, dalgalar Maximilian’ı kıyıya doğru fırlatıyordu. Bir ara, ciğerlerine tuzlu ve soğuk deniz suyunun girdiğini hissetti.</p>
				<p class="normal1">Gözlerini açtığında, önce nerede olduğunu düşündü. Ne işi vardı bu adamların arasında? Şu üstünden başından sular akan adam neden öyle delirmiş gibi davranıyordu? Belli ki bıraksalar profesörün üstüne atılacak, onu parçalayacaktı. Diğerleri de kızgın görünüyordu. Birkaçı arkadaşlarını tutuyor, diğerleri de aralarında bağrışıyorlardı.</p>
				<p class="normal1">Daha doğrusu, Maximilian, o öfkeli ve heyecanlı insanların bağrıştıklarını görüyor, ama seslerini duymuyordu. Hiçbir şey duymuyordu. Sonra birden kulakları açıldı. Önce hırçın dalga seslerini duydu. Sonra öfkeli bağrışmaları. Başını kaldırıp baktığında, açıkta, denizin üstünde birçok parça yüzüyordu. Enkaza dönen gemi parçalarıyla birlikte insanların eşyaları ve hatta beden parçaları da yüksek dalgalar arasından bir görünüyor, bir kayboluyordu.</p>
				<p class="normal1">Bu arada kalabalık bir grup insan da gelmişti. Resmi araçlarla, çeşitli ekipmanlarla kurtarma çalışmaları yapılıyordu.</p>
				<p class="normal1">Boğazı yırtılırcasına haykırarak yerinden fırladı. Üzerinden sular akarken denize doğru koşmaya başladı. Henüz bir iki adım girmişti ki bir adam onu yakaladı. Buz gibi suya girip onu yakalayan adamı tanıdı. Bir dosttu o, neden böyle kötülük yapıyordu, neden bırakmıyordu? Remzi! Şoför Remzi... Kaç gündür birbirlerini hiç anlamadan acıları ve umutları paylaşmışlardı. Şimdi neden profesörün gemi parçalarına doğru gitmesini engelliyordu? Neden anlamıyordu? Dört beş adam Remzi’nin yardımına geldiler ve Maximilian’ı kumsala sürüklediler. Bu adamların hiçbirine değil ama Remzi’ye çok kızgındı profesör. Soğuktan, öfkeden, acıdan titriyordu. Ve durup durup bağırıyordu:</p>
				<p class="normal1"> “Nadiaaaaa!”</p>
				<p class="normal1">O sırada polis geldi, Maximilian’ı kelepçeleyip İstanbul’a götürdü. Onlara durmadan Türkçe sordu:</p>
				<p class="normal1">“Kurtulan var mı? Kurtulan var mı?”</p>
				<p class="normal1">“Bir kişi kurtuldu” dediler.</p>
				<p class="normal1">Gemi personeli hariç 769’da 1 diye düşündü profesör. O kurtulanın Nadia olması için dua etti. Ama değildi, David adlı bir genç adam kurtulmuştu sadece. Geri kalan herkes ölmüştü. Bunu öğrenince polis merkezinde avaz avaz bağırmaya başladı.</p>
				<p class="normal1">“Katiller, katiller, katiller!”</p>
				<p class="normal1">Onu polis merkezinin bodrum katında bir hücreye attılar. Yer ve duvarlar ıslaktı, içeride ağır bir küf kokusu vardı. Başında sürekli olarak güçlü bir ampul yanıyordu. Hücrede pencere olmadığı için gece mi gündüz mü anlayamıyordu. Durumu çok ağır olan bir akıl hastası gibi davranıyor, arada bir kalkıp başını ritmik hareketlerle duvara vuruyordu. Tak, tak, tak diye bir ses duyuluyor, alnı kan içinde kalıyordu. Bu kanı silmek bile aklına gelmiyordu. Polisin getirdiği yemeği almıyor, ıslak zeminin üstüne kıvrılıp yatıyordu. Gözünü kapattığı anda, geminin patlama anını ve havaya saçılan gövdeleri görüyordu. Patlama olduğunda Nadia acaba nerdeydi? Kendisini görmüş, küpeşteye tutunmuş, onu mu bekliyordu? Yoksa ambarda mıydı? Son olarak ne yemişti? Aklındaki son düşünce neydi? Korkacak vakti olmuş muydu? Denize doğru fırlayanlar arasında mıydı? Birdenbire mi ölmüştü, yoksa soğuk suda uzun süre can mı çekişmişti?</p>
				<p class="normal1">Bunları düşünüyor, sonra kalkıp başını düzenli hareketlerle duvara vurup duruyordu: Tak, tak, tak sesleri hücrede yankılanıyordu.</p>
				<p class="normal1">Onu sorguya aldıklarında bu durumdaydı. Hiçbir soruya doğru dürüst cevap veremiyor, söylenenleri anlamıyordu.</p>
				<p class="normal1">Sadece bağırıyordu:</p>
				<p class="normal1">“Hayatımı bunu anlatmaya adayacağım! Bu cinayeti bütün dünyaya anlatacağım!”</p>
				<p class="normal1">O gün 24 Şubat’tı.</p>
				<p class="normal1">Sonraki günlerde <span class="ideitalik">Struma</span>’nın batması, daha doğrusu batırılması olayı çok konuşuldu. Birbiriyle çelişen çeşitli söylentiler çıktı ortaya. Türkler torpilledi diyenler de vardı, Almanlar batırdı diyenler de. Boğaz’dan Şile’ye doğru çekilirken, kimsenin haberi olmadan <span class="ideitalik">Struma</span>’ya bomba yerleştirildiği de konuşuluyordu.</p>
				<p class="normal1">Yıllar sonra Frankfurt Savcılığı’nın görevlendirdiği bir Alman araştırmacı, gerçeği ortaya çıkardı. SC 213 numaralı Sovyet denizaltısı torpillemişti <span class="ideitalik">Struma</span>’yı. Çünkü Stalin’in Karadeniz’deki her kimliği belirsiz gemiyi batırma talimatı varmış. Teğmen Dejnenko komutasındaki Sovyet denizaltısı da sabah <span class="ideitalik">Struma</span>’yı görünce, birkaç telsiz sinyali göndermişti. Yanıt gelmeyince torpilleyip batırmıştı.</p>
				<p class="normal1">Profesör Wagner’i hapisten çıkararak doğruca evine götürdüler. Evden dışarı çıkmasının yasak olduğunu söyleyip, binanın kapısına bir nöbetçi diktiler. Hakkındaki soruşturmanın devam ettiğini söylediler.</p>
				<p class="normal1">Birkaç gün sonra, onu apar topar sınır dışı ettiler. Hangi ülkeye gitmek istediğini sorduklarında,</p>
				<p class="normal1">“Amerika’ya” dedi.</p>
				<p class="normal1">Bunun için hiç hazırlık yapmamıştı. Eşyalarını toplayacak zaman da bulamadı. Bestelemiş olduğu <span class="ideitalik">Serenade für Nadia</span>’nın notaları da, İstanbul’da bıraktığı eşyaları arasında kaldı. Son anda üniversiteye telefon edip, eşyalarını Arditi ailesine vermelerini istedi.</p>
				<p class="normal1">İstanbul’dan ayrılırken, buraya elli dokuz yıl sonra döneceğini bilmiyordu. Aklında böyle bir şey yoktu. Aslında aklında hiçbir şey yoktu.</p>
				<p class="normal1">Amerika’ya gittikten sonra da, uzun süre Türkiye ile bir bağlantı kurmaya çalışmadı. Eşyalarının akıbetini takip etmedi. Çünkü Amerika’da aylarca hastanede yattı, ağır ilaçlar aldı, psikolojik tedavi gördü. Doktorlar geçmişle ilişki kurmasını istemiyorlardı.</p>
				<p class="normal1">Tedavisi iyi gidiyordu. Artık epeyce toparlanmış, hayata dönmüştü. Ama gelen bir mektup, bir anda altüst olmasına neden oldu. Nadia’nın yazdığı bir mektuptu bu:</p>
				<p class="normal1">Sevgilim,</p>
				<p class="normal1">Bu bahtsız kadın yani Medea mektubu sana verince sakın üzülme. Sana ne anlatırsa anlatsın ona inanma. Çünkü bu genç kadın, hamileliğinden, hastalığından dolayı çok hassas bir durumda. Gemideki durum onu hepimizden çok etkiledi. Bunları seni rahatlatmak için yazmıyorum. İnan ki iyiyim. Buradan kurtulacağımı da biliyorum.</p>
				<p class="normal1">Çünkü iki gün önce başımı gökyüzüne kaldırıp, gözlerimi kapattım. Tanrı’ya, bana bir işaret göndermesi için yalvardım. Gözlerimi açtığım zaman bomboş bir gökyüzü göreceğimden korkuyordum ama öyle olmadı. Tanrı beni duydu. Tam başımın üstünde, V şeklinde uçan bir kuş sürüsü gördüm. Öyle uyumlu uçuyorlardı ki, bir tanesi bile sırayı bozmuyor, önündekine yaklaşmıyor, mesafeyi koruyarak keskin bir V oluşturarak uçuyorlardı. Evet, tam başımın üstündelerdi. İşte mucize bu, diye düşündüm.</p>
				<p class="normal1">Hem senin, hem de benim, bütün insanların efendisi olan Tanrı bana gökyüzünden zafer işareti yolladı. İçim minnetle ve sevinçle doldu. Hissetmenin de ötesinde biliyorum ki mutlaka buradan kurtulup sana kavuşacağım. Bana yine çok özlediğim Serenad besteni çalacaksın.</p>
				<p class="normal1">Aynı şehirde, birbirimize yakın olduğumuzu bilmek, aynı havayı solumak bile beni mutlu kılıyor.</p>
				<p class="normal1">Yakında kavuşacağız, birbirimize her şeyi anlatacağız.</p>
				<p class="normal1">Ama bu arada sakın üzülme. İyiyim, sağlığım yerinde, ısınıyoruz, karnımız doyuyor.</p>
				<p class="normal1">Sana kavuşacağım günü hasretle bekliyorum.</p>
				<p class="sagitalik">Karın Nadia</p>
				<p class="normal1">Nadia, Maximilian’a yazdığı mektubu Medea’ya vermişti. Çünkü gemiden alınıp hastaneye götürülen bu kadını, Max’ın gidip bulacağını biliyordu. Ama Medea, ölümle pençeleştiği o günlerde mektubu profesöre verme fırsatı bulamamıştı. İyileştikten sonra Filistin’e gitmeden mektubu hastaneye teslim etmişti.</p>
				<p class="normal1">Onlar da İstanbul Üniversitesi’ne yollamışlardı. Rektörlüğün profesörün adresini, hangi üniversitede çalıştığını bulması epey sürmüştü. Sonra mektubu, profesörü kabul etmiş olan Harvard Üniversitesi’ne göndermişlerdi. Ama profesör o sırada hastanede olduğu için, mektup eline hemen geçmemişti.</p>
				<p class="normal1">Sonunda Boston’daki bir hastane odasında yatarken mektubu verdiler. Doktorların haberi olsa bunu kesinlikle engellerlerdi. Çünkü onu okuduktan sonra, inanılmaz derinlik ve karanlıktaki uçurumlarda kayboldu. Uzun zaman ruhunu toparlayamadı.</p>
				<p class="normal1">Gözlerini pencereden dışarıya çevirip, sayıklar gibi sürekli konuşuyordu.</p>
				<p class="normal1">“Geleceğim!” diyordu. “Geleceğim Nadia, geleceğim.”</p>
				<p class="normal1">Sonra mektupta yazılan Serenad’ı hatırlamaya çalışıyordu. Ama karışık zihninin derinliklerinden bir tek nota bile çıkmıyordu.</p>
	</body>
</html>