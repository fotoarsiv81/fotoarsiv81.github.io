<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:8228e720-c1eb-4201-a053-5d6f72d09413"/></head>
	<body class="calibre">
<h2 class="kitapickapak3" id="calibre_toc_18"><br class="chapter"/><br class="chapter"/>14  <br class="chapter"/>
			    <img alt="" class="calibre3" src="nota.jpg"/></h2><br class="chapter"/><br class="chapter"/>
				<p class="normal1">O gittikten sonra içine düştüğüm boşluk duygusu anlatılacak gibi değildi. Bir anda dünya değişmiş, bambaşka bir hal almıştı. Havaalanındaki onca insanın bir şehirden başka bir şehre, bir ülkeden başka bir ülkeye gitmek için koşturup durması, bavullar taşıması, bir yerlere yetişmeye çalışması gözüme anlamsız devinimler gibi görünmeye başladı.</p>
				<p class="normal1">İlyas beni eve götürürken, arabanın arka koltuğunda oturmuş, dışarısını seyrediyordum. Ne çok insan vardı trafikte! Birbirinden kopuk, diğerlerinin neler yaşadığından habersiz ne çok insan vardı. Çeşitli amaçlar peşinde, çeşitli kaygılarla akıp gidiyordu hayat. Ama kimse kimsenin hikâyesini bilmiyordu.</p>
				<p class="normal1">Eve girince, kendimi bir koltuğun üstüne attım. O pazar gününün öğleden sonrasını, mümkün olan en az hareketle geçirmek istiyordum.</p>
				<p class="normal1">Çantamdan ses kayıt cihazını çıkardım. Max’ın dün akşamdan bu sabaha kadar anlattıkları bu küçücük cihazın içindeydi. Elimde müthiş bir hikâye tutuyordum. Hayatın sırrına ermek üzere gibi hissediyordum kendimi.</p>
				<p class="normal1">Bilmediğim çok şey öğrenmiştim son birkaç günde. Daha birkaç kuşak önce bu topraklarda ne inanılmaz olaylar yaşanmıştı! Bu dünyada insanların başından neler geçmişti! Daha geçen hafta hiç haberim olmayan birçok olaydan artık haberim vardı. 60 yıl önce yaşananlar, bana artık tanıdık geliyordu. Ve eksik olduğum, araştırmam gereken, öğrenmem gereken ne çok konu vardı.</p>
				<p class="normal1">Böyle düşünüyordum, ama merak ettiğim bütün o bilgilere ulaşmamın bile, tek başına bir anlamı olmayacağını da çoktan anlamıştım.</p>
				<p class="normal1">Babaannemin neler yaşadığını, tüm tarihi olaylarıyla birlikte bilsem ne olacaktı? 60 yıl önce, 100 yıl önce, 600 yıl önce bazı günlerde neler olup bitmiş, bilsem ne olacaktı? Profesörün, Nadia’nın, dün anılarını anlatırken adı geçen onca insanın bu şehirde yaşadıklarının bilgisini ne yapacağım? Bütün bunları ancak o insanların bir hikâyesi olarak algılayınca bir anlamı olabilirdi.</p>
				<p class="normal1">Havaalanında kendilerini koşuşturmaya kaptırmış o insanlar, yolda gelirken gördüğüm araçların içindeki telaşlı yolcular, üniversitedeki şişman kadınlar, dükkânlarda alışveriş yapanlar, hepsinin beni ilgilendiren ancak tek bir yönü olabilirdi: Her birinin yaşadığı kendi hikâyeleri.</p>
				<p class="normal1">Her bir insanın hikâyesi, bizi kendi başımızdan geçen olaylar kadar ilgilendirirdi. Yeter ki kendi gerçekliği içinde kavransın. Her hikâye, sonuçta insan varoluşunun bir hikâyesi değil miydi? Ve akıp giden hayatın?</p>
				<p class="normal1">Elimdeki ses kayıt cihazına tekrar baktım. Kalkıp cihazın pilini değiştirmeli, sonra baştan sona dinlemeliydim. Hatta tekrar tekrar dinlemeliydim. Ve sonra bu hikâyeyi anlatmalıydım; yazmalıydım. Ancak anlatmak için uğraşırken anlayabilirdim bu hikâyeyi. Bire bir gerçekleri anlatmak şart değildi. Gerekirse profesörün anlattığından biraz farklı bir biçimde anlatmalıydım. Bir insanın hikâyesinin bütün insanların hikâyesi olduğunu hissederek yapmalıydım bunu.</p>
				<p class="normal1">Ama bu işe ertesi gün başlamalıydım. O pazar öğleden sonrasını ve akşamüstünü, hiçbir şey yapmadan oturarak geçirmek istiyordum. Çok yoğun geçen günlerden sonra biraz kendime gelmeliydim.</p>
				<p class="normal1">Oturduğum koltukta, gözlerimi kapadım. Ergen bir kız olmaya adım attığım günleri hatırladım. Pazar günleri bir bulaşık suyu kadar sıkıcı ve anlamsız gelirdi bana. Babam maç seyreder, gün ışığında ekranı iyice soluklaşmış siyah-beyaz televizyondaki oyunla heyecanlanır, annem ya mutfakta yemek hazırlar ya da yemek masasının başında kaşları çatılmış olarak bulmaca çözer, bana da yapacak hiçbir şey bulamadan sıkılmak düşerdi. Elime bir roman alıp küçük odama kapanır, bir süre sonra da uyurdum. Ağabeyim dışarıda olurdu. Ben de dışarı çıksam gidebileceğim bir yer yoktu. Apartmana, yılların biriktirdiği havagazı ve yemek karışımı bir koku sinmiş olurdu.</p>
				<p class="normal1">O gün yine aynı şeyleri hissediyordum. Bir haftada hayatımı altüst eden, merak duygumu kamçılayan, beni uyandırıp canlandıran her şey Max’la birlikte gitmişti. Biraz sonra Ahmet Kerem’i getirecekti. Onunla, birbirinin aynı olan günlerimizi yaşamaya başlayacak, her gün görevlerimizi yerine getirecek, gece olunca yatıp uyuyacak, ertesi gün yine aynı şeyleri yapmak üzere uyanacaktık.</p>
				<p class="normal1">Üniversiteye gidip gelecektim, yemek yiyip uyuyacak, ertesi gün yine üniversiteye gidecektim, yemek yiyip uyuyacak, ertesi gün yine üniversiteye gidecektim, yemek yiyip uyuyacak, ertesi gün yine üniversiteye gidecektim, yemek yiyip uyuyacak, ertesi gün yine üniversiteye gidecektim, yemek yiyip uyuyacak, sonra yine üniversiteye gidecektim... Ve bu böyle belki otuz yıl devam edecekti.</p>
				<p class="normal1">Aynı yollar, aynı insanlar, aynı dedikodular.</p>
				<p class="normal1">Evet, profesörün hikâyesinin içine girmek, benim için bir kurtuluş olacaktı.</p>
				<p class="normal1">Üstelik başımda Süleyman gibi bir dert de vardı. Kemanı aldığımı görünce kızgınlığı daha da artmıştı herhalde. O kemanı satmak için mi saklamıştı yoksa bizden intikam almak için mi, bilemiyordum.</p>
				<p class="normal1">Kerem gelince doğruca bilgisayarın başına geçti. Ertesi gün okula gideceğini, erken kalkacağını, geç kalmadan yatması gerektiğini söyledim. Ama itiraz etmeyip, “hıı, tamam” gibi cevaplar vermesinin tek nedeni, belli ki beni başından savmaktı.</p>
				<p class="normal1">Onu bilgisayarın başından kaldıracak enerjiyi bulamadım kendimde. Ayaklarımı sürüyerek yatak odama gittim. Ne var ki, yatınca da uyku tutmadı. Aslında fiziksel bir yorgunluğum yoktu, böyle erken bir saatte uyuyamamam normaldi.</p>
				<p class="normal1">Sağa sola dönerken, gözüme komodinin üzerindeki sayfalar ilişti. Bezgince uzanıp aldım. Romanya’dan gelip İstanbul açıklarında kaderine terk edilmiş olan <span class="ideitalik">Struma</span> gemisi ile ilgili birkaç bilgiye daha bakmaya karar verdim. Memnun bir şekilde okumaya başladım; merak ettiğim bir konuda bir şeyler okurken uykum gelene kadar oyalanmış da olacaktım.</p>
				<p class="normal1">Ama İstanbul açıklarında bekleyen <span class="ideitalik">Struma</span>’nın durumunu okumak, insanın içine sıkıntı dolduruyordu:</p>
				<p class="normal1">Her iki alt güvertede de oda sayısı çok eksikti. Uyumak için yeterli yer yoktu. Hatta insanların gün boyu hareket edebilecekleri serbest bir alan bile kısıtlıydı. Banyo ya da duş yoktu. Bebekler için lavabo bulmak bile çok zordu. Çamaşır yıkamanın da bir yolu yoktu. İnsanlar üzerlerindeki giysileri değiştiremeden yaşıyorlardı. Daha da kötüsü, 769 kişi için sadece bir tuvalet vardı ve kapısının önünde sonu gelmeyen bir kuyruk oluşuyordu. Bu nedenle yolcular ihtiyaçlarını güvertede giderdiler. Bütün güverte dışkıyla kaplandığından zemin kayganlaştı ve etrafa dayanılmaz bir koku yayıldı.</p>
				<p class="normal1">Sıhhi şartlar son derece kötüleşmişti. Yolcular arasında bulunan yirmi doktor gece gündüz dizanteri vakalarıyla uğraştılar. İlaç darlığından dolayı, hastalara çok az miktarda ilaç verildi. İki delikanlı bu koşullarda akli dengesini yitirdi.</p>
				<p class="normal1">Gemideki yaşam koşulları son derece olumsuzdu. Yolcular uykusuzluk çektikleri için gün saat sabah 4’te ya da 5’te başlıyordu. Daha önceden seçilmiş olan kişiler güverteye çıkıp yolcuların yüzlerini yıkamaları için gerekli suyu kovalarla denizden çekiyorlardı.</p>
				<p class="normal1">Yakıt yetersizliği nedeniyle çay üç günde bir dağıtılıyordu. Çay kaynatmak için bazı günler sebzelerin bulunduğu tahta sandıklar kırılıp yakılıyordu. Gıda olarak herkese bir portakal, biraz fıstık ve bir parça şeker veriliyordu. Sıcak yemek ancak birkaç günde bir yapılıyordu. Ekmek en değerli gıda olduğundan yolculara verilmiyordu. Çocukların her birine süttozundan yapılmış yarım bardak süt ve bir tek bisküvi veriliyordu.</p>
				<p class="normal1">Türkiye’de, Filistin’de ve ABD’de bulunan siyasi nüfuza sahip Yahudiler de bir şeyler yapmaya çalışıyordu. İstanbul Yahudi cemaati liderlerinden Simon Brod ile Rifat Karako, <span class="ideitalik">Struma</span> yolcularını kurtarmak için ellerinden gelen tüm gayreti gösterdiler. Yolcuların gemiyi terk edip karayolu ile Filistin’e gitmelerine izin verilmesi için resmi makamlara türlü vaatlerde bulundular, ancak bütün bu gayretler sonuçsuz kaldı.</p>
				<p class="normal1">İngiliz hükümeti ve gizli servisi, <span class="ideitalik">Struma</span> konusunun büyümemesi ve Yahudilerin Filistin’e gitmemesi için her türlü çabayı harcıyordu.</p>
				<p class="normal1">Bir yandan da gemide hayat devam ediyordu. Her şeye rağmen hayatın devam etmesi, bu acılı hikâyede bile, insandan umut kesilemeyeceğinin bir kanıtı olarak, tarihsel belgelerde yer almıştı.</p>
				<p class="normal1">İki genç, gemide bulunan haham tarafından evlendirildi. Yolcular boş geçmekte olan günleri değerlendirmek için sosyal faaliyetler düzenlediler. Koğuşlardan birinde bulunan iki müzisyen her gece konser verdi. Yolcular arasında İbranice edebiyat ve Yahudi tarihi dersleri için sınıflar oluşturuldu.</p>
				<p class="normal1">O yıl İstanbul görülmemiş bir kış yaşıyordu, ortalık buz tutmuştu. Ama İstanbul’da yaşayan Yahudiler, göçmenlere moral vermek amacıyla sahilde bir ateş yaktılar. <span class="ideitalik">Struma</span>’dan görülen bu ateşin sönmemesi için kıyıya durmadan odun taşıdılar.</p>
				<p class="normal1"><span class="ideitalik">Struma</span> ile ilgili bunca acıyı, içimi donduran bu kadar korkunç bilgileri okurken, böyle sıcak satırlarla karşılaşmak, içimi ısıttı. Biraz gevşedim. Herhalde bu sayede uykuya dalmışım.</p>
				<p class="normal1">Ertesi sabah üniversiteye gidince Süleyman’ın bir şeyler karıştırmış olduğunu anladım. Çünkü sekreterler, özel kalem, hademeler bana tuhaf tuhaf bakıyor, kendi aralarında fısıldaşıyorlardı. Ben yaklaşınca konuşmalarını kesip susuyorlardı.</p>
				<p class="normal1">Erkeklerin gözünde açlık, kadınlarınkinde ise düşmanlık pırıltıları görülüyordu. 87 yaşındaki bir adamla seviştiğimi düşünüyor olamazlardı herhalde. Ama tutumları bu saçmalığa inandıklarını gösterir gibiydi. Sanki bu olay rektörlük çalışanlarına yeni bir enerji getirmişti. Benim kuruduğum hafta, onlar yeşermişti. Acaba rektörün haberi var mıydı olup bitenlerden? Yani bu söylentilerden?</p>
				<p class="normal1">Bu saçmalıklarla başa çıkacak gücüm normalde vardı elbette ama o hafta bunu yapamazdım. Mecalim yoktu, umutsuzdum, kırgındım, bıkkındım, yılgındım.</p>
				<p class="normal1">Buna sadece Max’ın hayatımdan çıkması sebep olmamıştı. Nadia’nın hikâyesiyle anneannemin ve babaannemin hikâyeleri birbirine karışmış, içimi sonsuz bir acıyla doldurmuştu. Birbirini tanımayan, Türk, Ermeni ve Yahudi üç kadının başına gelenler, dünyaya, insanlığa dair bütün umutlarımı yıkmış, neredeyse içimden yaşama isteğini çekip almıştı.</p>
				<p class="normal1">İnsanoğlunun kötülüğü karşısında uyuşup kalmıştım. Bu yüzden o hafta üniversiteyle, dedikodularla, sonsuz bir şehvet duyarak kötülük üreten kurnaz Süleymanlarla uğraşacak halim yoktu. Kaçmak geliyordu içimden.</p>
				<p class="normal1">Ani bir kararla masamdan kalkıp dışarı çıktım. En az bir hafta üniversiteye gelmeyecektim. Bir doktor raporu uydururdum nasıl olsa. Kızacaklardı ama artık ne olursa olsun diye düşünmeye başlamıştım.</p>
				<p class="normal1">Bu son bir hafta beni çok değiştirmiş, yaşamakta olduğum hayata dışarıdan bakmama, yeni değerlendirmeler yapmama neden olmuştu. Beyazıt Meydanı’na kadar yürüyüp bir taksiye bindim. Yağmur ya da kar yoktu ama hava kapalı ve griydi.</p>
				<p class="normal1">Eve gittim. Rektörlük sekreterine telefon ettim. Hasta olduğumu, birkaç gün işe gelemeyeceğimi, doktor raporunu göndereceğimi söyleyip, bir yanıt vermesine fırsat bırakmadan kapattım.</p>
				<p class="normal1">Ev dağınıktı; lavabo kirlenmişti, çarşafların değiştirilmesi, eşyaların tozunun alınması gerekiyordu. Hele Kerem’in odası dayanılır gibi değildi, ama hiçbir şeye elimi sürmedim.</p>
				<p class="normal1">Bir süre hareketsiz oturduktan sonra Tarık’a telefon ettim.</p>
				<p class="normal1">“Akşam buluşalım mı?”</p>
				<p class="normal1">“Ooo” dedi neşeli bir sesle. “Senin ihtiyar gitti mi?”</p>
				<p class="normal1">“Evet!”</p>
				<p class="normal1">“Tamam” dedi. “Yedi buçukta seni evden alayım mı?”</p>
				<p class="normal1">“Hayır, ben sana gelirim.”</p>
				<p class="normal1">“Tamam” dedi. “Hadi bye!”</p>
				<p class="normal1">Sonra yatak odamdaki perdeleri örttüm, zifiri karanlık odada yatağıma girdim ve taş gibi uyudum.</p>
				<p class="normal1">Akşamüstü kapı ziliyle uyandım. Kerem’di. Anahtarı vardı ama yine de kapıyı çalardı böyle.</p>
				<p class="normal1">“İyi geçti mi okul?” dedim.</p>
				<p class="normal1">“Evet!” dedi, odasına gitti.</p>
				<p class="normal1">Zaten çok ince bir tel olan iletişimimiz, anlaşılan yine kopmuştu.</p>
				<p class="normal1">Küveti sıcak suyla doldurup içine girdim. Banyo musluğunu çok az akacak biçimde açık bıraktım. Durgun suda yatmaktansa, su sesi duymak hoşuma gidiyordu. Sıcak su ve köpüklerin yorgun bedenime ve örselenmiş duygularıma iyi geldiğini hissettim. Gözlerimi kapattım. Kendimi suyun koruyucu şefkatine bıraktım. Son bir haftada olanları sıraya koymaya çalıştım. Başaramadım. Aklım çok karışıktı.</p>
				<p class="normal1">Sonra giyinip hazırlandım, hafif bir makyaj yaptım, Kerem için kızarmış tavuk kanadı ısmarlayıp masanın üstüne biraz para bıraktım ve çıktım. Saat 8’di.</p>
				<p class="normal1">Tarık gökdelen rezidanslardan birinde oturuyordu. Bina girişinde sıkı güvenlik vardı. Görevliye o akşam geleceğim hakkında bilgi verilmiş olmalıydı; adam asansöre kadar bana eşlik etti. Yukarı çıkıp kapıyı çalınca, kapıyı Tarık kendisi açtı. Evde yalnızdı, hizmetçisini göndermişti demek ki.</p>
				<p class="normal1">Yüzü pek güzel sayılmazdı ama vücudu epeyce sıkıydı. Bunda gençliğinin yanı sıra haftada üç gün gittiği spor salonunun etkisi de vardı tabii. Dairesi minimal ve soğuk bir biçimde döşenmişti. Ahşap, desenli kumaş, perde gibi ortamı ısıtacak hiçbir şey yoktu. Her yer beyazdı. Duvarlara asılı olan objelerin çoğu metaldi. Ama 27. kattaki dairenin çok güzel bir Boğaz manzarası vardı. Yere kadar uzanan salon camından Boğaz ışıkları mücevher gibi parlıyordu. Anadolu yakasındaki sahil yolunda gidip gelen arabalar, Boğaz Köprüsü’nün ışıkları, Kuleli Askeri Lisesi’nin aydınlatmaları ve gelip geçen koca gemiler harika bir görüntü oluşturuyordu.</p>
				<p class="normal1">İçimdeki sıkıntının hafiflemeye başladığını hissettim. “Hadi şarap içelim” dedim.</p>
				<p class="normal1">“Ben sana beyaz Porto hazırlamıştım” dedi.</p>
				<p class="normal1">“Sağ ol ama” dedim, “bu akşam kırmızı şarap istiyor canım.”</p>
				<p class="normal1">Her zaman çok güzel şarapları olurdu. O akşam harika bir İtalyan şarabı olan Amarone açtı. Kocaman kadehlere koydu. Birinci kadehleri hızla içtikten sonra beni öptü. Bense onu ittim. Ne olduğunu sorunca, aksi bir sesle,</p>
				<p class="normal1">“Canım istemiyor!” dedim.</p>
				<p class="normal1">Üstelemedi. Sadece,</p>
				<p class="normal1">“Ne oldu sana?” diye sordu.</p>
				<p class="normal1">“Bilmiyorum” dedim biraz utanarak.</p>
				<p class="normal1">Gerçekten de öyleydi. Ne yaptığımı bilmiyordum. Sonra Boğaz’a bakan cam ve metal masada yemek yedik. Bir suşi delisi olduğu için bu konuda İstanbul’un en iyi lokantası olan Mori’den suşi getirtmişti. Taze ve harikaydı hepsi de. İstanbul yuppie hayatı, onun için vazgeçilmez bir tarzdı.</p>
				<p class="normal1">“Demek senin ihtiyar gitti” dedi.</p>
				<p class="normal1">“Nereden benim oluyormuş?”</p>
				<p class="normal1">“Canım, lafın gelişi.”</p>
				<p class="normal1">“Tamam öyleyse.”</p>
				<p class="normal1">“Nasıl biriydi?”</p>
				<p class="normal1">“Anlatması uzun sürer.”</p>
				<p class="normal1">“Niye?”</p>
				<p class="normal1">“Canım, bildiğin yabancı profesörlerden biri işte” diyerek kapattım konuyu.</p>
				<p class="normal1">Tarık’a Max’tan bahsetmek istemiyordum. Nedense bana acı veriyordu bu. Max’a saygısızlık gibi geliyordu.</p>
				<p class="normal1">“Sen söyle bakalım, nasıl bu kadar neşeli olabiliyorsun?”</p>
				<p class="normal1">“Niye olmayayım?” diye sordu.</p>
				<p class="normal1">“En büyük ekonomik krizi yaşıyoruz. Dolar bir anda bir milyon yedi yüz bin lira oldu. İflaslar, intiharlar, hapsedilen iş adamları, batan bankalar... Sen de para işindesin. Nasıl bu kadar rahat olabiliyorsun?”</p>
				<p class="normal1">“Çünkü akıllıyım.”</p>
				<p class="normal1">“Ne demek o?”</p>
				<p class="normal1">“Brown’da okurken ve sonra borsacılık hayatımda bir şeyi iyi öğrendim.”</p>
				<p class="normal1">“Nedir o? Söyle de biz de yararlanalım.”</p>
				<p class="normal1">“Bilmek kolay da sağlam sinir lazım.”</p>
				<p class="normal1">“Hadi, çatlatma insanı!”</p>
				<p class="normal1">Yüzünde ukala bir gülümseme belirdi. Bu konularda konuşmayı seviyordu.</p>
				<p class="normal1">“Kalabalıkla birlikte ve panikle hareket etmeyeceksin.”</p>
				<p class="normal1">“Yani?”</p>
				<p class="normal1">“Herkes alırken satacaksın, herkes satarken alacaksın ve panikle hareket etmeyeceksin.”</p>
				<p class="normal1">“Bu krizde öyle mi yapıyorsun yani? Borsada hepimiz batmadık mı?”</p>
				<p class="normal1">Bir kahkaha attı. Koltuğuna iyice yayılarak, şarabından büyükçe bir yudum aldı.</p>
				<p class="normal1">“Hayır, tam tersine hepimiz kazandık.”</p>
				<p class="normal1">“Ben de mi?”</p>
				<p class="normal1">“Elbette. Hayatında en çok para kazandığın günler oldu bu dönem. Sen bir yandan profesörü gezdirirken bir yandan da zengin oluyordun.”</p>
				<p class="normal1">Heyecanlandım doğrusu, kim heyecanlanmaz. Çünkü gelirken paramın battığını söyleyecek, ben de bundan dolayı mahvolacağım ama yine de onu suçlamayacağım diye düşünmüştüm.</p>
				<p class="normal1">“Nasıl oldu bu mucize?”</p>
				<p class="normal1">“Bak, herkes korktu ve elinde avucunda ne varsa dövize çevirip, yurtdışına kaçırmaya çalıştı.”</p>
				<p class="normal1">“Sen ne yaptın?”</p>
				<p class="normal1">“Bir kuruşu bile dövize çevirmedim. Türk lirasında kaldım.”</p>
				<p class="normal1">“Sen deli misin? Para paçavraya dönmüşken...”</p>
				<p class="normal1">Almanya’da 1 doların 4,2 trilyon mark olduğu dönem aklıma geldi. Bir süre sonra böyle paralar, yakacak niyetine kullanılıyordu.</p>
				<p class="normal1">“İşin sırrı burada” dedi. “Basitçe anlatayım. Türk lirası bir anda o kadar gözden düştü ki gecelik faiz yüzde dokuz bine çıktı.”</p>
				<p class="normal1">“Eeee?”</p>
				<p class="normal1">“Ben de seninki dahil bütün müşterilerin parasını ve kendi paramı bu faize yatırdım. Her gece yüzde dokuz bin ne demek. Paran her gece doğuruyor demek.”</p>
				<p class="normal1">“Ama dövize karşı...”</p>
				<p class="normal1">“Böyle bir durum sürdürülemez, göreceksin dolar da normalleşecek. Sen bana güven. Hem şu anda döviz olarak bile çok iyi kazanmış durumdasın!”</p>
				<p class="normal1">“Ne kadar?”</p>
				<p class="normal1">“Geçen aykinin en az iki misli. Ama sabret, kaç misline çıkaracağım paranı. Kriz dönemleri en iyi kazanılacak dönemlerdir ama birçok kişi bunu bilmiyor.”</p>
				<p class="normal1">Kafamdan bir hesap yaptım. Eğer param üç misline çıkarsa, çalışmama bile gerek kalmayabilirdi.</p>
				<p class="normal1">Tarık “Yeni zenginlerden Maya Hanım’ın şerefine” diyerek kadehini kaldırdı.</p>
				<p class="normal1">“Aman o sözü kullanma, nefret ederim” dedim.</p>
				<p class="normal1">“Hangi lafı?”</p>
				<p class="normal1">“Yeni zengin. Sen hiç nouveau riche kavramını duymadın mı?”</p>
				<p class="normal1">“Duymadım, Fransızca bilmem.”</p>
				<p class="normal1">“Yeni zengin demek. Ama türedi zengin, sonradan görme anlamına kullanılıyor.”</p>
				<p class="normal1">“Aman” dedi, “bırak bu saçmalıkları, zengin zengindir, eskisi yenisi mi olurmuş!”</p>
				<p class="normal1">Amerikan üniversitelerinde yetişen yeni iş adamları böyleydi işte. Hayat “winner”lardan ve “loser”lardan oluşuyordu. Bunun da tek ölçüsü paraydı. Biraz önce ona niye Max’ı ve yaşadıklarını anlatmak istemediğimi anladım. Çünkü zaten anlamayacaktı. O dünyaya o kadar uzaktı ki. Artık bu yeni dünyada babaannemi, anneannemi, Nadia’yı, Max’ı anlayacak insanlar kalmamıştı. Onu “hikâye” denen şey ilgilendirmezdi.</p>
				<p class="normal1">Başımı çevirip Boğaz manzarasına bakarak daldım. Nedense bu üç kadın birbirine karışmıştı kafamda. Hepsini bir arada, sanki tanışıyorlar, konuşuyorlar gibi düşünüyordum. Nadia Mavi Alay’daydı, anneannemle beraber Kızılçakçak Gölü’ne atlıyordu. Babaannem, <span class="ideitalik">Struma</span>’daydı. Üç ayrı din, üç ayrı kadın ama ortak kaderler.</p>
				<p class="normal1">Okulda İbni Haldun’un bir sözünü öğretmişlerdi, yıllarca unutamamıştım. “Coğrafya kaderdir.” İşte bu üç kadının kaderi de doğdukları coğrafyaya ve zamana göre çizilmişti.</p>
				<p class="normal1">Ama yine de Tarık’a gelmek dertlerimi hafifletmişti. Geçmişin aniden üstüme çökmesi çok bunaltmıştı beni. Bu kadar acıyla başa çıkamayacağımı hissediyordum. Doğrusu, küçük bir bencillik de vardı işin içinde. Bu yakışıklı genç adamın bana değer verdiğini görmek, onun materyalist ve neşeli dünyasına ucundan kıyısından dokunmak iyi gelecekti. Düşündüğüm gibi, gerçekten iyi de gelmişti. Hem zengin olduğumu da öğrenmiştim. Daha ne olsun!</p>
				<p class="normal1">Ha, bir de doktor işi vardı elbette. Kadın doktoru olan ağabeyinden bana bir haftalık rapor yazdırmasını istedim. Bunun kolay olduğunu ve ertesi gün şoförüyle üniversiteye göndereceğini söyledi.</p>
				<p class="normal1">Akşam beni eve bırakmak için ısrar etti.</p>
				<p class="normal1">Bir tek Kerem’in odasından ışık sızan karanlık daireme girdiğimde kendimi daha iyi hissediyordum. İçimdeki karanlık sıkıntı bulutları hafiflemişti.</p>
				<p class="normal1">Şu anda Max ne yapıyor acaba diye geçti aklımdan. Herhalde uyuyordu, çünkü o da dün geceyi uykusuz geçirmişti. Yaşına ve hastalığına rağmen çok sağlam bir adamdı. Ben bu yaşımda onun yaşadıklarına dayanamazdım.</p>
				<p class="normal1">Gündüz uyumuş olduğum için hiç uykum yoktu. Bilgisayarı açıp Erich Auerbach’ın <span class="ideitalik">Mimesis</span> adlı kitabı hakkında yazılmış yorumları okudum. Bütün yorumcular kitabı göklere çıkarıyor, edebiyat eleştirisi alanında yazılmış en iyi kitap olduğunu belirtiyordu. Daha önce de Dante hakkında bir kitap yazmıştı. O kitap hakkındaki makaleleri de okudum.</p>
				<p class="normal1">Max’ın söylediği gibi, Auerbach’ın kitaplarını Türkçeye çevirmek bir hayat amacı olabilirdi. Ayrıca <span class="ideitalik">Struma</span>’nın hikâyesini anlatmak da. Mavi Alay’ın gizli trajedisini gün yüzüne çıkarmak da. Acaba bundan sonra hayatımı buna göre mi düzenleseydim? İşim dışında kalan boş zamanlarımı buna mı ayırsaydım? Kendime bu soruları sordukça içimdeki boşluk duygusunun azaldığını hissediyordum. Bir amaç lazımdı bana. Tarık’ın o sahte dünyası arada sırada hoştu, eğlenceliydi ama hayatıma bir anlam katamazdı.</p>
				<p class="normal1">Profesörün anlattıklarını toparlayıp, Maximilian ile Nadia’nın hikâyesini yazarak işe başlamalıydım. Ses kayıt cihazının düğmesine bastım. Bu sefer, kayıt yapılmakta olduğunu gösteren kırmızı ışığı değil, yeşil ışığı yanıyordu.</p>
				</body>
</html>