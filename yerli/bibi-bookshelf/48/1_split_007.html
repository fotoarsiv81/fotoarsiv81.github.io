<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:8228e720-c1eb-4201-a053-5d6f72d09413"/></head>
	<body class="calibre">
<h2 class="kitapickapak3" id="calibre_toc_9"><br class="chapter"/><br class="chapter"/>5<br class="chapter"/>
			    <img alt="" class="calibre3" src="nota.jpg"/></h2><br class="chapter"/><br class="chapter"/>
				<p class="normal1">Rüyamda ağlıyordum. Uyanınca yanağıma değen ıslaklıktan, gerçekten ağlamış olduğumu anladım. Gözyaşlarım yastığa akmıştı. Bu durum bende, rüyadan çıkamamış olma hissi yarattı. Başucumdaki dijital saate baktım, 2.35’i gösteriyordu. Ev sessizdi, Kerem uyuyor olmalıydı.</p>
				<p class="normal1">Yorgana sarınıp dertop oldum, rüyama tekrar dönmek istedim. Gözyaşlarımı orada bırakıp uyanmalıydım. Yatağın sıcaklığından ayrılmaya da hazır değildim henüz.</p>
				<p class="normal1">Babaannemin kucağına yattığımda yaşardım böyle uyku ile uyanıklık arası durumları. Öyle anları çok severdim. Saçlarımda gezinen yaşlı el, küçük pembe çiçekli kahverengi pazen entarisinden gelen sabun kokusu, başına iliştirdiği tülbentin sallanan uçlarının yanağıma değişi ve onun bana hafif bir sesle anlattığı masallar, ne güzeldi!</p>
				<p class="normal1">Bütün bunları bir düş gibi algılardım, oysa gerçekti hepsi. Aslında o sırada uyuyor olurdum ama babaannemin her dokunuşunu ve her kelimesini algılardım.</p>
				<p class="normal1">Babaannemin siyah ve çok etkileyici gözleri vardı. Postacı olan kocası erken ölmüş ama geride üç çocuk bırakmıştı. İki oğlan bir de kız. Kız en küçükleriydi. Ortanca çocuğu ise benim babamdı.</p>
				<p class="normal1">Çocukluğum annem, babam, benden sekiz yaş büyük olan ağabeyim Necdet ve babaannemle geçmişti. Üsküdar’da bir apartman katında oturuyorduk.</p>
				<p class="normal1">Babam banka memuru, annem de öğretmen olduğu için evden sabah gider akşam gelirlerdi. Bizimle ve bazı ev işleriyle uğraşmak babaanneme kalırdı.</p>
				<p class="normal1">Öğleden sonra okuldan geldiğim zaman bir francala dilimi üzerine sürülmüş tereyağı bizi bekliyor olurdu. O zamanlar ekmek yerine francala denirdi. “Git köşedeki fırından bir francala al, gel” derlerdi. Şimdi kayboldu bu söz.</p>
				<p class="normal1">Pazar günleri fırına ağabeyimle bir tepsi götürürdük. İçinde ya pide harcı, ya börek, ya da güveç olurdu. Börekle güveci olduğu gibi fırına atarlardı ama eğer pide harcı götürmüşsek, unlu tezgâh üzerinde usta elleriyle açtıkları hamura onu yayarlar, üstüne fırçayla yumurta sürerler ve içinde odun kütüklerinin köz olduğu fırına atarlardı.</p>
				<p class="normal1">Mahalledeki çocukların hemen hemen hepsi orada olurdu pazar günleri. Bana Maya değil, hepimizin meraklı olduğu çizgi filmden dolayı Arı Maya diye seslenirlerdi. Ben de bu kadar sevimli bir arının adını taşıdığım için kendimi ayrıcalıklı hisseder, ismimi koyan anneannemin bu tercihi çizgi filmden dolayı yaptığını sanırdım. Fırıncıların ellerindeki uzun küreklere, unun beyazlığına, sıcak fırından gelen iştah açıcı kokulara bayılırdım. Tepsiyi bıraktıktan sonra sokakta oynar, bize söyledikleri saatte tekrar fırına giderdik. Elimizde küçük bir kâğıt olurdu ve o kâğıtta bir numara yazardı. Kenarları tırtıllı pusulanın diğer ucu da tepsideki yemeğe yapıştırılmış olurdu. Zaten ekmeklerin altına da küçücük etiketler yapıştırılırdı. Ağabeyimle beraber sıcak tepsiyi elimiz yanmasın diye annemin verdiği bezlerle tutar, insanın başını döndüren nefis kokuya dayanmakta güçlük çekerek eve koşardık.</p>
				<p class="normal1">Tekrar saate baktım. 3’e geliyordu; kalkmam ve hazırlanmam gerekiyordu ama hâlâ biraz önceki rüyanın etkisi altındaydım. Daha doğrusu rüyadan ayrılıp bu soğuk İstanbul gecesine dönmek istemiyordum.</p>
				<p class="normal1">Bu tuhaf adam sabahın 4’ünde nereye götürecekti beni? Hangi karışık işlere sürükleyecekti? Hem de İstanbul’un alışkın olmadığı kadar soğuk bir günde.</p>
				<p class="normal1">Rüyamda babaannemin söylediğine göre Ayasofya’nın altındaki mahzenlere gidecektik. Bin beş yüz yıldır kimsenin ayak basmadığı sularla kaplı mahzenlere. Kim bilir ne arayacaktı oralarda?</p>
				<p class="normal1">Sonra, saçmalama diye kendi kendimi uyardım; bunu sana babaannen söylemedi ki, rüyanda ona sen söylettin. Kim bilir nereden aklıma gelmişti Ayasofya’nın altındaki mahzenler! Bir yerde mi okumuştum, belgeselde mi izlemiştim ya da bir arkadaşım mı bahsetmişti?</p>
				<p class="normal1">Ama rüyada söylediği son sözler ona aitti gerçekten. Çünkü hayattayken de sık sık söylerdi bunu:</p>
				<p class="normal1">“Bu dünyada sana kötülük yapmak isteyen insanlar çıkacak karşına, ama unutma ki iyilik yapmak isteyenler de çıkacak. Kimi insanın yüreği karanlık, kimininki aydınlıktır. Geceyle gündüz gibi! Dünyanın kötülerle dolu olduğunu düşünüp küsme, herkesin iyi olduğunu düşünüp hayal kırıklığına uğrama! Kendini koru kızım, insanlara karşı kendini koru!”</p>
				<p class="normal1">Bunları ölmeden çok kısa bir süre önce de söylemişti bana.</p>
				<p class="normal1">Bir gece garip sesler çıkardığını duyup korkuyla yanına gitmiştim. O sıralarda İstanbul Üniversitesi’nde Edebiyat Fakültesi’nde okuyordum. Ağabeyim harp okulunu bitirmiş, subay olmuştu.</p>
				<p class="normal1">Babaannem nefes alamıyor, hırıltılar çıkararak kıvranıyor, elimi parçalayacak gibi sıkıyordu. Alt katımızda oturan doktora haber verdik. Adam yatıştırıcı iğneler yaptı, tansiyonuna baktı, onu biraz rahatlattı ama sabah mutlaka hastaneye götürmemiz konusunda uyarmayı ihmal etmedi.</p>
				<p class="normal1">Babaannem ertesi gün çok yorgundu, benzi soluktu ama düzenli nefes alıyordu. Koluna girip merdivenlerden yavaş yavaş aşağı indirdik. Çıkmadan önce eve hüzünle baktı, sanki bir daha göremeyeceğini düşünüyordu. Gerçekten de öyle oldu, bir daha o eve dönemedi.</p>
				<p class="normal1">Babaannemin, subay ağabeyimden dolayı askeri hastanede tedavi görme hakkı vardı. Biz de oraya götürdük. Hastanede onu tek kişilik, küçük bir odaya yatırdılar. EKG çektiler, kan tahlili yaptılar, sonra bizi bırakıp gittiler. Ağabeyim, annem, babam da ayrıldılar. Hastanede refakatçi olarak ben kalacaktım. Babaannemin koluna serum bağlamışlardı.</p>
				<p class="normal1">Akşamüstü bir profesör general geldi. Yanında asistanlar vardı. Gür kaşlı, ciddi, otoriter ve çok saygı gören bir adamdı. Babaanneme şefkatli davrandı. Damarlarında bir sorun olduğunu, tedavi etmeye çalışacaklarını anlattı.</p>
				<p class="normal1">Daha sonra hayatım boyunca unutmayacağım şu sahne yaşandı: Doktor, kalp-damar hastalığının genetik olup olmadığını anlamak için babaanneme basit bir soru sordu.</p>
				<p class="normal1">“Anneniz, babanız hangi hastalıktan öldü?”</p>
				<p class="normal1">Babaannem sustu.</p>
				<p class="normal1">Doktor duymadı zannederek daha yüksek sesle bir kez daha sordu:</p>
				<p class="normal1">“Annenizle babanız diyorum. Neden öldüler?”</p>
				<p class="normal1">Babaannem yine susuyor, cevap vermiyordu. Odada çok tuhaf bir hava oluşmuştu.</p>
				<p class="normal1">Bu sefer ben “Babaanne, doktor beye cevap versene!” dedim.</p>
				<p class="normal1">Yüzüme çaresizlik içinde baktı ve ağlamaya başladı.</p>
				<p class="normal1">Hoca “Ya sabır!” der gibi başını sinirli sinirli salladı.</p>
				<p class="normal1">“Hanım, yeni mi öldü annen baban, niye ağlıyorsun!” diye çıkıştı.</p>
				<p class="normal1">Doktorun o sözü de, hayatım boyunca hiç aklımdan çıkmadı. Farkında olmadan çok önemli bir gerçeği dile getirmişti. Benim de daha sonra anlayacağım gibi, bazı ölümlerin acısı hep yeni kalıyordu.</p>
				<p class="normal1">Odada bir süre sessizlik oldu. Sadece babaannemin sessiz hıçkırıkları duyuluyordu. Doktor, sesini kontrol etmeye çalışarak, hem anlayışlı hem de biraz tehdit edici bir sesle, sorusunu tekrarladı:</p>
				<p class="normal1">“Evet... Hadi bakalım. Annen baban neden öldü?”</p>
				<p class="normal1">Kısa bir sessizlik daha ve peşinden babaannemin yanıtı geldi:</p>
				<p class="normal1">“Hiçbir hastalıktan ölmediler!”</p>
				<p class="normal1">Sesinde bir sitem vardı. Hepimiz acaba çıldırdı mı gibilerinden yüzüne baktık. Acılıydı, sarsılmıştı, ağlıyordu ama çıldırmış bir hali yoktu.</p>
				<p class="normal1">Hoca,</p>
				<p class="normal1">“Ne demek istiyorsun hanım?” diye sordu.</p>
				<p class="normal1">Babaannemin birden gözleri alevlendi. Solgun çehresinde, acılı bir çift gözdü sanki konuşan.</p>
				<p class="normal1">“Annemle babam öldürüldüler doktor bey. Hastalıktan ölecek kadar yaşlanamadılar.”</p>
				<p class="normal1">Yine bir sessizlik oldu. Doktor bu sefer daha alttan alan bir sesle konuştu:</p>
				<p class="normal1">“Bunun bizim konumuzla bir ilgisi yok ki. Ben sadece kalp-damar hastalığı açısından genetik bilginizi almak istedim.”</p>
				<p class="normal1">Ve sonraki yıllar boyunca yüzlerce kez kulaklarımda çınlayacak olan bir yanıt geldi babaannemden. Ama doktora söyler gibi değil, kendi kendine konuşur gibi ve tavana bakarak,</p>
				<p class="normal1">“İlle bir hastalık arıyorsanız” dedi, “onları öldüren insanoğlunun zalimliğiydi!”</p>
				<p class="normal1">Hepimiz şaşkına döndük. General profesör bir şey söyleyecek oldu, sonra ne düşündüyse düşündü, bundan vazgeçti ve çıkıp gitti. Asistanları da arkasından çıkıp, kapıyı saygıyla kapattılar.</p>
				<p class="normal1">Babaannemle yalnız kaldık. Yatağın yanına oturup üstüne eğildim, boynuna sarıldım. İçini çeke çeke ağladı durdu. Hiçbir şey demedim. Sadece onun zayıf omuzlarına sarılmış, yüzümü yüzüne yaslamış olarak öylece durdum. Yanağım yaş içindeydi ama sadece onun ağlamasından mı oluyordu bu, yoksa ben de mi onunla ağlıyordum, bilemiyordum.</p>
				<p class="normal1">Hastane odasına karanlık çöktü. Kapıyı açan hemşireyi “Biraz sonra lütfen!” diyerek gönderdim.</p>
				<p class="normal1">Hiçbir şey anlamamıştım. Ama sormayı da düşünmüyordum. O anda önemli olan merakımı tatmin etmek değil, onun yanında olmaktı. Bunu ona hissettirmekti.</p>
				<p class="normal1">Sonra babaannemin “Sana anlatacağım!” dediğini duydum. Kulağıma fısıldar gibi konuşuyordu.</p>
				<p class="normal1">“Bugüne kadar hiç kimseye anlatmadığım şeyi sana anlatacağım.”</p>
				<p class="normal1">Bir şey söylemeden elini tuttum. Kısa bir sessizlikten sonra, kısık bir sesle anlatmaya başladı. Anlattıklarının içeriği kadar, onca yıldır tanıdığım o sesin bana yabancı gibi gelmesi de beni şaşkınlık içinde bırakıyordu.</p>
				<p class="normal1">Duyduklarıma inanamadım, sarsıldım. Bir kadının bu kadar acı çekmiş olmasını aklım kabul edemiyordu. Her şeyini bildiğim babaannemin bambaşka birisi olduğunu öğrenmenin şokunu yaşıyordum.</p>
				<p class="normal1">Eğinli olduklarını anlatıyordu babaannem, varlıklı bir ailenin çocuğuydu, kardeşleri vardı, büyük bir evde otururlardı, dedesinin keman çaldığını hatırlıyordu. Babaannem altı yaşındayken askerler gelip annesini, babasını, dedesini, amcalarını, teyzelerini götürmüşlerdi.</p>
				<p class="normal1">Çünkü onlar bir Ermeni ailesiydi ve bütün Ermeniler zorunlu sürgüne yollanıyordu. Bu haber duyulduğu zaman annesi, onu ve kardeşlerini Müslüman komşularına emanet etmişti. Yolda başlarına ne geleceği belli değildi, gidenlerin yollarda çeteler tarafından soyulduğu, öldürüldüğü, kadınların memelerinin kesildiği, kızların ırzına geçildiği, altın bilezikleri almak için kolların kesildiği anlatılıyordu. Bu yüzden çocuklarını saklamak istemişlerdi.</p>
				<p class="normal1">Müslüman komşularla birbirlerini çok seviyorlardı. Aslında çok yoksul olan ve kendi karınlarını doyuramayan aileler, Ermeni çocukların sorumluluğunu hiç tereddüt etmeden üstlenmişlerdi. Üstelik bu yasaktı; o aileler bir tehlikeyi göze alıyorlardı.</p>
				<p class="normal1">Ermeni çocuklar, pencereden anne babalarının ve bütün akrabalarının götürülüşünü seyrettiler. Yeni aileleri ile birlikte ağladılar.</p>
				<p class="normal1">Ama bir süre sonra tehcir edilen Ermenilerin çocuklarını saklamak iyice tehlikeli bir iş haline geldi. Bu yüzden onları devlete teslim etmek zorunda kaldılar. Devlet de çocukları çeşitli yetimhanelere yerleştirdi. Daha altı yaşında olan Mari de Semahat adıyla İstanbul’da bir yetimhaneye verildi.</p>
				<p class="normal1">Babaannem çok yorulmuş gibi derin derin nefes alarak bir süre sustu. Bu aradan yararlanarak, yaşadığım şoku biraz atlatabildim.</p>
				<p class="normal1">“Peki, kardeşlerine ne oldu babaanne?”</p>
				<p class="normal1">“Onlardan bir daha hiç haber almadım. Kim bilir nerelere gittiler?”</p>
				<p class="normal1">“Annenle babanın öldüğünü nerden biliyorsun?”</p>
				<p class="normal1">“Yıllar sonra Eğin’e gittim. Bizi koruyan aileyi buldum. Karşılıklı gözyaşları döktük. Annemlerin kafilesini şehrin çıkışındaki bir köprübaşında durdurmuşlar. Hepsini kesip, cesetlerini dereye atmışlar. Hiç kurtulan olmamış. Zaten savaş vardı orada. Kıştı, yolları eşkıyalar kesmişti. Yüzlerce kişilik Ermeni kafilelerinin yanına ancak birkaç nöbetçi veriyorlardı. Onlar da gelen eşkıya sürülerine karşı bir şey yapamıyorlardı tabii. Bunları hep sonradan öğrendim. Annem babam da bu vahşilerin kurbanı olmuş.”</p>
				<p class="normal1">Tekrar elini tuttum. Söze gerek yoktu. İçtenlikle paylaşıyordum acısını. Bunca yıldır taze kaldığını anladığım ve benim yeni öğrendiğim bir acıydı bu. Babaannem sanki bütün gücünü toplayıp devam ediyordu. Sesi biraz daha canlı çıkmaya başladı:</p>
				<p class="normal1">“O vahşileri, yani eşkıyaları... nedense hiçbir zaman asıl suçlu olarak görmedim. Belki de hiç tanımadığım için, sadece büyüdükten sonra duyduğum için. Asıl suçlu olarak hep, o tehcir kararını çıkaranları gördüm. Enver Paşa ve arkadaşları. Onları hiç affetmedim. Onlara olan nefretim hiç azalmadı. Bir de Müslümandılar! Kul hakkı her şeyden önemli derlerdi. İnşallah onların inandığı gibidir. Ölüyorum işte. İnşallah öbür dünyada sorarlar bana. Ben de haykırırım: Hakkımı helal etmiyorum!”</p>
				<p class="normal1">Yanağımda birden sıcak suyolları oluştuğunu hissettim. Babaannemin elini gittikçe daha fazla sıkıyordum. İçimden, “Tamam babaanne, sus, artık anlatma” demek geliyordu. Bu acıyı böylesine derinden tekrar yaşamasını istemiyordum. Ama anlatmak onun tercihiydi. Belki de, sorunların üstünü örtme kültürü içinde yaşadığım için, böyle düşünüyordum. Belki de doğrusu, bunların açık ve ayrıntılı olarak anlatılmasıydı.</p>
				<p class="normal1">“Anneni babanı hatırlıyor musun babaanne?”</p>
				<p class="normal1">“Hatırlamaz olur muyum hiç. Gerçi elimde bir fotoğrafları bile yok. Yüzlerini hatırlamıyorum. Ama başka bir şekilde, başka bir anlamda, çok iyi hatırlıyorum onları. Çok canlı hatırlıyorum.”</p>
				<p class="normal1">Babaannemin o gün anlattıklarından öğrendiğime göre, Semahat yetimhanede büyürken, İstanbullu bir aile gelip evlat edinmek için onu seçmişti. O ailenin kızı olarak yaşamıştı ve büyüyünce de dedemle evlenmişti.</p>
				<p class="normal1">“Dedem Ermeni olduğunu biliyor muydu babaanne?”</p>
				<p class="normal1">Uzunca bir süredir ilk kez yüzünde küçük bir gülümseme belirdi.</p>
				<p class="normal1">“Biliyordu. Zaten bilmemesine imkân yoktu, çünkü nüfus kâğıdımda ‘mühtedi’ yazıyordu.”</p>
				<p class="normal1">“Mühtedi ne demek?”</p>
				<p class="normal1">“Din değiştirmiş demek.”</p>
				<p class="normal1">“Gerçekten değiştirdin mi dinini?”</p>
				<p class="normal1">“Kimse bana böyle bir şey sormadı. Hıristiyan olarak doğmuşum ama Müslüman olarak yaşayıp gittim.”</p>
				<p class="normal1">“Ama sen namaz kılıyorsun, Ramazan’da oruç tutuyorsun?”</p>
				<p class="normal1">“Herkes aynı Allah’a dua etmiyor mu kızım, ha kilisede ha camide. Ne fark eder?”</p>
				<p class="normal1">Babaannemle bir daha bu konuyu konuşmadık, hiç açılmadı. Sadece, ertesi gün, odada yine yalnız olduğumuz bir sırada beni yanına çağırıp, sanki etrafta birileri varmış da bizi görebilirmiş gibi gizlice bana bir anahtar verdi.</p>
				<p class="normal1">“Benim dolaptaki çekmecenin anahtarı bu” dedi. “Git aç, içinde sana bir hediyem var. Annemin kaçmadan önce koynuma sıkıştırdığı ve hayat boyu kimseye göstermeden saklamak için mücadele verdiğim bir şey. Sana atalarından kalan bir yadigâr olsun.”</p>
				<p class="normal1">Babaannem bir hafta sonra o hastanede, kalp yetmezliğinden öldü.</p>
				<p class="normal1">Cenazesi camiden kalktı, imam “Salihat-ı nisvandan Semahat Duran hanımefendiye” dualar okudu. “Nasıl bilirdiniz?” diye sordu. Cemaat hep bir ağızdan “İyi bilirdik!” diye haykırdı.</p>
				<p class="normal1">Evde babaannemin çekmecesini açtığımda gerdanlığı buldum. Çok eski ve çok değerli olduğu belliydi. Babaannemin böyle bir şeyi çocukluğundan beri, hiç kimseye göstermeden saklamış olmasına hayret ettim. Aynı kutunun içinde, eski nüfus cüzdanı ve bir de küçük haç vardı. O da çok eskiydi ve pek değerli bir taştan yapılmamıştı anlaşılan. Biraz paslanmıştı. İyice silip temizledim o ata yadigârını. Sonra sakladım. Gerdanlığı ise, önemli kabul ettiğim günlerde kullanmaya karar verdim.</p>
				<p class="normal1">Babaannem sırrını kimseye söylemememi istemişti, ben de söylemedim; bir kişi hariç.</p>
				<p class="normal1">Ağabeyime anlattım, inanmadı. Bunun üzerine eski nüfus cüzdanındaki “mühtedi” yazısını gösterdim. Şaşkınlık ve öfkeyle doldu yüzü. Beni çok üzen ve ilişkimizin soğumasına yol açan bir söz söyledi.</p>
				<p class="normal1">“Demek ki bizim de kanımız pismiş.”</p>
				<p class="normal1">“Ne diyorsun sen?” dedim. “Babaannem, babam, sen, ben. Biz buyuz. Ne demek kanımız pis? Pis kan olur mu?”</p>
				<p class="normal1">“Asala bizim ne kadar çok diplomatımızı öldürdü!” dedi. “Hiç gazete okumuyor musun? Şimdi de dünyadaki bütün Ermeniler bize karşı savaşıyorlar.”</p>
				<p class="normal1">“Babaannemin terör örgütüyle ne ilgisi var?”</p>
				<p class="normal1">“Babaannemin demedim.”</p>
				<p class="normal1">“Ama babaannem Ermeni, dolayısıyla biz de yarı Ermeni’yiz. Artık bunu kafana soksan iyi olur.”</p>
				<p class="normal1">Çok öfkelendiğim için özellikle damarına basıyordum.</p>
				<p class="normal1">“Neyse” dedi. “Senden ricam bunu kimseye söylememen. Ağzını sıkı tut lütfen. Çünkü bende Ermeni kanı olduğu ortaya çıkarsa orduda yükselemem, terfi alamam, general olamam, hatta belki binbaşılıktan emekli edilirim, geleceğim mahvolur. Sen hiç Ermeni bir general gördün mü?”</p>
				<p class="normal1">“Pis kan sözünü geri alırsan susarım” dedim.</p>
				<p class="normal1">Bir daha bu konuyu açmamam şartıyla sözünü geri aldı. Ve o günden sonra, düğünü, oğlunun sünneti gibi zoraki bir iki buluşmanın dışında hiç görüşmedik.</p>
				<p class="normal1">Albay olduğunda bir kere kutlamak için evlerine gittim. Bana yakın bir yere, Uçaksavar Mahallesi’ne taşınmıştı.</p>
				<p class="normal1">Annemle babam, her hükümetin oy kazanmak yüzünden verdiği avantajlarla biri 46, diğeri 48 yaşındayken emekli olma şansını yakalamışlardı. Üsküdar’daki daireyi satıp Bodrum’da Gümbet tarafında deniz kıyısı bir kooperatif evi almışlardı. Yaz kış orada oturuyorlardı. Onlarla bu konuyu zaten hiç konuşmamıştık. Ağabeyime gittiğim o gün de, babaannemle ilgili daha önce konuştuklarımızı hatırlamıyoruz gibi davrandık. Belki de sahiden unutmuştu bile.</p>
				<p class="normal1">Ama dün rektörün odasındaki o adamlar... Belli ki başka bilenler, hatırlayanlar vardı. Birdenbire müthiş bir huzursuzluk duydum içimde. Daha doğrusu var olan huzursuzluğumun sebebini buldum. Bunun kaynağı profesör değildi, bizi takip edip üniversiteye gelen, beni tehdit eden o üç adamdı. Hele o gri elbiseli zayıf olanın yüzündeki kurt sırıtışını unutamıyordum. Beni bildiklerine göre Necdet’i de biliyorlardı mutlaka. Buna rağmen ona ilişmemişlerdi. Yükselmiş, albay olmuştu, general olması da yakındı, hatta duyduğuma göre askeri istihbaratla ilgili birimde yolu açıktı.</p>
				<p class="normal1">Böyle şeyleri hep söylenti olarak duyardık zaten. Kimse net bir şey söylemezdi. Sadece seslerini alçaltıp, gözlerini kısarak “İstihbarat galiba” derlerdi.</p>
				<p class="normal1">Tam o sırada çalan zil yerimden hoplattı beni. Saat 3’tü. Çalar saati susturdum. Sessizce ama hızlı bir şekilde hazırlandım. Kerem bilgisayarın başında sızmıştı. Onu yatağına yatırırken fark etmedi bile. Ben de durumdan yararlanarak bir öpücük kondurdum alnına. Çocuklar uyurken harika oluyorlar. Keşke hep uyusalar ve anneler onları hep uyurken sevse, okşasa... Bilgisayar ekranında Maximilian Wagner’le ilgili belgeler vardı. Demek sıkı çalışıyordu bizimki. Yazdıklarını okumak için şiddetli bir istek duyuyordum ama vaktim yoktu. Geç kalıyordum. Yine de ilk birkaç satıra göz atmadan edemedim. Kendimi güçlükle ekrandan ayırıp antreye gittim.</p>
				<p class="normal1">En kalın mantomu giyip, boynuma yeşil bir eşarp bağlayarak çıktım, kapıyı sessizce kapattım.</p>
				<p class="normal1">Apartmanın boş koridorları, giriş holü, sessizliği ürküttü beni. Kötü bir iş yapmasak bile, uygun görülen saatler dışında evlere girip çıkmak hep bir suçluluk duygusu yaratıyordu insanda. Bir zamanlar kocam olan Ahmet söylemişti bu sözü. “Sen yokken bile, eve geç geldiğim zaman bir suçluluk duyuyorum içimde” demişti.</p>
				<p class="normal1">Beni sevdiğini düşündüğüm için bu sözlerine hiç aldırmamıştım. Ama bir süre sonra evliliği sadece sürekli bir sorumluluk ve suçluluk hali olarak algıladığını anlayacaktım. Daha doğrusu bunları kendisi anlatacaktı bana. “Dayanamıyorum, ne olur, anla beni” diyecekti. “Bu durumun seninle ilgisi yok. Ben evlenecek birisi değilmişim, yanlış yaptım. Evlilik beni boğuyor, ömür boyu hapis cezasına çarptırılmışım gibi hissediyorum.”</p>
				<p class="normal1">“Evliliğin, bir yuva kurmak ve bir hayatı paylaşmak için özgürlükten vazgeçmek olduğunu bilmiyor muydun?” demiştim.</p>
				<p class="normal1">“Evet” diye cevap vermişti. “Teorik olarak biliyordum. Buna hazır olduğumu sanıyordum, ama bilmekle yaşamak aynı şey değilmiş. Beni affet!”</p>
				<p class="normal1">Sokağa çıktığımda soğuğun şiddetiyle sarsıldım. Yağmur kesilmişti ama dehşetli bir ayaz vardı. Havanın bu kadar soğuk olduğu bir günü hiç hatırlamıyordum. Babaannem olsa “Hava kar topluyor!” derdi. Belki de kara çevirecekti bir süre sonra. “Kar iyidir” de derdi babaannem. Kar yağınca ayazın biraz kırılacağını, havanın az da olsa yumuşayacağını söylerdi. Bir de köklü bir Anadolulu olarak çok güzel bir sözü vardı: “Kar Anadolu’nun yorganıdır!” derdi.</p>
				<p class="normal1">Siyah Mercedes, sokak lambasının altında duruyordu. Süleyman’ın beni bekletmediğine, vaktinde geldiğine sevindim ama kapıyı açıp içeri girer girmez sigara dumanından boğulur gibi olunca dayanamayıp sertçe söylendim.</p>
				<p class="normal1">“Bu ne be!” dedim. “Ahır gibi. Böyle sigara mı içilir? Dışarıda içseydin ya şu zıkkımı. Yazıklar olsun sana Süleyman!”</p>
				<p class="normal1">Otomobili kaplayan duman gözlerimi yaşartıyor, genzimi yakıyordu. Sözlerimin ve ses tonumun aşırı kaçtığını fark ettim ama artık geç olmuştu. Süleyman,</p>
				<p class="normal1">“Hava çok soğuk” diye homurdandı.</p>
				<p class="normal1">“Camları açmak da mı aklına gelmedi?” dedim ve yanımdaki camı açtım.</p>
				<p class="normal1">Süleyman arabayı gereğinden fazla bir sertlikle yola çıkardı, tehlikeli bir hızla kullanmaya başladı. Zaten Türk erkeklerinin bir numaralı özelliği sinirlenince hız yapmalarıdır. Bu yüzden hiçbirisiyle direksiyon başındayken tartışmayacaksın. Her yıl yedi bin kişinin öldüğü kazalarda, aile kavgalarının çok önemli yer tuttuğunu düşünürüm hep. Kadın söylenir adam gaza basar, kadın biraz daha söylenir adam biraz daha gaza basar ve aile yarı bilinçli bir intihara sürüklenir. Olan, arka koltukta oturan ve trafikteki diğer araçlara el sallayan, her şeyden habersiz masum çocuklara olur.</p>
				<p class="normal1">“Yavaş ol!” dedim sertçe. “Vaktimiz var.”</p>
				<p class="normal1">Açık camdan giren soğuk hava yüzümü jilet gibi kesiyordu. Korkunç bir gündü doğrusu.</p>
				<p class="normal1">Ve bu korkunç günde, bakalım profesör bizi nereye götürecekti?</p>
				<p class="normal1">Soğuktan titremeye başlamıştım. Süleyman’ın bütün tersliği üzerindeydi. Geçen gün ona söz verdiğim amcaoğlunun işe alınması konusunda rektörle görüşmediğim için bana iyice hınçlanmıştı. Keşke konuştum deseydim. Bir süre sonra da, tekrar konuştuğumu ama işin olmadığını söyleyebilirdim. Böylece bir düşman yaratmamış olurdum kendime. Ama bu aşamadan sonra artık taviz vermeye niyetim yoktu.</p>
				<p class="normal1">“Süleyman! Niye kaloriferi çalıştırmıyorsun?”</p>
				<p class="normal1">“Çünkü bozuldu.”</p>
				<p class="normal1">O sırada kulağımın dibinde bir ses duyuyorum. İngilizce konuşan bir erkek sesi:</p>
				<p class="normal1">“Hep böyle yazacak mısınız?” diye soruyor.</p>
				<p class="normal1">Şaşırıyorum. Bir an ne diyeceğimi bilemiyorum. Adamın suratına bakıyorum, hiç tanımadığım birisi. Sonra gülüyorum.</p>
				<p class="normal1">“Galiba” diyorum.</p>
				<p class="normal1">“Uçak kalktığından beri yazıyorsunuz” diyor adam. Orta yaşlı, saçları kırlaşmaya başlamış bir Amerikalı.</p>
				<p class="normal1">“Aslında çok daha önceden başladım yazmaya” diye açıklıyorum. “Var olan notlarımı bir araya getiriyorum, küçük bazı eklemeler, düzenlemeler yapıyorum.”</p>
				<p class="normal1">“Herkes uyuyor ama siz sürekli çalışıyorsunuz. Yazar mısınız?”</p>
				<p class="normal1">Çevreyi rahatsız etmemek için çok alçak sesle konuşuyor.</p>
				<p class="normal1">“Hayır, ama bir kitap yazıyorum.”</p>
				<p class="normal1">“Ne demek bu, anlayamadım.”</p>
				<p class="normal1">“Profesyonel bir yazar değilim. Bu işe devam etmeyi düşünmüyorum. Ama başımdan geçen bir olayı yazıyorum.”</p>
				<p class="normal1">“Anlatmaya değecek kadar önemli bir olay olmalı.”</p>
				<p class="normal1">“Hem de nasıl” diyorum gülerek.</p>
				<p class="normal1">“İyi, o zaman ben sizi rahat bırakayım.”</p>
				<p class="normal1">O gittikten sonra ne kadar gerilmiş olduğumu fark ediyorum. Kollarım, omuzlarım, boynum kaskatı kesilmiş. Belki hep aynı şekilde oturmaktan, belki de anlattığım olayları yaşar gibi olduğumdan.</p>
				<p class="normal1">Kalkıp, uçağın burnuna doğru yürüyorum. Su içiyorum, birkaç jimnastik hareketi yapıyorum. Sonra uçak boyunca iki kez yürüyorum. Bir sağ taraftan, bir de sol taraftan.</p>
				<p class="normal1">Dev Airbus 340 tıklım tıklım dolu. Koltuklarda çeşit çeşit insan uyuyor. Kadın, erkek, genç, yaşlı, çocuk bir sürü insan. Birbirlerine yabancılar ama kader birliği ettiklerinin farkında değiller.</p>
				<p class="normal1">Uçak düşecek olsa hepsi aynı dakikada ölecekler ve bu ölüm onları sonsuza kadar bağlayacak. Şu yaşlı kadınla, ona yaslanmış uyuyan torunu, öteki koltukta oturan genç adam, business class’taki iş adamları, hatta pilotlar, gecenin o saatinde bile giysileri kırışmamış olan hostesler. Onlara bakarken “Her yolculuk bir kader birliğidir” diye düşünüyorum, “ama insanlar bunu bilmiyor.”</p>
				<p class="normal1">Üstelik hangi boyuttan bakarsak o kadar büyük bir gerçek bu. Örneğin insan türünün bu gezegendeki serüveni de bir yolculuk olarak görülemez mi? Ekolojik dengeyi bozmaya başlayan bir yolculuk. Ve bu dengenin bozulması, bütün insanlar için bir kader birliği değil mi? Birbirini tanısın tanımasın, her bireyin kaderi birleşmiyor mu? Her anlamdaki yolculuk böyle bir şeye neden oluyor.</p>
				<p class="normal1">İnsanlar başlarına bir şey gelmeyince durumu anlayamıyor, her yolculukta insanları birbirine bağlayan kaderi algılayamıyor. Belki sizin de garibinize gidiyor bu sözler ama biraz daha sabır lütfen, ileride anlatacaklarım, ne demek istediğimi tam olarak açıklayacak.</p>
				<p class="normal1">Uçağı iki kere katettikten sonra yerime dönerken, aslında biraz uyumalıyım diye düşünüyorum. Anılarımı sıraya koyabilmem ve düzgün bir şekilde aktarabilmem için gücümün yerinde olması gerekiyor. Belki de yarım saat gözlerimi dinlendirsem daha iyi devam edebilirim. Koltuğumu iyice arkaya yatırıp, göz bandını takmak ve battaniyemi üstüme çekip bir süre uyumak en iyisi.</p>
				<p class="normal1">Ama dizüstünü kapatmadan önce şu bir iki paragrafı da ekleyeyim ki, uyandığım zaman yazacağım bölüm daha zevkli başlasın. Hemingway de en hızlı devam edeceği noktada ara verirmiş yazmaya.</p>
				<p class="normal1">Asık suratından ve hiç konuşmamasından bana iyice kızgın olduğunu anladığım Süleyman otomobili boş İstanbul caddelerinden geçirip Pera Palas’ın önüne yanaştırdığında saat 3.52’yi gösteriyordu.</p>
				<p class="normal1">Profesörü lobide buldum. Siyah paltosu sırtında, fötr şapkası başındaydı. Şapkayı çıkarmayı ihmal etmeden son derece ciddi bir yüzle selamladı beni.</p>
				<p class="normal1">“Good morning!”</p>
				<p class="normal1">Sonra yanındaki masanın üstünden siyah keman kutusunu ve o saatte, boş otel lobisinde çok garip görünen bir şeyi daha aldı. Küçük bir çelenkti bu. Sadece beyaz çiçeklerden yapılmış, halka şeklinde bir çelenk. Üzerinde bir şey yazıyordu. Eğilip “Für Nadia” yazısını okudum. Bu çelengi bir gün önce yaptırmış olmalıydı.</p>
				<p class="normal1">Dışarı çıktık, profesör, Süleyman’ın açtığı sağ kapıdan otomobile bindi. Ben de sol tarafına oturdum.</p>
				<p class="normal1">Gülümsememesi, dramatik, hatta sert yüz ifadesi, bana hiç yakınlık göstermemesi tuhafıma gitmişti doğrusu. Hatta biraz da kızmıştım. Önce Süleyman, sonra da bu. Demek ki bu sabah bütün aksilikler birbirini kovalayacaktı.</p>
				<p class="normal1">Buz gibi bir sesle “Nereye gidiyoruz profesör?” diye sordum.</p>
				<p class="normal1">“Şile’ye!”</p>
				<p class="normal1">Şaşkınlıktan küçükdilimi yutacaktım.</p>
				<p class="normal1">“Nereye?”</p>
				<p class="normal1">“Şile!”</p>
				<p class="normal1">Ya yanlış duymuş olmalıydım ya da profesör ilçelerin isimlerini karıştırıyordu.</p>
				<p class="normal1">“Profesör, Şile Karadeniz kıyısında bir tatil kasabasıdır. Biliyorsunuz değil mi?”</p>
				<p class="normal1">“Biliyorum.”</p>
				<p class="normal1">“Oraya mı gitmek istiyorsunuz yani?”</p>
				<p class="normal1">“Evet, lütfen.”</p>
				<p class="normal1">“Sabah 4’te, kışın, Şile’ye... Bir yanlışlık olmasın?”</p>
				<p class="normal1">Profesör, sinirlerine hâkim olmaya çalıştığı anlaşılacak şekilde,</p>
				<p class="normal1">“Evet fraulein!” dedi. “Şile’ye gitmek istiyorum. Yeni Boğaz köprülerinden bahsetmiştiniz ya. İşte onlardan birini kullanarak Asya’ya geçmek ve Şile’de size göstereceğim yere gitmek istiyorum. Başka sorunuz var mı?”</p>
				<p class="normal1">“Yok!”</p>
				<p class="normal1">Sonra arkaya dönüp, ne konuştuğumuzu anlamaya çalışmaktan boynu tutulan Süleyman’a,</p>
				<p class="normal1">“Şile’ye gitmek istiyor” dedim.</p>
				<p class="normal1">“Ne?”</p>
				<p class="normal1">“Evet, doğru duydun, hadi bakalım. Bu güzel şubat sabahında Şile’ye gidiyoruz. Keşke mayolarımızı da alsaydık.”</p>
				<p class="normal1">Sonra yola çıktık. Fatih Sultan Mehmet Köprüsü’nden geçip, Ankara istikametine gitmeye başladık. Otoyolda sadece kamyonlar vardı. Şile işaretinden sapıp orman içi dar ve bozuk yollara girdiğimizde onlar da kalmadı. Tek başımıza yol alıyorduk.</p>
				<p class="normal1">Arabada kimse konuşmuyordu. Soğuk nedeniyle hepimiz mantolarımıza sıkıca sarınmıştık. Galiba herkes birbirine kızgındı.</p>
				<p class="normal1">Şile’ye iki kere Ahmet’le gitmiştik. Balıkçı limanı, lokantaları, uçsuz bucaksız kumsalları ile harika bir yazlık kasaba olması gerekirdi ama değildi. Bir şey eksikti. Esnafın yabaniliği mi, kasabanın sevimsizliği mi nedir bilmiyorum ama bir daha buraya gelmem diye yemin etmiştim. Belki de bana öyle gelmişti. Galiba bunda, dönüş yolunda Ahmet’le giriştiğimiz sert kavganın da etkisi vardı. Limandaki basit lokantalardan birinde balık yemiş, beyaz şarap içmiştik. Çevremizde sevimsiz tipler vardı. Şu karı koca aynı eşofmandan giyen, şişman, pazar günleri lokantaları dolduran ve çevreye durmadan “Bakın, biz nasıl keyif yapıyoruz!” ifadesiyle bakan tipler. Rakı kadehlerini kıracak gibi tokuşturmalarında bile kaba bir şeyler vardı.</p>
				<p class="normal1">Gündüz içtiğim her içkiden sonra olduğu gibi, Ahmet’le Şile’de geçirdiğimiz o gün de migrenim tutmuştu.</p>
				<p class="normal1">O virajlı yollardan dönerken, mide bulantıları içinde “Sana da, Şile’ne de!” diye lanet okumuştum içimden. Çünkü o çok ısrar ettiği için gitmiştik.</p>
				<p class="normal1">Yazın bile sevmemiştim oraları ama kim bilir kışın nasıldı. Karadeniz tehlikeliydi. Her yaz boğulma vakaları olurdu, çünkü dalgalar yüzenlerin ayaklarının altındaki kumu birden oyar ve uçurumlar meydana getirirdi.</p>
				<p class="normal1">İyi ama bu garip adamın ne işi vardı kış günü Şile’de? O saatte kiminle buluşacaktı? Karşı kıyı Rusya olduğuna göre, Soğuk Savaş döneminde olsak bir sürü fantezi kurulabilirdi. Mesela Karadeniz’den birdenbire çıkan bir Sovyet denizaltısı ya da bir gemiden yakıp söndürülen ışıklar gibi.</p>
				<p class="normal1">Eskiden Karadeniz bölgesinde transistörlü radyosu olan birçok solcu öğretmen, Rusya’yla haberleşiyor diye tutuklanmış, hayatı karartılmıştı. NATO’nun dev radar istasyonları ve denize açılan dev mağaralarda bekleyen savaş denizaltıları Karadeniz’deydi.</p>
				<p class="normal1">Gözlerimi yumdum. Babaannemin sözleri geldi aklıma:</p>
				<p class="normal1">“Bu dünyada sana kötülük yapmak isteyen insanlar çıkacak karşına ama unutma ki iyilik yapmak isteyenler de çıkacak. Kimi insanın yüreği karanlık, kimininki aydınlıktır. Geceyle gündüz gibi! Dünyanın kötülerle dolu olduğunu düşünüp küsme, herkesin iyi olduğunu düşünüp hayal kırıklığına uğrama! Kendini koru kızım, insanlara karşı kendini koru!”</p>
				<p class="normal1">Korurum babaanne, diye düşündüm, sen beni merak etme!</p>
				<p class="normal1">İki saat boyunca virajlı yollarda savrula savrula gittik. Şile’ye yaklaşırken, kurşuni bir gökyüzü altında gün ağarmaya başladı.</p>
				</body>
</html>