<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>1</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:8228e720-c1eb-4201-a053-5d6f72d09413"/></head>
	<body class="calibre">
<h2 class="kitapickapak3" id="calibre_toc_20"><br class="chapter"/><br class="chapter"/>16<br class="chapter"/>
			    <img alt="" class="calibre3" src="nota.jpg"/></h2><br class="chapter"/><br class="chapter"/>
				<p class="normal1">Telefon acı acı çaldığında henüz yataktaydım. Raporlu olduğum için tatil günlerimin tadını çıkarıyordum.</p>
				<p class="normal1">Tam burada, düzeltmem gereken bir şey daha gördüğüm için memnun oluyorum. Çünkü kopyala-yapıştır işlemine biraz ara verme şansı yaratıyor bu sorun. Uçaktaki koltuğumda böyle sırtım, ensem tutulmuş şekilde çalışmak, evde bütün bunları yazmaktan daha zormuş.</p>
				<p class="normal1">Bu yolculuğa çıkmadan önce, heyecan dolu günler boyunca o satırları yazarken rahattım. Nasıl olsa sonra kontrol edeceğimi düşünüp, hızlı bir şekilde ilerliyordum. Ne var ki, yazdıklarıma son halini vermek için çalışmak, bazen içimi sıkıyor. Bir cümleye takılıp kaldığım oluyor.</p>
				<p class="normal1">Şimdi de, “Telefon acı acı çaldığında...” diye yazdığıma takılıyorum. Oysa telefonlar acı acı çalmaz, hep aynı çalar ama biz gelen habere göre bazen sonradan zilleri böyle yorumlarız. Demek ki, yazma işine kendimi fazla kaptırıp, daha telefonu açmadan sanki bir olumsuzluk yaşayacağımı biliyormuşum gibi sözler etmişim.</p>
				<p class="normal1">Gerçi bugünden dönüp baktığımda, sahiden de o telefonun sesini “acı acı” hatırlıyorum. En iyisi burada bir düzeltme yapmayayım. Zaten araya girip bu satırları yazmak, kafamı biraz dinlendirmiş oldu; devam ediyorum.</p>
				<p class="normal1">Telefondan Ahmet’in haykıran sesi geliyordu. Ne günaydın, ne merhaba demeden,</p>
				<p class="normal1">“Sen ne yaptığını sanıyorsun?” diye bağırdı. “Ne yaptığını sanıyorsun? Hepimizi rezil ettin! Kerem’in yüzüne nasıl bakacaksın, benim, annenin, babanın yüzüne nasıl bakacaksın?”</p>
				<p class="normal1">“Hey, ağır ol bakalım!” dedim. “Daha yeni uyandım ve neden bahsettiğini bile anlamıyorum.”</p>
				<p class="normal1">Bu pısırık Ahmet’e ne olmuştu böyle? Hayatında ilk defa sinsilikten öfkeye geçmişti. Onu bu hale getiren neydi acaba?</p>
				<p class="normal1">“Hiç mi utanmıyorsun?”</p>
				<p class="normal1">“Bak Ahmet!” dedim. “Kafamı kızdırma da adam gibi anlat, nedir derdin? Kes şu bağırıp çağırmayı!”</p>
				<p class="normal1">“Yazıklar olsun, yazıklar olsun!”</p>
				<p class="normal1">“Ne diyorsun be! Ne bağırıyorsun? Aklını mı kaçırdın?”</p>
				<p class="normal1">“Gazeteleri görmedin mi?”</p>
				<p class="normal1">“Görmedim, ne olmuş.”</p>
				<p class="normal1">“Bir zahmet al da bak. Bir de anne olacaksın, yazıklar olsun, utan, utan!”</p>
				<p class="normal1">“Hadi be, defol!”</p>
				<p class="normal1">Telefonu yüzüne kapattım.</p>
				<p class="normal1">Bütün sinirlerim altüst olmuştu. Böyle bir telefonla uyanmak hayatta olabilecek en berbat şeylerden biriydi herhalde. Ama bir yandan da dehşetli bir merak kaplamıştı beni. Ahmet bunu yapabilecek özellikte bir adam değildi. Onu böyle delirten neydi acaba?</p>
				<p class="normal1">Kalktım, Kerem okula gitmişti. Mutfak masasına bakınca, ona akşamdan hazırladığım kahvaltısını yaptığını gördüm. Demek ki ben kalkmayınca, ikide bir “Hadi” deyip servise yetişmesi için onu uyarmaya gerek kalmıyordu.</p>
				<p class="normal1">Hemen dış kapıya koştum. Kapıcı her sabah bir gazete bırakırdı ve Kerem buna kesinlikle elini sürmezdi. Kapıyı açıp gazeteyi aldım, gözden geçirmeye başladım. Her zamanki siyasi haberler, birinci sayfanın sağ üst başında güzel bir kadın resmi, ikinci sayfada magazin haberleri, üçüncü sayfada cinayet haberleri... Derken beşinci sayfada gördüm. Orta büyüklükte bir haberdi.</p>
				<p class="normal1">Dünya birden daha hızlı dönmeye başladı. Döndü, döndü, döndü ve başıma yıkıldı. Başıma doğru bir sıcaklık yükseldi. Gördüklerime inanamadan titreyen ellerimle tuttuğum gazeteyi okumaya çalıştım.</p>
				<p class="indentmetin">İSTANBUL ÜNİVERSİTESİ’NDE REZALET</p>
				<p class="indentmetin">Özel Haber</p>
				<p class="indentmetin">Bugünlerde İstanbul Üniversitesi büyük bir rezaletle çalkalanıyor. İddialara göre, Üniversite’nin halkla ilişkilerini yürüten Maya Duran (36), geçen hafta konuk profesör olarak gelen Amerikalı Maximilian Wagner (87) ile uygunsuz ilişkiler içine girdi.</p>
				<p class="indentmetin">Şile yakınlarında bir motelde çifti uygunsuz durumda gördüğünü söyleyen, üniversitenin bir başka mensubu S. L. ve motel görevlisi A. K., karşılaştıkları manzarayı “iğrenç” olarak nitelendirdiler. Aralarında bu kadar büyük bir yaş farkı olan ikiliyi aynı yatakta çırılçıplak gördüklerini belirttiler. Olay üniversite çevrelerinde tam bir şok etkisi yarattı.</p>
				<p class="indentmetin">Skandal ile ilgili olarak görüşlerine başvurduğumuz Rektör “İlgili personel hakkında idari soruşturma başlatıldı. İddiaların kesinleşmesi halinde üniversitemizle ilişkisi kesilecektir” şeklinde konuştu.</p>
				<p class="indentmetin">Üniversite Genel Sekreteri ise “Bu ilim irfan yuvasında böyle bir rezalete göz yummamız beklenemez!” dedi.</p>
				<p class="indentmetin">Konuk Profesör Wagner ülkemizden ayrılmış durumda ama şu anda raporlu olan Maya Duran’ın suçlamalar konusunda ne açıklama yapacağı merak konusu.</p>
				<p class="normal1">Şoka girdiğimi hissediyordum. Başıma korkunç bir ağrı saplanmıştı, terliyordum, ellerim titriyordu. Nefes almakta bile güçlük çekiyordum.</p>
				<p class="normal1">Kulağıma bir çığlık geldi. Birisi canhıraş çığlıklar atıyordu. Bir süre sonra o çığlıkların benim gırtlağımdan çıktığını anladım. Elimi ağzıma kapattım. Midem bulandı. Tuvalete koşup kustum. Yeşil safralar çıkarana kadar kustum.</p>
				<p class="normal1">O sırada telefon çaldı. Alışkanlıkla açtım. Bir kadın sesi “Maya Hanım” diyordu.</p>
				<p class="normal1">“Evet!”</p>
				<p class="normal1">“Gazeteden arı...”</p>
				<p class="normal1">Cümlesini daha tamamlayamadan kapattım. Telefon sürekli çalmaya başladı. Hep ayrı ve bilmediğim numaralardan arıyorlardı. Telefonu sessize aldım. Kırmızı ışığı yanıp yanıp sönüyordu.</p>
				<p class="normal1">Kendi yanaklarıma tokat attım. Şoku atlatmaya çalıştım.</p>
				<p class="normal1">Bu haberin hayatımı değiştirdiğini derinden hissediyordum, varlığım sarsılıyordu. Ama yine de kendime hâkim olmam gerekiyordu. Mutfağa gittim, sert bir kahve yaptım. Kendimi zorlayarak içmeye başladım. Midem kalkıyor, boğazıma kadar gelip tıkanıyordu. Kahveye biraz süt koydum ve batırarak yumuşattığım bir bisküviyi yemeye çalıştım.</p>
				<p class="normal1">“Aklını başına topla Maya, kendine gel. Sakin ol, sakin ol.”</p>
				<p class="normal1">Ne yaparsam yapayım kalbimin tuzağa düşmüş bir kuş gibi çırpınmasını engelleyemiyordum. İstanbul’un orta yerine çırılçıplak atılmış gibiydim. Kendimi sakinleştirmem için bir yol bulmam şarttı. Acaba sabah sabah Porto mu içseydim? Ama düşüncesi bile midemi bulandırdı.</p>
				<p class="normal1">O sırada aklıma ilaç geldi. Filiz bana, bazı uykusuz gecelerimde yardımcı olsun diye Lexotanil diye bir ilaç vermişti. Başucumdaki çekmecede duruyordu ama hiç kullanmamıştım. Yatak odasına gidip ilacı çıkardım ve hemen içtim. Salonda dolaşmaya başladım.</p>
				<p class="normal1">Böyle bir haber gizli kalamazdı, büyük bir ihtimalle diğer gazetelerde de çıkmıştı. Şu anda üniversitede çalışanlar, hocalar, öğrenciler bunu konuşuyordu mutlaka. 87 yaşındaki erkekle 36 yaşındaki kadın üzerine binbir şaka yapıyorlardı.</p>
				<p class="normal1">Ya Kerem? Kerem aklıma gelir gelmez panik beni yine ele geçirmeye başladı. Oğlum gazete okumazdı, arkadaşları da beni bilmezdi ama internette görebilirdi.</p>
				<p class="normal1">Bir süre sonra ilaç etkisini göstermiş olmalı ki içimdeki acı hiç azalmadan ama olayları dışarıdan seyrederek düşünmeye başladım. Kollarım ve ağzım uyuşmuştu sanki. Kafam hafiflemişti. Yatağa yüzüstü uzandım. Bir süre hiçbir şey düşünemeden yattım. Komodine koyduğum telefonun yanıp yanıp söndüğünü görüyordum.</p>
				<p class="normal1">Böyle ne kadar vakit geçti bilmiyorum, kalktığım zaman daha iyiydim. İlk şoku atlatmış olmalıydım. Sıcak bir banyo yaptım, yine kendimi zorlayarak bir şeyler yedim. Arada bir gelen ağlama krizlerine karşı direndim. Ama “Babaanne bana kötülük yapmak isteyen karanlık insanlar burada” diye düşünürken gözyaşlarıma engel olamadım.</p>
				<p class="normal1">Sonra yine kendimi topladım. Kafamda bir plan yapmaya koyuldum. Hayatımı Süleyman denilen aşağılık mahlukun bir yalanı yüzünden karartmayacaktım. Ondan daha akıllı, daha eğitimliydim. Mücadele edecektim.</p>
				<p class="normal1">Telefonu elime aldım. Önce beni sabah aramış olan muhabirin telefonunu çevirdim.</p>
				<p class="normal1">“Buyurun, ben Sibel!” diye açtı telefonu.</p>
				<p class="normal1">“Bu sabah beni aramıştınız” dedim. Adımı söyleyince heyecanlandı. “Bir açıklama yapmak istiyorum” diye devam ettim.</p>
				<p class="normal1">“Gelip sizinle röportaj yapabilir miyiz?” diye sordu.</p>
				<p class="normal1">“Hayır” dedim. “Sadece bir açıklama yapmak istiyorum.”</p>
				<p class="normal1">“Nasıl bir açıklama?”</p>
				<p class="normal1">“Yayımladığınız haberin gerçekle hiçbir ilgisi yok.”</p>
				<p class="normal1">“Biz zaten var demedik Maya Hanım. Üniversitede böyle iddialar dile getiriliyor dedik.”</p>
				<p class="normal1">“Bakın, ben bir anneyim. 14 yaşında bir oğlum var. Annem babam var, Albay ağabeyim var. Bu haberiniz beni onların gözünde ne hale sokuyor, düşünsenize!”</p>
				<p class="normal1">“Sakin olun Maya Hanım.”</p>
				<p class="normal1">“Nasıl sakin olayım, bütün Türkiye’ye rezil oldum. Lütfen bir açıklamamı yayımlayın. En azından bu iddiayı nefretle reddettiğimi yazın.”</p>
				<p class="normal1">“Hemen gelip bir söyleşi yapalım. Bütün istediklerinizi söylersiniz, daha iyi olmaz mı?”</p>
				<p class="normal1">Ah sersem kafam! Muhabire evet demek gafletinde bulundum.</p>
				<p class="normal1">“Not alacak mısınız, ev adresimi vereyim.”</p>
				<p class="normal1">“Adresi biliyoruz, Maya Hanım. Hemen yola çıkıyoruz.”</p>
				<p class="normal1">Kendimi temize çıkarmak için bu sınavı atlatmam şarttı. Saçıma başıma biraz çeki düzen verdim. Salonu topladım. Bu arada telefonda annemin beş defa aramış olduğunu görüp, ara tuşuna bastım.</p>
				<p class="normal1">“Anne!”</p>
				<p class="normal1">“Ah Maya! Kalbim duracaktı. Neredesin kızım?”</p>
				<p class="normal1">“Anne gazetedeki haberi gördün mü?”</p>
				<p class="normal1">“Gördüm.”</p>
				<p class="normal1">“Yalan anne, hepsi yalan. Adi bir iftira!”</p>
				<p class="normal1">“Elbette yalan kızım. Ben seni bilmez miyim!”</p>
				<p class="normal1">“Şimdi gazeteciler geliyor, bu iftirayı yalanlayacağım. Yarına kadar sabret. Babam iyi mi?”</p>
				<p class="normal1">“İyi, çok şükür, ama üzülüyor tabii.”</p>
				<p class="normal1">“Söyle üzülmesin. Her şeyi düzelteceğim, bu iftirayı atanları mahkemeye vereceğim.”</p>
				<p class="normal1">O sırada kapının zili çaldı.</p>
				<p class="normal1">“Tamam anne geldiler, kapatıyorum, sonra ararım.”</p>
				<p class="normal1">“Allah’a emanet ol yavrum.”</p>
				<p class="normal1">Kapıyı açtım. Genç, esmer bir kızla, boynunda kocaman fotoğraf makinaları asılı bir delikanlı içeri girdi. Fotoğrafçının gelişine biraz bozulmuştum ama yapacak bir şey yoktu. Mümkün olduğu kadar iradeli ve kendinden emin görünmeye çalıştım.</p>
				<p class="normal1">Biz kızla oturup konuşurken delikanlı etrafımızda dönüyor, objektif değiştirip resimlerimizi çekiyordu.</p>
				<p class="normal1">“Size” dedim, “bu haberin ve bu dedikoduların tamamen asılsız olduğunu bildirmek istiyorum. Bu işte bana karşı bir kasıt ve komplo var.”</p>
				<p class="normal1">“Peki, kim size bu iftirayı atıyor?”</p>
				<p class="normal1">“Rektörün şoförü Süleyman” dedim.</p>
				<p class="normal1">“Neden?”</p>
				<p class="normal1">“Çünkü rektöre söylememi istediği bazı şeyleri söylemedim diye bana kızmıştı. Ayrıca konuk profesörün kemanını çalmaya kalkıştı. Ben foyasını meydana çıkarıp kemanı buldum, sahibine iade ettim. Bunlardan dolayı benden intikam almak istedi.”</p>
				<p class="normal1">“Durun bir dakika. Profesör keman mı çalıyordu?”</p>
				<p class="normal1">“Evet!”</p>
				<p class="normal1">“Kime, size mi çalıyordu?”</p>
				<p class="normal1">“Tabii ki hayır.”</p>
				<p class="normal1">“Peki, güzel çalıyor muydu bari? Yani profesyonelce miydi? Bir bilim adamının keman çalması biraz garibime gitti de.”</p>
				<p class="normal1">“Bilmiyorum, fazla dinlemedim, güzel çalıyordu herhalde ama konumuz bu değil.”</p>
				<p class="normal1">“Profesör Wagner’in resimlerini gördüm. Bayaa hoş bi adam.”</p>
				<p class="normal1">“Bana ne? Elâlemin adamından bana ne!”</p>
				<p class="normal1">“Hoş adam ama di mi?”</p>
				<p class="normal1">“Hoş olabilir... Eee?”</p>
				<p class="normal1">“Peki, onunla Şile’ye gittiniz mi?”</p>
				<p class="normal1">“Evet.”</p>
				<p class="normal1">“Bu kış günü niçin Şile’ye gitmek istediniz?”</p>
				<p class="normal1">“Ben değil o istedi. Eski hatıralarını yâd edecekmiş. Süleyman’ın kullandığı rektörün arabasıyla götürdük.”</p>
				<p class="normal1">“Ama birkaç saat Black Sea Motel’de yalnız kalmışsınız.”</p>
				<p class="normal1">“Evet, çünkü rektörün eski Mercedes’i sık sık yaptığı gibi arıza çıkardı, çalışmadı. Süleyman da Şile’den tamirci getirmek için gitti. O buz gibi havada dışarıda bekleyemezdik ki.”</p>
				<p class="normal1">“Süleyman sonra gelmiş.”</p>
				<p class="normal1">“Evet, geldi.”</p>
				<p class="normal1">“Bu soruyu sorduğum için özür dilerim ama ikinizi yatakta çıplak gördüğü doğru mu?”</p>
				<p class="normal1">İşte bunu açıklayamazdım. Donmaması için onu soyup yarı çıplak vücudumla sarıldım, sadece hayat kurtarmak için yaptım desem, bana kimse inanmazdı.</p>
				<p class="normal1">Deminden beri peş peşe soru cevaplarla hızla devam eden görüşmemizde, niye böyle bir duraklama yaşandığını düşünüp muhabirin bir şüphe duymaması için, bu soruya sinirlenmiş gibi davrandım. Sanki sinirlerimi kontrol etmek için biraz duraklamıştım. Sonra azarlar gibi,</p>
				<p class="normal1">“Hayır!” dedim. “Ne yatağı? Nasıl böyle bir şey uydurabilir şerefsiz adam!”</p>
				<p class="normal1">“Yani böyle bir şey kesinlikle olmadı diyorsunuz!”</p>
				<p class="normal1">“Olmadı!”</p>
				<p class="normal1">“Peki” dedi muhabir. “Biz kalkalım, haberi baskıya yetiştirelim.”</p>
				<p class="normal1">Kapının önünde onu durdurdum. Elini tutup, gözlerinin içine baktım.</p>
				<p class="normal1">“Bakın” dedim, “ikimiz de kadınız. Bu ülkede kadınlara nasıl bakıldığını biliriz, hele benim gibi dul kadınlara. 14 yaşında bir oğlum var. Sizden bir kadın olarak rica ediyorum, beni bu beladan kurtarın. Hepsinin iftira olduğuna yemin ederim.”</p>
				<p class="normal1">Muhabir gözlerime sevgiyle baktı. Hep acelesi varmış gibi davranan bir kızdı ama o anda hareketleri yavaşladı.</p>
				<p class="normal1">“Hiç merak etmeyin” dedi. “Ben sizi anladım. Elimden geleni yapacağım. Bu arada güçlü olun.”</p>
				<p class="normal1">Onlar gittikten sonra biraz içim rahatladı. Demek ki en geç yarın düzelecekti bu durum. “Babaanne, karanlık insanlardan sonra aydınlık insanlar geldi” dedim. “Her şey düzelecek.”</p>
				<p class="normal1">Annemi arayıp yarın gazetenin bu haberi düzelteceği müjdesini verdim. Sonra sinirlerime hâkim olmaya çalışarak Ahmet’i aradım.</p>
				<p class="normal1">“Sabah bana ettiğin hakaretlerin hepsini iade ediyorum” dedim. “Asıl sen utan. Bir iftirayı bahane edip bana saldırıyorsun. Yarın gazeteyi al da oku!”</p>
				<p class="normal1">Çat diye kapattım yüzüne.</p>
				<p class="normal1">Ondan sonra Tarık’ı, sonra da Filiz’i aradım. İkisine de olup biteni anlattım.</p>
				<p class="normal1">En son ve en zor telefona gelmişti sıra. Rektörlüğü aradım. Neylan’a beni rektör beye bağlamasını rica ettim. Hatta biraz bekletti, sonra rektör beyin meşgul olduğunu ve benimle görüşemeyeceğini söyledi.</p>
				<p class="normal1">Bu üslubu çok iyi biliyordum, çünkü ben de rektör adına birçok kişiyi aynı metotla başımdan savmıştım. Benimle görüşmeyecekti.</p>
				<p class="normal1">Genel sekreteri cep telefonundan aradım, açtı.</p>
				<p class="normal1">“Büyük bir iftira karşısındayım” dedim. “Gelip her şeyi anlatmak istiyorum.”</p>
				<p class="normal1">Alaylı bir ses tonuyla “Siz hasta değil misiniz Maya Hanım?” diye sordu.</p>
				<p class="normal1">“Hastayım ama şerefime sürülen bu lekeyi temizlemek için yataktan kalkarım. Hem yarın gazete de hatasını düzeltecek.”</p>
				<p class="normal1">“Biliyorsunuz, hakkınızda idari soruşturma başlatıldı.”</p>
				<p class="normal1">“Biliyorum, demecinizi okudum. Ben de bu yüzden gelip ifade vermek, gerçekleri anlatmak istiyorum.”</p>
				<p class="normal1">“Yapın ama sizi önceden uyarayım. Bu iş pek kolay olmayacak. Aleyhinizde birçok ifade var.”</p>
				<p class="normal1">“İfade dediğiniz o Süleyman rezilinin iftiraları.”</p>
				<p class="normal1">“Sadece o değil.”</p>
				<p class="normal1">“Başka kim olabilir ki?”</p>
				<p class="normal1">“Black Sea Motel’de çalışan çocuk, Pera Palas’taki garsonlar, resepsiyon görevlileri, oda servisi hizmetlileri, hatta İlyas!”</p>
				<p class="normal1">Beynimden vurulmuşa döndüm. İşte şimdi hapı yutmuştum. Black Sea Motel’i Pera Palas’taki akşam yemeklerine ve Max’ın odasında geçirdiğim geceye bağlayacaklardı.</p>
				<p class="normal1">Bu durumda ne anlatırsam anlatayım kimseyi inandıramayacaktım. Ama mutlaka bir şeyler yapmalıydım.</p>
				<p class="normal1">“Ne zaman geleyim?” dedim.</p>
				<p class="normal1">“Yarın sabah!” dedi genel sekreter. “Rektör bey çok kızgın ve bu rezaletin bir an önce sona ermesini istiyor.”</p>
				<p class="normal1">Telefonu kapattık.</p>
				<p class="normal1">Anlamıştım. Beni üniversiteden atıyorlardı. “Rezaletin sona ermesi”nin bir tek anlamı olabilirdi. Karar zaten alınmıştı ama göstermelik bir soruşturma geçirecektim.</p>
				<p class="normal1">İnsan en güç anda bile kendine bir umut yaratmak istiyor. Bir çıkış noktası bulmak için kıvranıyor. Kafamdan çok hızlı ve birbirine karışmış durumda bir sürü düşünce geçmeye başladı.</p>
				<p class="normal1">“Üniversiteden atılsam bile bunun çok önemi yok, başka bir iş bulurum, belki daha iyi olur, hem Tarık epey paran var dedi, yeter ki şu rezaletten kurtulayım, yarın gazetede haber yalanlansın, zaten hayatımı kökten değiştirmemde fayda var, üniversite işi de bitsin, rahat bir nefes alayım, belki başka bir şehre taşınırım, belki daha iyi olur, hiçbir şeyin önemi yok, Tarık epey paran var dedi, belki daha iyi bir hayata başlarım, bundan sonra daha güzel yaşarım, başka bir iş bulurum, yarın gidip Tarık’tan birikmiş paramı alırım, havaalanına gidip uçağa binerim, beni hiç kimsenin tanımadığı bir yere giderim, yarın gazete haberi yalanlar, üniversite işi de bitsin, havanın sıcak ve insanların mutlu olduğu bir yere giderim, başka bir iş bulurum.”</p>
				<p class="normal1">Kafamda devamlı bu kelimeler uçuşup duruyordu. Her şeyi bırakıp uzaklara gitmek isteği büyüyordu içimde.</p>
				<p class="normal1">O sırada zil çaldı ve beni sıcak kumsal hayallerimden uyandırdı. Gelen, hayallerimi gerçekleştiremeyeceğimin en büyük kanıtı olan oğlumdu. Burada kalıp mücadele etmek zorundaydım. Hayat beni görünmez Lilliput ipleriyle İstanbul’a ve bu çevreye bağlamıştı. Bir yaban kuşu gibi özgür davranamazdım. Kafesteydim.</p>
				<p class="normal1">Kerem’in hiçbir şeyden haberi olmadığını hemen anladım. Yine her zamanki havasındaydı. Yemekten sonra televizyonu açmadım. Ne olur ne olmaz, belki haberi orada da vermeye hevesli birileri çıkardı. İşin içine seks, kadın, üniversite falan girince dayanamazlardı.</p>
				<p class="normal1">Kerem internette haber sitelerini okumazdı ama her ihtimale karşı ondan Bad Arolsen’deki Nazi arşivlerini araştırmasını rica ettim. Acaba Scurla ve Wagner konusunda online bilgi bulabilir miydi?</p>
				<p class="normal1">Böyle bir şey Kerem’in canına minnetti. Hemen ekranın karşısına kuruldu.</p>
				<p class="normal1">Yazıyla insan hayatı arasındaki garip ilişkiyi düşündüm. Yazı doğal bir şey değildi. İcat edilmişti, yani uçmak gibi o da doğamızda yoktu. Bu yüzden uçmaktan nasıl korkuyorsak yazıdan da korkuyorduk. Claude Lévi-Strauss insanlığın gerilemesini yazının icadına bağlarken haklı mıydı yoksa?</p>
				<p class="normal1">En masum insan eylemleri yazıya geçirilince, hele gazetede haber olunca, bir suç havası veriyordu. Akşam evden çıkıp, Beyoğlu’nda bir arkadaşınızla buluşabilir, Rejans’ta bir akşam yemeği yiyebilir ve eve dönebilirdiniz. Bu dünyanın en olağan davranışlarından biri olurdu. Ama bir gazete, bir rapor, bir polis tutanağı aynı eylemi yazdığında suç gibi bir şeyler çıkardı ortaya. “Şahıs saat 19.14’te evden çıktı, 34 AF 6781 plakalı taksiye binip Taksim’e gitti. İstiklal Caddesi’ne yürüdü ve Fransız Konsolosluğu’nun önünde öteki şahısla buluştu. Caddeyi yürüyerek geçip Beyaz Ruslar’ın kurmuş olduğu Rejans adındaki lokantaya gittiler. Burada iki saat kalan şahıslar lokantanın önünde ayrıldılar. Şahıs yine Taksim’e yürüdü, 34 ZD 2645 plakalı taksiye binerek saat 23.27’de evine döndü.”</p>
				<p class="normal1">İşte böyle oluyordu. Yazı insanın hayatını karartabilir, onu suçlu gibi gösterebilir, hatta onu mahvedebilirdi. Aynı şeyi bir belgesel görüntü yapamazdı mesela. Çünkü onu seyreden insanlar, bu buluşmadaki sıradanlığı, yüz ifadelerini, dostça şakalaşmaları görebilir ve her şeyin masum bir buluşmadan kaynaklandığını anlayabilirdi. Ama yazı insanların düşgücünü harekete geçirip, en masum hareketlere olmadık anlamlar yüklemesine sebep oluyordu. Gazetelerin ve polisin elindeki en korkunç, en yıkıcı güç de buydu.</p>
				<p class="normal1">Ama sonra “Edebiyatın gücü de buradan geliyor” diye düşündüm. “Tolstoy da kitap yazdı, Adolf Hitler de. Sorun yazıda değil, kimin ne amaçla yazdığında. Tanrı bile kendini yazıyla anlatıyor. İyi ama yazının icadından önce Tanrı yok muydu?”</p>
				<p class="normal1">Gidip yattım, yorganın altında dertop oldum. Çok derinlerde, içimde bir yer acıyordu ve her yanımı korku kaplamıştı. Küçük bir kız çocuğuyken geceleri odadaki gölgeleri korkunç figürlere benzeterek korktuğum dönemi hatırlıyordum. Odada bir şeyler çıtırdardı, ben o zamanlar ahşap eşyaların çatırdadığını bilmezdim, odaya kötü adamların girdiğini sanıp korkardım. Nefes almaktan bile çekinerek gözlerimi sıkı sıkı yumar, beklerdim. Bir süre bekledikten sonra da yataktan yıldırım gibi fırlar, babaannemin odasına koşar, yorganının altına girerdim. Babaannem bana sıkıca sarılır, saçımı okşayarak beni yatıştırırdı.</p>
				<p class="normal1">Bu gece de aynı korkuları hissediyordum. Kötü şeyler olacaktı ve ben bütün dünyaya karşı tek başımaydım.</p>
				</body>
</html>