<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Buket Uzuner - Güneş Yiyen Çingene</title>
  <link href="../Styles/page_styles.css" rel="stylesheet" type="text/css" />
  <link href="../Styles/stylesheet.css" rel="stylesheet" type="text/css" />
</head>

<body>
  <p class="normal2"><br /></p>

  <p class="normal2" style="text-align: center;">ANAÏS'İN SAKLI MEKTUPLARI</p>

  <p class="normal1"><br /></p>

  <p class="normal1"><br /></p>

  <p class="normal1"><i>KİRALIK DAİRE: Müracaat no: 16.</i></p>

  <p class="normal1">On altı numaralı dairenin kapısını ev sahibesi açtı, alt kattaki kiralık daireyi gezdirdi, ev hakkında bilgi verdi. Yeni kiracıyla anlaşıp, depozit ve üç aylık avansı alırken, eski kiracısından söz etti: "Sizden önce genç bir kadın oturdu burada. Bir daha mı? Allah korusun, artık erkek kiracı istiyorum!"</p>

  <p class="normal1">Ertesi gün yeni evime taşındım. Karımın (eski karım demeyi öğrenmeliyim artık, ama bu olay henüz öyle yeni ki...) nedense bana vermemekte direttiği, kendi işine de pek yaramayacak özel eşyalarımın yokluğunu o zaman iyice hissettim. Anneannemden kalan porselen çay fincanları, babamın armağanı yazı masam, antikacıdan hayli kazıklanarak satın aldığım sandalyem ve bunun gibi şeyler. Ne yapalım, mal mülk için kavga edecek değilim ya! Eşten dosttan bir iki eşya edindim (her şey ateş pahası), zamanla daha severek kullanacağım bir şeyler alırım diyerek, artık kafamı dinleyeceğim kendi düzenimi kurmaya koyuldum; biraz sonra olacakların tek sahnesini bile hayâl etmem, tek satırını bile düşünmem olanaksızdı o sırada.</p>

  <p class="normal1">Eve çekidüzen vermeye, sağda solda bazı değişiklikler, onarımlar yapmaya çalışırken, kahverengi kitaplık raflarını beyaza boyamaya karar verdim (nereden aklıma estiyse?). Onları yerinden çıkartmak pek güçtü, oysa hafif görünen, topu topu üç tanecik raftı hepsi. Kan ter içinde rafları yerinden söktüğümde, içlerinde özel olarak hazırlanmış oyuklara rulolar şeklinde dizilmiş kâğıtlar keşfettim. Kâğıtları heyecanla açtığımda, bunların şık bir el yazısıyla ince ince yazılmış mektuplar olduğunu hayretle gördüm. Boyayı falan unutup, kâğıtları üst üste dizdim, öylece önüme koydum, baktım. Eflatun bir kalemle süslemeler gibi güzel yazılmış mektuplar fısıldayarak beni çağırıyordu âdeta... Oysa özel mektupların okunamayacak oluşu, karımla (yani eski kârımla demek istiyorum), anlaşamadığım en önemli konuların başında geliyordu. Ben iki insanın birbirine ne denli yakın olursa olsun, her birinin ayrı bir özel yaşamı ve özel alanı olduğunu savunduğum, o da bunu araya mesafe koymak sandığı için... Eski karımı çok seviyordum, hâlâ da seviyorum ama, 'sevmek' beraber olmak için yetmiyor, biz anlaşamıyorduk! Her neyse, gene eski karıma daldım galiba... Önümde mektuplar dizili duruyor, bense bu mektupların burada unutulmuş mu, yoksa bilerek mi bırakılmış olduğunu düşünüyordum. Bir iz miydi bunlar, yoksa asılları postalanmış ilk yazımlar mıydı?</p>

  <p class="normal1">Sonunda yalnızca şöyle bir göz atmaya kendimi kandırarak, merakıma yenildim. Mektupların çoğu 'sevgilim' diye başlıyordu ve 'senin, Anaïs' diye sonlanıyordu. Ev sahibeme laf arasında eski kiracının adını sorduğumda; "Ayça Hanım mı? Arkadaşları onu tuhaf bir adla çağırırlardı, Ananas mı nedir, öyle bir şey," dedi, sonra sanki kimsenin duymasını istemiyormuş gibi fısıldayarak ekledi: "Temiz, sessiz bir kadındı, pek güzeldi ama yalnızdı zavallı... Nedense?.." Sitemli bir kahkaha attı; "Bir daha yalnız kadına evimi vermem, şart olsun!"</p>

  <p class="normal1">O âna kadar mektuplara el sürmemiş, yalnızca göz atmakla yetinmiştim (inanın ki okumamıştım!) Hatta Anaïs'in (şey yani, Ayça Hanım'ın demek istiyorum) adresini bulup, mektuplarını iade etmeyi düşünmüştüm. Fakat Anaïs adını yaygın biçimde kullandığın, ev sahibemin beceriksiz açıklamasından öğrenince dayanamadım. Anaïs Nin'in güncelerini ve romanlarını Fransız Lisesi'nde öğrenciyken dayımın kitaplığından aşırıp, gizli gizli ne doyulmaz bir zevkle okuduğumu bilseniz, Anaïs adının beni neden böyle heyecanlandırdığını anlarsınız... Ah beni nasıl da delirtmişti o satırlar!..</p>

  <p class="normal1"><br /></p>

  <p class="normal1"><br /></p>

  <p class="normal1" style="text-align: right;"><i>"Şubat 10, Cuma</i></p>

  <p class="normal1"><i>Sevgilim,</i></p>

  <p class="normal1"><i>Yeni evime yerleştim. Küçük, sevimli bir daire işte. Meraklı bir ev sahibem var. Ona sessiz, utangaç, yalnız kalakalmış bir kadını oynadım: Pek beğendi! Yatağa uzandım ve seni düşündüm, önce uzaktan, sonra yakından; yakın, yakın, çok yakından. Bedenini, dudaklarını, ellerini düşündüm ve kalçalarını...</i></p>

  <p class="normal1"><i>Seni soyup, beyaz bir bulutun üstüne koydum ve uçurdum; önce yavaş yavaş, sonra hızlı hızlı, çok hızlı... Sen, gözlerin kapalı, yüzünde geniş bir gülümseme, gevşemiş yatıyordun bulutta. Bir ara ürperir gibi titredin, bir şeyler mırıldandın, sonra yeniden gevşeyip, derin bir uykuya daldın.</i></p>

  <p class="normal1"><i>Hiç ses etmeden seni seyrettim. Beni görmedin ama, rüyandaydım besbelli, gülümsüyordun. Ben de gevşedim ve uykuya daldım. Sana yolladığım önceki mektubu aldın mı? Yeni evimin adresini yazıyorum, sakın uzatma arayı. Yaz bana sevgilim...</i></p>

  <p class="normal1"><i>Canım, seni kulaklarının arkasından öpüyorum. Beni özle!</i></p>

  <p class="normal1" style="text-align: right;"><i>Senin</i></p>

  <p class="normal1" style="text-align: right;"><i>Anaïs."</i></p>

  <p class="normal1"><br /></p>

  <p class="normal1">Mektubun bütün heyecanı olduğu gibi kanıma taşındı. Sarhoş gibiydim. Yatağa uzanıp, Anaïs'i düşündüm. Böyle tutkulu bir kadın, nasıl sever bir erkeği diye merak ettim... Bunu düşünürken, eski karımdan boşanalı beridir ilk kez yalnız hissettim kendimi. Yanımda uzanıp, dokunacağım bir kadın olsa istedim. Bir kadın mı? Hadi canım, adını koyalım: ANAÏS!</p>

  <p class="normal1">İkinci mektubu okuduktan sonra, Anaïs'in sevgilisini de merak ettim. Ev sahibeme belli etmemeye çalışarak sorduğumda, Anaïs'e hiç mektup gelmediğini, ama postacının sık sık yabancı dergiler getirdiğini söyledi: "Evden işe, işten eve koştururdu kızcağız, bol bol da okurdu." Peki ama, yolladığı mektupların yanıtları başka bir adrese mi geliyordu yani? Bilmiyorum, bilemiyorum...</p>

  <p class="normal1">Bu, tuhaflıklar zincirinin yalnızca ilk halkasıydı oysa...</p>

  <p class="normal1">O sıralar hâlâ düzenli işine giden, hayata yeniden başlayan birisiydim ve geceleri düzenli uyuyordum...</p>

  <p class="normal1">'Bir dul erkeğin yeniden doğuş sancıları!' diye dalga geçiyordu iş arkadaşlarım benimle. Siz onlara bakmayın, abartıyorlar. Beş yıllık evliliğimin bitmesiyle, evlenmek kadar, boşanmayı da doğal kabul edip, kendime yeni bir hayat kurmaya karar verdim ve bir apartman dairesi kiralayıp, yerleştim; hepsi bu! Aslında alışkanlıkların yıkılması, heves ve inançla kurulmuş pek çok düş, beklenti ve heyecanın tuzla buz olması, duygusal hayatımı alt üst etti etmesine ama, (ne diye gizleyeyim ki? Hem erkeklerin kadınlardan daha az duygulu olduğu masalına asla inanmayın!) yanlış bir postulatı devam ettirmek yerine, yeni bir teoriyle yola çıkmayı uygun bulacak kadar sağlıklı bir iç dünyam var, belki de vardı demek daha doğru olacak! Çünkü yeni evimde benden önce yaşamış kadın kiracının saklı aşk mektuplarını bulduğumdan beri kendimi pek de sağlıklı hissettiğim söylenemez. Bunlar herhangi bir aşk mektubundan çok farklı, kelimeleriyle sevişen, içinde kımıl kımıl bir erotizmin soluk aldığı erotik bombalardı sanki. Okudukça, bu hiç görmediğim kadınla yaşıyor, onunla konuşuyor ve sevişiyordum. Bazı günler evden hiç çıkmak istemiyor, yatakta kalıp, Anaïs'i hayal etmek istiyordum... Bilmem böylesi hiç başınıza geldi mi? Yani onu hiç tanımıyordum ama, onsuz da yapamıyordum!.. Mektupların her biri bende garip tepkiler, çağrışımlar uyandırıyor, sanki sisli, daracık bir yolda yürüyor, biraz sonra sisin dağılacağı ve şimdiye dek hiç tatmadığım, nefes kesici bir güzelliği yaşayacakmışım gibi heyecanlanıyordum. O zaman Anaïs'in bir mektubunu daha okumaktan başka çarem kalmıyordu:</p>

  <p class="normal1"><br /></p>

  <p class="normal1"><br /></p>

  <p class="normal1" style="text-align: right;"><i>"Nisan 10, Cuma.</i></p>

  <p class="normal1"><i>Sevgilim,</i></p>

  <p class="normal1"><i>Sanki teninin kokusunu mektuba koymak olanaksızmış gibi saklıyor, esirgiyorsun benden. Tıpkı ilk tanıştığımızda benden uzak kalabilmek için çabalayışın gibi... Çok tuhafsın sevgilim, ama şu beni deli eden gizemli albenin de bundan kaynaklanmıyor mu sanki? Bu yüzden seni daha çok istiyorum!</i></p>

  <p class="normal1"><i>Evet bizimkisi bir kaçamaktı; geçmişlerimizden ve o zamanki ilişkilerimizden, ama artık beraber bir geçmişimiz var ve bunu bir yük olarak algılamıyoruz. O geceyi, ilk dokunduğumuz geceyi, bütün gecelerimizi aydınlatan parlak bir dolunay düşlüyorum, kocaman, yuvarlak bir tekerlek! Ve sevgilim, ben her dolunayda bana aldığın o muhteşem beyaz elbisemi giyip, karanlık odamda, ay ışığının müziğinde dans ediyorum. Çırılçıplak ve seninle dolu! Ne zaman geliyorsun?</i></p>

  <p class="normal1" style="text-align: right;"><i>Senin</i></p>

  <p class="normal1" style="text-align: right;"><i>Anaïs"</i></p>

  <p class="normal1"><br /></p>

  <p class="normal1"><br /></p>

  <p class="normal1">Anaïs'in bir reklam ajansında çalıştığını öğrenebilmek için ev sahibeme yapmadığım şaklabanlık kalmadı. Öğrendiğimde de, tek başına yaşayan, bağımsız, bol okuyan bu zeki kadının böyle yer yer <i>vulgar</i> sayılacak mektupları, hele hele kendisiyle pek de ilgilenmeyen böyle bir erkeğe yazması bana tuhaf geldi. Ama bu tuhaflık, şimdiye kadar hep akıllı, uslu, ciddi kadınları sevmiş, yatakta da genellikle sevecen, dengeli ve yumuşak bir erkek olmuş bende hiç tanımadık heyecanlar uyandırıyor, titreşimler yaratıyordu. Böyle bir kadınla sevişmek, yepyeni tatlar yaşamak, dayanılmaz bir istek olarak içimde büyüyerek beni şaşırtıyordu. Daha birkaç ay öncesinde böylesi isteklerim olacağına asla inanmaz, güler geçerdim. İnsan düşünüp taşınmadan hiçbir şeye gülüp, geçmemeli... Düşünüyorum da, belki de Anaïs'i böyle çekici, böyle büyüleyici kılan, başdöndürücü gizemiydi? Onu hiç görmemiştim, hiç tanımıyordum! Böylece onu hayâl gücümün enginliklerinde istediğim gibi süslüyor, şekillendiriyor ve seviyordum. Evet, onu tutkulu bir aşkla seviyordum! Hayâldeki sevgiliden daha güzel kim vardır ki?</p>

  <p class="normal1">Anaïs'i bulmaya karar verdiğimde artık gerçek dünyadan yavaş yavaş kopmaya, hafta sonlarını evde yalnızca onun hayaliyle geçirmeye başladığımı, üzerime bir melankolinin çöktüğünü biraz ürkerek hissetmekteydim. Fakat sanki basiretim bağlanmıştı da, âdeta zevk alarak bu oyunun sürmesine göz yumuyordum.</p>

  <p class="normal1">Ev sahibeme benden önceki kiracının evde bazı mektuplar unuttuğunu, iade için yeni adresini aradığımı söylediğimde, yüzünün karmakarışık olduğunu gördüm. Soran bir , ifadeyle bakıp: "Kime mektup yazacaktı ki o?" dedi. Asansöre binip, kendi evine çıkarken, "Bir bakalım," diye ekledi isteksizce.</p>

  <p class="normal1">Mektuplarla ve düşlerle dolu bir hafta daha geçti; heyecanlar, terli sayıklamalar ve umutlar... Bir sabah ev sahibem büroya telefon edip, Anaïs'in (yani Ayça Hanım'ın demek istiyorum) adresini bulduğunu müjdeledi. Öyle heyecanlandım, öyle minnetle teşekkür ettim ki, ev sahibem hasta mıyım diye sormak gereğini duydu. Ona nasıl anlatabilirdim ki, bir kadının bir erkeği böylesi canlı bir cinsel tutkuyla sevebileceğini ilk kez Anaïs'de görmüştüm ben! Tanıdığım ve beğendiğim kadınların çoğu bağımsızlıklarının, kariyer ya da ideolojilerinin faturasını dişiliklerini besleyen pınarın suyundan ödemişlerdi. Bu, belki de benim çevremde böyleydi de, başka yerlerde pınarları canlı, bereketli kadınlar vardı, kim bilir? (Bunlar tamamen kendi deneylerim olduğundan, yazarı suçlamanızı istemem, varsa şayet, bütün suç, aradığı kadını şimdiye dek bulamamış ben; erkek kahramandadır!)</p>

  <p class="normal1">Fakat Anaïs beni tanımıyordu ve mektuplarını okuduğum için herhalde benden nefret edecekti... Olsun! Artık onu bulmak, görmek zorundaydım! Yoksa düşünsel sağlığım kadar, biyolojik sağlığım da tehlikeye girecekti. O akşam eve döndüğümde kapımda ev sahibemden bir not buldum: Anaïs işinden ayrılmış, evinden de çıkmıştı. Kimsecikler izini bulamıyormuş! Başımdan kaynar sular boşaldı, umutsuz bir hasta gibi uyuşup kaldım. Ama en ölümcül hastanın bile mutlaka gizli bir ümidi vardır; koşarak üst kata tırmandım, ev sahibemin kapısını çaldım. Artık elinden bir şey gelmeyeceğini biraz keyifsizce yineleyen ev sahibem, benim eski kiracıya gösterdiğim bu ilgiyi hiç onaylamadığı besbelli, baktı yüzüme. Çok solgun ve yorgun göründüğümü söyleyip, acımış bir sesle biraz spor yapmamı, daha sosyal yaşamamı öğütledi ardından. Gidip bir küçük şişe kırmızı şarap getirdi içerden; "Bu," dedi, "Bu bizim adaların halis ev şarabıdır. Yarın yeni bir gün, bakarsınız artık gerçek, sağlıklı gücüyle galip gelir fantezilere..."</p>

  <p class="normal1">Ev sahibeme o vakte kadar hiç alıcı gözüyle bakmamıştım, ama son sözlerindeki bilgelik beni etkilemişti. Kim bilir, göründüğü kadar sıradan bir kadın değildi: İlk kırklarında, varsıl, üç kedisiyle yaşayan bir kadının da güzellikleri vardır elbette. Ah bu önyargılar ve koşullanmalar!.. (Bakın bu da bana ait bir sorun, lütfen yazara yüklenmeyin!)</p>

  <p class="normal1">Tam kendi daireme dönüyordum ki, ev sahibem biraz alaylı bir sesle arkamdan seslendi: "Ayça Hanım da bu şarabı pek severdi!" (Yoksa bana mı öyle mi geldi?) Şişeyi kapıp, evime koştum. Anaïs'in mektuplarının üst üste dizili küçük bir tepe oluşturduğu masamın başına oturdum ve şarabı kafama diktim. Çok kederliydim; kendime acıyordum. (Halbuki hep karşı çıktığım, aptalca bulduğum bir zavallılıktır bu!) Neyse ki şarap iyi geldi (tadı biraz tuhaftı ama), gevşedim, kendimi didiklemekten ve acıtmaktan vazgeçtim. Üstümdekileri çıkarıp, yatağa uzandım. Aç karnına ve kederliyken içki içmek bana hep dokunur. Yine öyle oldu, tavan üzerimde hareket etmeye, rengârenk balonlar başımın ortasında dönmeye başladı. Masa ve sandalyeler uçtu, kitaplar raflardan havalanıp dans etti. Bütün bu olanlara kahkahalarla güldüm: Kah kah kah! Bu daha çok ağlamaya benzer bir gülmeydi ve vallahi umurumda değildi; kah kah kah! İşte o sırada kapı açıldı, tıpkı mektuplarında anlattığı beyaz şeffaf elbisesi içinde Anaïs girdi içeriye! Evet evet, Anaïs'di bu. Yüzünü iyi seçemiyordum ama, o olduğunu çok iyi biliyordum. Perdeleri açtı ve gökteki dolunayı gösterdi bana. Sonra benim duymadığım ay ışığı ezgisine eklenip dans etmeye başladı. Bu, nefes kesici, büyüleyici bir danstı ve artık ben de ay ışığı ezgisini duyabiliyordum. Kalkıp ona sarılmak, birlikte dans etmek istedim, fakat çok sarhoştum, kalkamadım. Anaïs bana yaklaştı, bir bardak şarap sundu, onu reddedemeyeceğim için içtim (yoksa içecek mecalim kalmamıştı). Soyundu, evet Anaïs beyaz elbisesini çıkarttı ve benimle sevişmeye başladı. Uzun tırnakları sırtıma, kalçalarıma saplanıyor, coşkulu ısırışları canımı öyle yakıyordu ki, bütün heyecanıma ve sarhoşluğuma rağmen bunun bir rüya olmadığını kavrıyordum. Canım yandığı için bağırıyordum, o daha bir tutkuyla acıtıyordu beni! Avaz avaza bağırıp, "Yeter Anaïs!" diye inlediğimi hatırlıyorum. O hâlâ zevkle sevişiyordu üzerimde. Sonra renklerin ve şekillerin karardığını, solduğunu, kaybolduğunu............</p>

  <p class="normal1"><br /></p>

  <p class="normal1"><i>KİRALIK DAİRE. Müracaat no: 16</i></p>

  <p class="normal1">On altı numaranın kapısını ev sahibesi açtı, alt kattaki kiralık daireyi gezdirdi, ev hakkında bilgi verdi. Yeni kiracıyla anlaşıp, depozit ve üç aylık avansı alırken, eski kiracısından söz etti: "Sizden önce genç bir kadın oturdu burada. Bir daha mı? Allah korusun, artık erkek kiracı istiyorum!"</p>

  <p class="normal1"><br /></p>

  <p class="normal1" style="text-align: right;">Aralık '88 Moda</p>
</body>
</html>
