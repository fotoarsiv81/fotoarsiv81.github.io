<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_30">İki Baba, İki Oğul</h2>
				<p class="normal">Haziran, havai fişeklerle geldi Ankara’ya... Ve biz onları bomba sandık. Karanlığın ortasında patlayıp neşeyle yeryüzüne koşan ışık yağmurlarını, top ateşi zannedip kaçıştık.</p>
				<p class="normal">Şenliklerimizi bile korkuya buladılar.</p>
				<p class="normal">Haziran hercailiğine hiç yakışmayacak bir havada karşıladık yazı...</p>
				<p class="normal">Ve Babalar Günü’ne, darbe söylentileri ile tank seslerine kulak kabartarak ulaştık.</p>
				<p class="normal">Günün mana ve ehemmiyetine binaen yıllar öncesinden bir haziran manzarası nakletmek istiyorum sizlere...</p>
				<p class="normal">Tarihe, iki baba ile iki oğul arasında yazılmış satırların penceresinden bakıp Babalar Günü’nde “tank sesiyle uyanma”nın nasıl bir şey olduğunu anımsatmak istiyorum.</p>
				<p class="ortayazi">* * *</p>
				<p class="normal">İlk mektup, 7 Haziran 1960 tarihli...</p>
				<p class="normal">27 Mayıs’tan 10 gün sonra, Ankara’dan, Tennessee’de eğitim gören 33 yaşında bir bilimadamına yazılmış:</p>
				<p class="metin-mektup">Sevgili oğlum, Erdalım,</p>
				<p class="metin-mektup">Çok zamandan beri mektup yazmadım. Burada ve memlekette fevkalade hadiseler oldu. Artık tafsilatını bilirsiniz. Benim birçok beyanım oldu. Televizyona aldılar, bilmiyorum görebildiniz mi? Ordunun ihtilal hareketi... Tamamıyla bozulmuş ve soysuzlaşmış bir zulüm idaresinin başka türlü kaldırılması mümkün değildi. Giden idare, devam edebilmek için her gün yeni yıkıcı ve gayrimeşru tedbirler almak yolunda idi. Çok söyledim, dinlemediler. Şimdi baştakiler ve mebuslar hepsi mevkuf, işleri tahkik edilecek ve muhakeme edilecekler. (...) Bu darbenin hiçbir surette tertibi ve tatbiki içinde değilim. Daha önceden tahmin edicisi ve bütün memlekete ve Meclis’e açıktan söyleyicisiyim. Şimdi gerisini düzeltmek için çalışacağım. Beyana mecbur olursan askerî idarenin aleyhinde bulunma. Her şeyin normal demokrasi yolunda düzeleceğini söylersin. Hakikatte de askerî idare, memleketi fena akıbetten kurtarmıştır.</p>
				<p class="metin-mektup">Hep iyiyiz. Gözlerinden hasretle öperiz evladım...</p>
				<p class="ortayazi">* * *</p>
				<p class="normal">İsmet Paşa’nın 33 yaşındaki oğluna bu satırları yazdığı günlerde, “mevkuf” (tutuklu) siyasi rakibi Adnan Bey’in oğlu 14 yaşındaki Aydın da annesiyle birlikte ev arıyordu. Göreme Sokak’ta bir ev buldular. Sokağın adını bile, bir daha babalarını göremeyecekleri şeklinde yorumladılar. Yassıada’dan ilk mektup, 15 Haziran 1960’ta geldi. Harika bir Babalar Günü hediyesiydi.</p>
				<p class="normal">Aydın hemen şu cevabı yazdı:</p>
				<p class="metin-mektup">Çok sevgili ve pek kıymetli babacığım,</p>
				<p class="metin-mektup">Mektubunuzu almak beni son derece memnun etti. İnşallah en kısa zamanda size serbest olarak kavuşuruz. Her an Allah’tan niyaz ediyorum. Biz burada annemle iyi ve sıhhatteyiz. Tek arzumuz, sizden devamlı olarak haber alabilmek. Hasret, muhabbet ve hürmetle ellerinizden çok çok öperim.</p>
				<p class="ortayazi">* * *</p>
				<p class="normal">Bazen soyadları en ağır mirastır babalardan oğullara kalan...</p>
				<p class="normal">O soyadı, bir alın yazısı gibi asılı durur evlatların kaderinde: Ne tutunabilir ne kaçabilirsiniz.</p>
				<p class="normal">İki rakip babanın, iki sakin oğlu da soyadlarının kendilerine yüklediği misyonu omuzlarında taşıdı ömürleri boyunca...</p>
				<p class="normal">Biri, babasından nice sonra, bir başka askerî müdahale sonrası işleri “düzeltmek için” hiç hazzetmediği politikaya çağrıldı.</p>
				<p class="normal">Diğeri, talihin en hoyrat yüzünü gösterdiği bir ailenin son kalesi olarak soyundu politikaya... Ve babasından 36 yıl sonra, partisini yine bir askerî müdahale olasılığının kucağında buldu.</p>
				<p class="normal">İşte kuşaktan kuşağa miras kalan o bitmek bilmez gerilim yüzünden Ankara, her havai fişek gösterisinde siperlere koşuyor.</p>
				<p class="normal">Dileyelim, oğullarımız paylaşmasın bu yazgıyı...</p>
				<p class="normal">Babalarından darbe haberleri değil, özlem mektupları alsınlar ve tahliye dileklerini değil, delikanlı aşklarını anlatsınlar cevap yazarken...</p>
				<p class="normal">Hercai haziran akşamlarında oğullarını omuzlarına alıp havai fişeklerden süzülen ışık yağmurlarını izlemeye gitsinler.</p>
				<p class="normal">Ve gümüş kadehler kaldırsınlar babalarının yaşanmamış “haziran”larının şerefine...</p>
				</body>
</html>