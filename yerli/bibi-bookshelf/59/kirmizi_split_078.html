<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_46">Doğukan’a Bulanınca</h2>
				<p class="normal">“Doğu”nun fotoğrafını gördüm gazetede...</p>
				<p class="normal">Yumuk yumuk, akça pakça bir oğlan... </p>
				<p class="normal">5 ay önce doğduğunda babası ismini “Doğukan” koymak istemiş.</p>
				<p class="normal">Hakkâri’deki komando birliğinden –kendi deyimiyle– “8 leş”le ve kanlı hatıralarla dönmüş bir baba, oğlunun kulağına hangi ismi fısıldamak ister ki başka:</p>
				<p class="normal">Doğukan!</p>
				<p class="normal">Ama itiraz etmiş annesinin ailesi:</p>
				<p class="normal">“Kanı, Doğu’da bırak artık,” demişler.</p>
				<p class="normal">“Kan” kesilmiş; “Doğu” konmuş bebeğin adı...</p>
				<p class="ortayazi">* * *</p>
				<p class="normal">Ama “Doğu”, “kan”a bulanmış ya bir kez; bebeğin adından kesilse de, bir yara gibi kanar olmuş Komando Şafak’ın dilinde; düşlerinde...</p>
				<p class="normal"><span class="ideitalik">Taraf</span> muhabiri Tuğba Tekerek, köyüne gitmiş Şafak’ın...</p>
				<p class="normal">Köyün erkeklerinin çoğu, askerliğini çatışma bölgelerinde yapmış delikanlılar...</p>
				<p class="normal">Kahvede kesik kulak muhabbeti yapıyor, geceleri yataktan “Emret komutanım!” diye fırlıyorlarmış.</p>
				<p class="normal">Şafak’ın babası, “Askerden sonra psikolojisi bozuldu oğlumun,” diyormuş.</p>
				<p class="normal">Sonra ne oldu?</p>
				<p class="normal">Komando Şafak, “Oğlumu bana göstermiyorlar,” diye tüfeğiyle yola pusu kurdu. </p>
				<p class="normal">Kayınvalidesini, kayınpederini, baldızlarını vurdu. </p>
				<p class="normal">Ardından, babasının evine sığınan karısını, Doğu’nun gözleri önünde öldürdü.</p>
				<p class="normal">Şefkatten önce cinneti gördü, kanla tanıştı Doğu...</p>
				<p class="ortayazi">* * *</p>
				<p class="normal">Aileden kurtulan tek kişi Doğu’nun dayısı...</p>
				<p class="normal">O da o gün asker uğurlamaya gittiği için kurtulmuş ölümden.</p>
				<p class="normal">“Kırsal”dan dönenler, sağ kurtuldukları çatışmayı evde sürdürürken sıradakileri davul zurnayla uğurluyoruz.</p>
				<p class="normal">Doğuya... Çatışmaya...</p>
				<p class="normal">Ve Doğu bebek, daha kundaktayken tanışıyor, isminden kazınan “kan”la...</p>
				<p class="normal">O “kan”ın yol açtığı tahribatın gerçek boyutunu henüz bilmiyoruz.</p>
				<p class="normal">Kayıplar bir yana; bir de Güneydoğu’dan dönenlerin zihninde yaşamaya devam eden savaş psikolojisi var.</p>
				<p class="normal">Bazen bir özel harekâtçı intiharında çıkıyor karşımıza; bazen bir aile katliamında... </p>
				<p class="normal">İşsiz kuyruklarında... Bar kapılarında... Boşanma davalarında ziyan olmuş hayatlarda...</p>
				<p class="normal">Psikiyatrinin, “travma sonrası stres bozukluğu” adını taktığı ruh hali bu... </p>
				<p class="normal">Vietnam’da savaşan beş yüz bin Amerikan askeri arasında son derece yaygın olduğundan “Vietnam sendromu” diye anılan hastalık ki biz onu “Güneydoğu sendromu” diye tercüme ediyoruz artık...</p>
				<p class="ortayazi">* * *</p>
				<p class="normal">“Kürt açılımı” tartışmalarına bir de çatışanların penceresinden bakmakta yarar var.</p>
				<p class="normal">Bir kan deryasından eve dönüp işsiz kalan, yaşadıklarının dehşetini unutamayan, askerdeki otoritesini arayan, bulamayınca öfkesini bazen çevresine, bazen kendisine yönelten yüz binlerce genç erkeği nasıl huzura kavuşturacağız?</p>
				<p class="normal">Bir rehabilitasyon programımız var mı?</p>
				<p class="normal">Ya dağdakiler?</p>
				<p class="normal">Onlar da indiğinde aynı korkuları, öfkeleri, cinnetleri getirmeyecek mi yanında?</p>
				<p class="normal">Onlar da bir kan davasını çağrıştırırcasına, “Doğukan” adı koymayacak mı çocuğuna?..</p>
				<p class="ortayazi">* * *</p>
				<p class="normal">Jandarmanın kucağında fotoğrafını gördüm gazetede...</p>
				<p class="normal">Katil bir baba ile o babanın canına kıydığı anneden olma Doğu, devlet korumasına girmiş şimdi...</p>
				<p class="normal">Tıpkı adını taşıdığı sorun gibi; geç tanışmış devletin ilgisiyle...</p>
				<p class="normal">Bakalım tanık olduğu bunca kandan sonra “devlet baba”nın kollarında nasıl büyüyecek?</p>
				<p class="normal">Kulaklarına “Barış” diye fısıldayacağımız çocukların devri ne zaman gelecek?</p>
				</body>
</html>