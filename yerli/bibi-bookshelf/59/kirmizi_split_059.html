<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_29">Gecikmiş Bir Hayalin Peşinde</h2>
				<p class="normal">On altı yaşındaydık.</p>
				<p class="normal">Zorluğunu bilemediğimiz, uzunluğunu kestiremediğimiz dikenli bir yolun başındaydık.</p>
				<p class="normal">70’li yıllardı. Sokaklarda kan vardı.</p>
				<p class="normal">Melankolik, ürkek çocuklardık.</p>
				<p class="normal">O dönem çıkagelen bir albüm, bizi bizden almıştı.</p>
				<p class="normal">Kapağında alevler içinde bir adam, bir diğeriyle el sıkışıyordu. İçinde bir erkek sesi “Wish you were here” (“Keşke burada olsaydın”) diye inliyordu.</p>
				<p class="normal">O güne dek dinlediğimiz hiçbir müziğe benzemiyordu.</p>
				<p class="normal">Gitar solonun peşine takılıp biz de yitirdiğimiz arkadaşlar, özlediğimiz dostlar, ayrıldığımız kızlar için söylüyorduk:</p>
				<p class="normal">“Keşke burada olsaydın!”</p>
				<p class="ortayazi">* * *</p>
				<p class="normal">Pink Floyd, müzik dünyasını sallıyordu o zamanlar...</p>
				<p class="normal">İlk albümleri için stüdyoya girdiklerinde yan stüdyoda Beatles, “Abbey Road”u kaydediyordu. Heyecan içinde gidip tanışmış; sonradan “Kraliçeyle beş çayı içmek gibi bir heyecandı,” diye yazmışlardı.</p>
				<p class="normal">Beatles, yolun sonuna yaklaşıyordu; onlarsa henüz yolun başındaydı. </p>
				<p class="normal">Ve bu dört genç adam, yakında Beatles’ın tahtını sallayacaktı.</p>
				<p class="ortayazi">* * *</p>
				<p class="normal">1979’da <span class="ideitalik">The Wall</span>’ı<span class="ideitalik"> (Duvar</span>), çıkardılar ve ertesi yıl turneye çıktılar.</p>
				<p class="normal">Biz, bir kan denizinde boğuluyorduk. Değil konserine gitmek, <span class="ideitalik">The Wall’</span>u bulmak bile lükstü.</p>
				<p class="normal">Kocabeyoğlu Pasajı yanındaki bir plakçıdan kasete kaydettirip dinlediğimizde ve sözlerini sözlük yardımıyla çözdüğümüzde anladık ki, “bizi kuşatan duvar”dı anlatılan... </p>
				<p class="normal">Siren sesleri, uçak sesleri, faşizmin ayak sesleri vardı fonda... Ama baskı, sadece militarizmden gelmiyordu; sudan programlarıyla televizyonlar, tüketime çağıran reklamlar, taze beyinleri koşullayan öğretmenler, hatta annenin kollayıcı kucağı bile, bizi duvarda bir tuğla yapmaya çalışıyordu. </p>
				<p class="normal">Ve Pink Floyd, bu duvarı yıkmaya çağırıyordu.</p>
				<p class="normal">Albüm, bu isyan çağrısı nedeniyle birçok yerde yasaklanıyor, yasaklandıkça daha çok ilgi görüyordu.</p>
				<p class="ortayazi">* * *</p>
				<p class="normal">Bizse bahsedilen o duvarın içinde kıstırılmıştık.</p>
				<p class="normal">Onu sadece dinlemiyor, hissediyor, yaşıyorduk.</p>
				<p class="normal">O ortamda, Pink Floyd’un Avrupa’yı turlayan muhteşem sahne gösterisine gitmeyi hayal bile edemiyorduk.</p>
				<p class="normal">Zaten bir süre sonra onlar da her başarının üvey çocuğuna, “ego”ya yenildiler ve kavga ederek dağıldılar.</p>
				<p class="normal">“Duvar”, biz göremeden çöktü.</p>
				<p class="normal"><span class="ideitalik">Wall</span>’u yaratan Roger Waters, yola yalnız devam edecekti.</p>
				<p class="ortayazi">* * *</p>
				<p class="normal">Aradan uzun yıllar geçti.</p>
				<p class="normal">Birkaç ay önce ceptelefonuma oğlumdan bir mesaj geldi:</p>
				<p class="normal">“Baba, Roger Waters, <span class="ideitalik">Wall</span> turnesine çıkmış.”</p>
				<p class="normal">Evde dinleye dinleye o da bir Pink Floyd hayranı olmuştu. Bütün albümlerini kaydetmiş, sözlerini tercüme etmiş, bize ısmarladığı kitaplardan, hakkında yazılanları hatmetmişti. </p>
				<p class="normal">Akşama turne programını önümüze çektik. Parmaklarımız aynı şehrin üzerinde durdu:</p>
				<p class="normal">Paris...</p>
				<p class="normal">Eski bir düşün hakikate dönüşme vakti gelmişti.</p>
				<p class="normal">Tüm Pink Floyd albümlerini <span class="ideitalik">i-pod</span>’larımıza yükledik, çantalarımızı sırtladık ve yola koyulduk.</p>
				<p class="normal">Yol boyu, kitaplardan öğrendiklerini anlattı bana... </p>
				<p class="normal">Aynı kulaklıktan, aynı şarkıları dinledik; aynı sözlerin ruhumuzda aynı tellere dokunmasına sevindik.</p>
				<p class="normal">“Kraliçe’yle beş çayı içmek gibi bir heyecandı.”</p>
				<p class="normal">O, 16 yaşındaydı.</p>
				<p class="normal">Zorluğunu bildiğim, uzunluğunu hâlâ kestiremediğim bir yolun başındaydı.</p>
				<p class="normal">Ve benim 16 yaş hayalimi yaşamaya birlikte gidiyorduk.</p>
				</body>
</html>