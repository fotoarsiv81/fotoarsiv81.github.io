<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h3 class="h2baslik2" id="calibre_toc_61">Noel Baba’dan Rolex İsteyen Çocuklar</h3>
				<p class="normal">Yazın Bodrum’da tatil yapan bir yakınım, sahilde 7-8 yaşlarında iki kızın konuşmasına şahit olmuş.</p>
				<p class="normal">Birinin diğerine annesinden yakınırken, “Keşke benim annem Lady Gaga olsaydı,” dediğini duymuş.</p>
				<p class="normal">Ya popülerlik sevdasıyla ya da harcama kapasitesini artırma hevesiyle...</p>
				<p class="normal">“Çocuk işte, ister tabii,” diyebilirsiniz.</p>
				<p class="normal">Ama mevzu biraz daha derin... </p>
				<p class="ortayazi">* * *</p>
				<p class="normal">İngiliz <span class="ideitalik">Daily Mail</span> gazetesinde çocuklarla ilgili ilginç bir haber vardı.</p>
				<p class="normal">Ünlü alışveriş zinciri Selfridges, alışverişe gelen çocuklara, “Yılbaşında Noel Baba’dan ne istersiniz?” diye sormuş.</p>
				<p class="normal">3 yaşında bir kız çocuğu kredi kartı istemiş.</p>
				<p class="normal">Aynı yaşta bir oğlan, Rolex saat dilemiş.</p>
				<p class="normal">Siparişler arasında Maserati araba da var, pırlantalı ceptelefonu da, iPad-3 de...</p>
				<p class="normal">Kraliyet düğününde Kate Middleton’ın giydiği gelinlik de, yeniyetmelerin Noel Baba’nın torbasından çıkmasını arzuladığı hediyelerden...</p>
				<p class="normal">Haberde yoktu ama bence burun ameliyatı olmak isteyenler de vardır kesin...</p>
				<p class="ortayazi">* * *</p>
				<p class="normal">Çok değil, bir kuşak önce çocuk, çocuk gibiydi; yetişkin de yetişkin gibi...</p>
				<p class="normal">Çocuğun ayrı zevkleri, oyunları, masalları, kıyafetleri vardı.</p>
				<p class="normal">Son kuşakta, biraz da çocukların da tüketim sarmalına çekilmesiyle çocukla yetişkin arasındaki sınır çizgileri silindi. </p>
				<p class="normal">Babalar, oğullarıyla bilgisayarda Pentagon destekli savaş oyunları oynuyor; anneler, kızlarıyla birlikte alışverişe çıkıyor.</p>
				<p class="normal">Hepimiz “yetişkin çocuklar” haline geldik.</p>
				<p class="normal">Tanıdığımız anlamda çocukluk bitti.</p>
				<p class="ortayazi">* * *</p>
				<p class="normal">Bir başka örnek vereyim:</p>
				<p class="normal">17-18 yaşlarında hemen her üç gençten biri sigara içiyor. </p>
				<p class="normal">Hacettepe Üniversitesi, sigara paketleri üzerine konan dehşet verici fotoğrafların etkisini ölçerken gençlere, “Hangi resimli uyarı sizi etkiliyor?” diye sormuş.</p>
				<p class="normal">Akciğer kanseri riskine dikkat çeken balçık haline gelmiş ciğer fotoğrafı gençleri pek korkutmuyormuş.</p>
				<p class="normal">Erkekler en çok sigaranın cinsel iktidarsızlık yapmasından etkilenmiş, kızlarsa, “Hamileyken sigara içmek bebeğe zarar verir,” uyarısından...</p>
				<p class="normal">“Yeni ergenlik çağı”nın somut göstergeleri bunlar...</p>
				<p class="ortayazi">* * *</p>
				<p class="normal">“Ah ne güzeldi eskiden mahallede çocuklar misket, evcilik oynardı,” diye dövünmenin yararı yok.</p>
				<p class="normal">Artık ne mahalle var ne misket...</p>
				<p class="normal">Ergenlik yaşı öyle düştü ki, “evcilik”in yerini “evlilik” almak üzere...</p>
				<p class="normal">Büyük kentlerde, 18 yaş altı kız çocuklarda kürtaj patlaması yaşandığı söyleniyor.</p>
				<p class="normal">Noel Baba’dan hayır olmadığına göre erken büyümüş bu çocukları, her şeyden önce feci bir tatminsizlik hissi bekliyor.</p>
				<p class="normal">Talepleri büyüdükçe, hayal kırıklıkları da büyüyecek çünkü... </p>
				<p class="normal">Vakitsiz yetişkinleşmiş kuşağa, Lady Gaga dışında da rol modelleri ve pırlantalı ceptelefonundan başka mutluluk seçenekleri sunabilmemiz lazım.</p>
				<p class="normal">Bunun için de evvela hep beraber televizyon karşısından kalkıp ekrana baktığımız kadar merakla ve hevesle birbirimize bakabilmeye ihtiyacımız var. </p>
			  <p class="normal">Yapabilir miyiz?</p>
				</body>
</html>