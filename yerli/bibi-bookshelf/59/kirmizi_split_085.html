<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_52">Babasızlar İçin</h2>
				<p class="normal">Yalnızlar için Sevgililer Günü yazısı yazmışlığım var. Ama bunca yıl yetimler için Babalar Günü yazısı yazmadığımı fark ettim.</p>
				<p class="normal">Fark ettim; çünkü artık ben de onlardan biriyim.</p>
				<p class="normal">Bu, ilk babasız Babalar Günüm benim...</p>
				<p class="ortayazi">* * *</p>
				<p class="normal">Oysa ne kadar da kalabalıkmışız.</p>
				<p class="normal">Kundaktan itibaren üzerine gerilen kanatlardan mahrum kalmış, sessiz, savunmasız bir orduda askere alınmış gibi hissediyor insan...</p>
				<p class="normal">Günün birinde herkesin gönülsüz kaydolacağı, mahzun bir yetimler ocağı...</p>
				<p class="normal">O babasına sarılmış mutlu çocuklardan reklam panoları, evlatları babalarını sevindirme yarışına davet eden renkli alışveriş çağrıları, babayla geçirilecek mesut bir günün etkinlik duyuruları, “Babamı seviyorum” temalı duygusal köşe yazıları...</p>
				<p class="normal">Meğer “babalılar”ın bu şenliği, “babasızlar”ın yarasına tuz ekermiş.</p>
				<p class="ortayazi">* * *</p>
				<p class="normal">Geçen Aralık’ta babamı kaybettiğimde arayan Ahmet Davutoğlu, taziye niyetine bir hadisten söz etmişti:</p>
				<p class="normal">Adamın biri, Hazreti Peygamber’e gitmiş, nasihat istemiş.</p>
				<p class="normal">“Baban vefat etti mi?” diye sormuş Hazreti Peygamber.</p>
				<p class="normal">“Etti, ya Resulullah,” demiş adam...</p>
				<p class="normal">Hazreti Peygamber, “Öyleyse sana nasihat olarak babanın vefatı yeter,” cevabını vermiş.</p>
				<p class="ortayazi">* * *</p>
				<p class="normal">Çünkü yaş almak, evden ayrılmak, evlenmek filan değil, babadan kopmak bitiriyor çocukluğu insan hayatında...</p>
				<p class="normal">O büyük dayanaktan yoksun kalmak büyütüyor bir anda...</p>
				<p class="normal">Çöken duvarın dibinde filizleniyor âdemoğlu aslında...</p>
				<p class="normal">Yas günümde arayan Sezen Aksu, “Çocukluğun elinden alınmış gibi olursun şimdi,” demişti.</p>
				<p class="normal">Aynen öyle...</p>
				<p class="normal">İnsanoğlu, evlatlığını da defnediyor babasıyla birlikte... </p>
				<p class="normal">Önce tutamaksız kalmış gibi sendeliyor.</p>
				<p class="normal">Sonra onsuz yürümeyi öğreniyor.</p>
				<p class="normal">Ve ardından özlemin sonsuzluğu başlıyor.</p>
				<p class="ortayazi">* * *</p>
				<p class="normal">İnsan, babası sağken bilemiyor, tahmin etse de konduramıyor:</p>
				<p class="normal">“Bu, onu son görüşüm mü?”</p>
				<p class="normal">“Elini son öpüşüm mü?”</p>
				<p class="normal">“Yoksa son Babalar Günüm mü?”</p>
				<p class="normal">O yüzden son kezmiş gibi doyasıya görmek, öpmek, sevmek gerekiyor.</p>
				<p class="normal">Öyle yapabildiğim için şanslı sayıyorum kendimi...</p>
				<p class="normal">Bir süre önce mensubu olduğum ve istemeden koptuğum “babalılar” dünyasındaki kardeşlerime de bunu tavsiye ediyorum.</p>
				<p class="normal">Yeni katıldığım “babasızlar âlemi”ne gelince...</p>
				<p class="normal">Herhalde bugün onlarla mezarlıkta buluşacağız.</p>
				<p class="normal">Babalarımızın saçı yerine taşını okşuyor olacağız.</p>
				<p class="normal">Benimkinde Cahit Sıtkı’dan bir şiir kazılı...</p>
			  <p class="normal">Babama, unuttuğu bir türküyü hatırlatan mısralar... </p>
			  <p class="normal">Bütün babalara armağan olsun:</p>
			  <p class="normal"> </p>
				<p class="indentmetinitalik"><span class="ideitalik">Ö</span>ldük, ölümden bir şeyler umarak,</p>
				<p class="indentmetinitalik">Bir büyük boşlukta bozuldu büyü...</p>
				<p class="indentmetinitalik">Nasıl hatırlamazsın o türküyü,</p>
				<p class="indentmetinitalik">Gök parçası, dal demeti, kuş tüyü,</p>
				<p class="indentmetinitalik">Alıştığımız bir şeydi yaşamak...				</p>
<div class="calibre1" id="calibre_pb_86"/></body>
</html>