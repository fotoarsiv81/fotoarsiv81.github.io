<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_42">Milenyum Arifesi</h2>
				<p class="normal">Depremden kurtuldun, yangına teslim oldun Arife Bebek...</p>
				<p class="normal">Hoş, olmasan n’olacaktı ki; alevleri yensen, ya açlık vuracaktı seni ya hastalık...</p>
				<p class="normal">Yoksullara ecelden kaçış yok, doğduğun toprakta bebeğim...</p>
				<p class="normal">Ninni yerine siren sesi, kundak değil kefen beziymiş kısmetin...</p>
				<p class="normal">Bak, ayazda donman o kadar ilgilendirmedi de bizi, yanmış cesedin sarstı hepimizi...</p>
				<p class="normal">Şu doğumunu havai fişekler ve gururlu marşlarla kutladığımız ülke, bu heyecanla yolunu gözlediğimiz yeni yüzyıl, onca kelli felli devlet adamı, katrilyonluk bütçe, patlamış turizm, fırlamış borsa, yükselen itibar; bunca yazılmış kitap, söylenmiş söz, edilmiş yemin, yetişmiş insan gücü, atılmış temel, çekilmiş acı, dökülmüş gözyaşı; bir sıcak çadıra koyup battaniyeye saramadı ya seni, zor söner gayri utancımızın alevi...</p>
				<p class="normal">Yanar, senin bebek tenin gibi yüreğimiz...</p>
				<p class="normal">Bu ateş sırf düştüğü yeri değil, cümlemizin içini yakar.</p>
				<p class="ortayazi">* * *</p>
				<p class="normal">Sen tatlı uygarlık hayallerimize atılmış bir şamarsın Arife Bebek...</p>
				<p class="normal">Viyana kapılarından Çin Seddi’ne kadar yayılan geniş ufkumuzun önünde, kömürden bir dağ gibi dikiliyor yanık bedenin...</p>
				<p class="normal">Sana bir tas sıcak çorba içirememiş olmanın ıstırabı, “önümüzdeki binyılı belirleyecek ülke” olma düşlerimizi bastırıyor.</p>
				<p class="normal">Küllerin serpiliyor, coşkulu milenyum balomuzun üstüne, konfeti niyetine...</p>
				<p class="normal">Ayaklarımız yere değiyor, çaresiz annenin tıkanmış hıçkırığıyla...</p>
				<p class="normal">Hemen bugün Avrupa’ya girsek, depremi önceden bilsek yarana merhem olabilir miyiz acep Arife Bebek?..</p>
				<p class="normal">O ateşten gömleği çıkarabilir miyiz sırtından? Ölü gözünden akan yaşı dindirebilir miyiz?</p>
				<p class="ortayazi">* * *</p>
				<p class="normal">Senin yaşında yanmış bir kız tanımıştım Arife Bebek... Sırtında hâlâ pençe pençe durur yanık izleri... Gözleri dolar aklına geldikçe...</p>
				<p class="normal">Tanrı bana bağışladı, sevdim onu. Okşadım, sardım yarasını...</p>
				<p class="normal">Bilirim yanık acısını...</p>
				<p class="normal">Bilemediğim, aczimizin nedenidir Arife Bebek... Hadi geçtim devletten, 10 yılda 15 milyon genç yaratan bir ülke, nasıl olur da 100 günde 10 bin çadır alamaz kardeşine?</p>
				<p class="normal">Yaşatamadık ya seni; biberonuna mama, altına battaniye, üstüne bir çadır koyamadık ya, müstahakız cadı kazanlarında yanmaya biz de...</p>
				<p class="normal">Kavrulan bedenin ibret olsun hepimize...</p>
				<p class="ortayazi">* * *</p>
				<p class="normal">Tamam, tarih bitti, ideolojiler öldü, kimse yok artık hakkımızı savunacak.</p>
				<p class="normal">Ama şu şanlı milenyum arifesinde eserinizle böbürlenirken Arife Bebeğin küllerine bakın da birazcık utanın bari beyler...</p>
				<p class="normal">Utanın ve hiç değilse çocukları alın ateşten...</p>
				<p class="normal">“Sönmeden yurdumun üstünde tüten en son ocak”...</p>
				</body>
</html>