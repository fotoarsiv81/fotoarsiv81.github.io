<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_28">Sevişme, Savaş!..</h2>
				<p class="solbaslik">Sahne 1: </p>
				<p class="normal">Güzel sarışın kadın, yakışıklı sevgilisini çırılçıplak soyarak buluştukları salonun ortasına bağlar. Mutfaktan getirdiği balı, dudaklarından başlayarak özenle genç adamın bütün vücuduna yayar. Sonra dudaklarıyla balın izini sürerek boydan boya aşkı tatmaya çalışır. Ağır ağır yalanan balın tadı, yerini tere bıraktığında, ikisi de zevkten bitkin düşmüşlerdir.</p>
				<p class="solbaslik">Sahne 2:</p>
				<p class="normal">Azgın Amerikalı boksör, 12. raundda, tüysüz bir ayıya benzeyen iriyarı Rus rakibini tanınmaz hale getirmiştir. Vurduğu balyoz gibi yumruklarla ring bir kan gölüne dönmüş; ama azgın yaratık her devrilişinde, kıvrana kıvrana yeniden ayaklanmayı başarmıştır. Sonunda o korkunç kroşeler gelir, ilki karaciğere, ikincisi çeneye... Rus’un ağzından fışkıran kan, ağır çekimde oluk oluk havaya yayılır. Koca gövde kıpkırmızı bir fıçı gibi ringe serilirken Rocky, patlamış kaşıyla kolları havada zaferini ilan etmektedir.</p>
				<p class="ortayazi">* * *</p>
				<p class="normal">Bu iki sahneden birincisinin çocuklara yasak, ikincisinin serbest olması şaşırtmıyor mu sizi? Geçen hafta bir kanal kapatma kararına neden olan ilk sahnedeki küçük aşk oyununun bütün ülkede hortlak görülmüş gibi bir panik yaratması; buna karşın ölümcül bir vahşet sahnesinin bütün aileyi ekran başına toplayarak zevkle izlenmesi tüylerinizi diken diken etmiyor mu? <span class="ideitalik">9,5 Hafta</span> gibi tadında bir erotizm gösterisi bu kadar ayıplanırken Conan’ın kılıcıyla kelleler uçurmasının hiç kimse tarafından yadırganmaması tuhaf değil mi? Bakıp da özenir diye çocuklarını en masum öpüşme sahnelerinden köşe bucak kaçıran ana babaların, hediye diye eve Conan kılıçları taşımaları, yaşama nasıl sırt çevirdiğimize dair bir fikir vermiyor mu size..?</p>
				<p class="normal">Sevgiyi mumla ararken, vahşeti sokaklardan toplamamızın nedenleri üzerine bir ipucu yakalamıyor musunuz bu tercihte..?</p>
				<p class="ortayazi">* * *</p>
				<p class="normal">Özel kanallar kuruldu kurulalı hep aynı yazılar: </p>
				<p class="normal">Tam ailece ekran başına oturmuşlar... Birden filmin ortasında ateşli bir öpüşme sahnesi... Tabii herkes kıpkırmızı kesilmiş. Uzaktan kumandaya uzanıncaya kadar akla karayı seçmişler. Hemen kanal değiştirmiş ve Uzakdoğu’dan bir karate filmi seyretmişler huzur içinde...</p>
				<p class="normal">Hayata aynı perspektiften bakan Üst Kurul da, aynı hislerle uyarıyor kanalları... Kapatma kararı gelince de kanallar kendilerini, “Biz bu filmleri çocuklar yattıktan sonra, geceyarısı yayınlıyoruz,” diye savunuyor.</p>
				<p class="normal">Kim bilir çocukları ne sanıyorlar?</p>
				<p class="normal">O yatağa gönderdikleri yumurcakların, filmdekinden kat be kat cüretli aşk sahneleriyle dolu dergilerle yorgan altına çekildiklerini ve sabah olup da okulda, “Dün <span class="ideitalik">9,5 Hafta</span>’da Kim Basinger soyunmaya başlayınca yine kıpkırmızı kesildi bizimkiler,” diye dalga geçtiklerini biliyorlar mı?</p>
				<p class="normal">Belki biliyorlar ama gizli kaldığı sürece bu duruma gözyumuyorlar. Ve bu ikiyüzlü ahlak, yüzyıllık hükümranlığını sürdürüp duruyor. </p>
				<p class="ortayazi">* * *</p>
				<p class="normal">Çok mu zordur, ekranda aşkla sevişenleri gösterip, “Yavrum, işte sen böyle dünyaya geldin,” demek?</p>
				<p class="normal">Nedendir şiddeti bu kadar yüceltirken sevgiden, sevişmeden bunca korku? Nedendir iş aşka gelince bu yasak bölge tabelası..? </p>
				<p class="normal">Montaigne ünlü denemelerinde aşkı irdelerken şöyle der:</p>
			  <p class="indentmetin">Ne garip, insanı öldürmek için gün ışığında geniş meydanlar ararız; ama onu yaratmak için karanlık köşelere gizleniriz. Şu insan ne korkunç bir hayvan ki kendi zevklerini, başının belası sayıyor? Bizi yaratan işi hayvanlık saymaktan daha büyük hayvanlık mı olur?</p>
				<p class="normal">Elbet, çocuklara pornoyla cinsel eğitimi savunacak değilim. Ancak dozunda bir erotizm gösterisindeki ateşli bir öpüşme sahnesinin çocukları nasıl zehirleyeceğini de kestiremiyorum. 5 yaşındaki oğlunu misafirlerin yanına çağırıp, “Göster pipini amcalara,” havası basmayı erkekliğinin ispatı kabul eden bir babadan daha mı zararlıdır Kim Basinger’la Mickey Rourke’un sevişme sahneleri?.. Ergenlik çağındaki delikanlıyı, sırtını sıvazlayarak ilk cinsel deneyimi için geneleve –yaygın kullanımıyla “mektebe”– yollayan bir kültürün, ekrandaki masum öpüşme sahnelerinden mahcup olmasına akıl erdiren var mı?</p>
				<p class="normal">O her öpüşme sahnesinde kırılıp döküleceğini zannettiğimiz “geleneklerimiz, göreneklerimiz ve muhafazakâr aile yapımız” nasıl başarmıştır bunca genelevle bunca porno sinemasını tıklım tılım doldurmayı; nasıl yaratmıştır bunca tecavüz vakasını, bunca cinsel sakatlığı?..</p>
				<p class="ortayazi">* * *</p>
				<p class="normal">Baskının nedeni, cinselliği, kendi kafalarındaki gibi “kirli bir şey” sanmalarındandır.</p>
				<p class="normal">İhtirasla öpüşen her kadını fahişe sandıklarından ihtiraslı her öpüşme sahnesini porno kabul ederler. Çünkü seks, ancak çocuk yapmak için meşrudur. Çocuklar, bu işten zevk alındığını görürlerse özenir.</p>
				<p class="normal">Allah korusun, bir de özenip öpüşmeye başlarlarsa... İşte o zaman yandınız, iyisi mi çevirin kanalı; aşka, sevgiye değil, silaha, kana, şiddete özensinler. Ve sürsün ikiyüzlü ahlakın karabasan iktidarı... </p>
				<p class="normal">Siz yine odalarına yollayın çocukları...</p>
				<p class="normal">Dünyaya koca bir kapı deliğiymiş gibi bakmaya alışsınlar. Kendilerini, bir leyleğin dünyaya getirdiğini sansınlar. Oğlanlar yine “mektep”lerden satın alsın ilk cinsel deneyimleri... Kızlar sevgiden utansın.</p>
				<p class="normal">Gerdek korkusuyla yetişsinler, öpüşmeyip dövüşsün.</p>
				<p class="normal">“Kutsal aile” bal döküp yalasın silah kabzalarına...</p>
				<p class="normal">Sevişmeyip, savaşsınlar...</p>
				</body>
</html>