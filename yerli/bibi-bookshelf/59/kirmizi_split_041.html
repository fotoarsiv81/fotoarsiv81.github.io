<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h3 class="h2baslik2" id="calibre_toc_72">Ölü Çocuklar Diyarı</h3>
				<p class="normal">Karne günü çocuklara not cetveli, velilere uyarı mektubu verildi.</p>
				<p class="normal">Denildi ki: “Çocuğunuza sevgi, saygı gösterin, anlayışlı olun, arkadaşlık kurun, dinleyin, tartışın, dertleşin...”</p>
				<p class="normal">Bunlar çocuklarımızı, içine düştükleri intihar salgınından, şiddet sarmalından, umutsuzluk rüzgârından kurtarmaya yeter mi?</p>
				<p class="normal">Yetermiş gibi geliyor insana...</p>
				<p class="normal">Oysa <span class="ideitalik">Hürriyet</span>’te Şermin Sarıbaş’ın intihar eden Lara’nın ailesiyle yaptığı nefis röportaj hepimize gösterdi ki –ne yazık ki– yetmiyor.</p>
				<p class="normal">Lara’nın ailesi, karne gününde Milli Eğitim Bakanlığı’nın ailelere tavsiye ettiklerinin hemen hepsini yapmış.</p>
				<p class="normal">İlgilenmiş çocuğuyla... Dost olmuş. Kâh özgür bırakıp kâh kurallar koymuş. Arkadaşlarıyla tanışmış, hem bir başına bırakıp hem uzaktan gözlemiş. Müzik ve spor zevki aşılamış. Psikolog desteği almış.</p>
				<p class="normal">Kurtaramamış.</p>
				<p class="normal">O halde “şeytan” başka yerde aranmalı...</p>
				<p class="ortayazi">* * *</p>
				<p class="normal">Niye kıyıyor canına bu çocuklar?..</p>
				<p class="normal">Batman’da kafasına bir poşet geçirip yedinci kattan atlayan, beynini Kalaşnikof’la dağıtan, kendini çamaşır ipiyle asan, bir bidon benzinle vücudunu tutuşturan kızların bir gerekçesi var.</p>
				<p class="normal">Peki Ortaköy’de oturan, Üsküdar Amerikan’da okuyan, gitar çalıp voleybol oynayan, kedisi, odası, anası, babası, bilgisayarı, istikbali olan pırıl pırıl bir kız niye intihar eder?</p>
				<p class="normal">İntihar, coğrafya, eğitim, servet, yaş, sınıf, cinsiyet farkı gözetmeden can alan bir cellat gibi evlatlarımızı çalıyor bizden...</p>
				<p class="normal">Bizi çürümüş dünyamızda “öksüz” bırakıp ölümün kucağına atlıyor çocuklarımız.</p>
				<p class="normal">Kiminin bahanesini biliyor, kimine akıl erdiremiyoruz.</p>
				<p class="ortayazi">* * *</p>
				<p class="normal">Bizi yanıta taşıyacak soru şudur:</p>
				<p class="normal">Neden 20, 50, 70 yıl öncesine göre daha çok genç intihar ediyor?</p>
				<p class="normal">Modern zamanlarda bireyin kendini keşfinin bedeli mi bu?</p>
				<p class="normal">Yoksa 20, 50, 70 yıl önce sahip olup şimdi yitirdiğimiz bir şeylerin boşluğunda mı asılı çocuklarımız?</p>
				<p class="normal">Nedir ki o “şeyler”?..</p>
				<p class="normal">Benim listemin başında “yarın umudu” var, “bir inanca, bir ütopya ailesine ait olma hissi” var. “Dayanışma ruhu” var.</p>
				<p class="normal">Çocuklarımızdan önce Boğaz’ın sularına gömülen, bunlardır.</p>
				<p class="normal">Ümitsizlik, kara bir bulut gibi sarıyor genç semaları...</p>
				<p class="normal">Sevginin, gücün, servetin de kıramayacağı kadar azılı bir karamsarlık dalgası bu...</p>
				<p class="normal">“İlgilenelim,” demek yersiz değil ama yetersiz... Oyun yasaklayarak, ailelere mektup yazarak onları bu girdaptan çıkarmamız zor.</p>
				<p class="normal">Amansız bir yarış içinde istikbalinden umudu kesmiş, ütopyalarını gömmüş, geçmişe de, geleceğe de inanmayan bir nesil, hepimizi tarumar eden beter bir bozgunun ertesinde düştü ana rahmine...</p>
				<p class="normal">Böylesi ilk kez geliyor Türkiye’nin başına belki de...</p>
				<p class="ortayazi">* * *</p>
				<p class="normal">Çözüm?..</p>
				<p class="normal">Size alelade, saçma, kolaycı, ilkel bir çare gibi gelebilir:</p>
				<p class="normal">Ama çözüm siyasette...</p>
				<p class="normal">O aşağıladığımız, tiksindiğimiz, uzak durduğumuz siyasette...</p>
				<p class="normal">Hepimizi kucaklayacak bir “seferberlik ruhu”na ihtiyacımız var.</p>
				<p class="normal">Kolektif bir arınmaya... Ortak hedefler peşinde birbirimizin koluna girmeye, yeniden iyimserliğin bayrağını dikmeye... Güzel günler düşlemeye...</p>
				<p class="normal">Umudu serpmeliyiz karamsar toprakların üstüne...</p>
				<p class="normal">Bu devinimin motoru siyasettir.</p>
				<p class="normal">“Kim yapacak,” demeyin. Siyasetin önünü tıkayan da bu soru zaten...</p>
				<p class="normal">Biz yapacağız:</p>
				<p class="normal">Karne günlerinde değil sadece; her zaman, her saatte...</p>
				<p class="normal">Batman’da ya da İstanbul’da değil sadece; istisnasız her yerde...</p>
			  <p class="normal">Bunu çocuklarımız için yapacağız; kendimiz için biraz geç ise de...</p>
				</body>
</html>