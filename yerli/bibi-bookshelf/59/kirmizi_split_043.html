<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h3 class="h2baslik2" id="calibre_toc_74">Hap Kuşağı</h3>
				<p class="normal">Tüylerimi diken diken eden bir şey anlattılar: Seçkin özel okullardan birinde öğretmen sınıfa girip avucuna doldurduğu hapları tek tek öğrencilerine içiriyor, ders ondan sonra başlıyor.</p>
				<p class="normal">Hayır, “hapçılar” için özel bir sınıf değil bu...</p>
				<p class="normal">Çocukların çoğu aynı hapı kullanıyor ve almaları gereken saatte öğretmenleri onlara yardımcı oluyor.</p>
				<p class="normal">Hapın özelliği, yatıştırıcı olması...</p>
				<p class="ortayazi">* * *</p>
				<p class="normal">Okul çağında çocuğu olan ailelerin artık kanıksadığı bir durum bu...</p>
				<p class="normal">Evde TV veya bilgisayar ekranı karşısında büyülenmiş gibi oturan çocuk, okula gittiğinde sırada ders dinlemeye zorlanıyor. İçi kıpır kıpır, teninden enerji fışkırıyor.</p>
				<p class="normal">Başlıyor taşkınlığa...</p>
				<p class="normal">Dikkatini toplayamıyor, yerinde duramıyor, sabırsızlanıyor, arkadaşlarıyla itişiyor.</p>
				<p class="normal">Sonra öğretmen ebeveyni çağırıyor; çocuğun yaramazlığından, şımarıklığından, laf dinlemezliğinden, her şeye itiraz etmesinden yakınıyor.</p>
				<p class="normal">“Çocuğunuz hiperaktif,” diyor.</p>
				<p class="normal">Aile deva için psikiyatristin kapısını çalıyor.</p>
				<p class="ortayazi">* * *</p>
				<p class="normal">Genellikle Amerika’da yetişmiş olan psikiyatrist, aileyi dinlerken çocuğa resim çizdiriyor. Çoğunlukla ekranda gördüklerini çiziyor çocuk: Ya canavar, ya savaş...</p>
				<p class="normal">“Çocuğunuzda şiddet duygusu gelişkin,” diyor doktor ve sakinleştirici ilaç yazıyor.</p>
				<p class="normal">Veriyorsunuz; çocuk uysallaşıyor, yüzüne sahte bir gülücük yerleşiyor. Sabah “hapı yuttuğunda” itişmeden sıraya girip mışıl mışıl dersini dinliyor.</p>
				<p class="normal">İtiraz filan da kalmıyor.</p>
				<p class="ortayazi">* * *</p>
				<p class="normal">Dizi yara görmeden büyüyen çocuklar bunlar...</p>
				<p class="normal">Bizden farklılar.</p>
				<p class="normal">“Dizine bakayım,” deyince biz, dizkapağımızdan kabuğu soyulmuş yaraları gösterirdik birbirimize; bunlar TV’de <span class="ideitalik">Çocuklar Duymasın</span> dizisini gösteriyor.</p>
				<p class="normal">Mahalle, sokak, arsa, oyun bilmiyorlar. Evde ekran başından kalkmadıklarından birikmiş enerjilerini dışarı atamıyorlar. Okula gidip de sosyal yaşam kurallarıyla karşılaşınca tepki gösteriyorlar. Özel ilgi ve sevgi beklentilerini yaramazlıkla dışarı vuruyorlar.</p>
				<p class="normal">Ne öğretmenin ne ailenin özel ilgiye vakti var.</p>
				<p class="normal">Halbuki hap ne kolay... </p>
				<p class="normal">Yutturuyorsun, çocuk “uyumlu” oluyor.</p>
				<p class="ortayazi">* * *</p>
				<p class="normal">Geçenlerde Amerikan Gıda ve İlaç Dairesi FDA, ünlü depresyon giderici Prozac’ı çocukların da kullanabilmesini onayladı.</p>
				<p class="normal">Prozac’ın çocukçası sayılan Ritalin’in üretimi son 8 yılda yedi kat artmış.</p>
				<p class="normal">İngiltere’de ilaç kullanan çocuk sayısı ise son 6 yılda on iki katına çıkmış.</p>
				<p class="normal"><span class="ideitalik">Aktüel</span>’de bu rakamları veren Mine Akverdi, artık sınıflarda soruya cevap veremeyen çocukların, “Bugün ilacımı almayı unuttum öğretmenim,” dediğini yazıyor.</p>
				<p class="normal">Yeni çağın “Prozac toplumu”, şimdi sübyan kadrosunu oluşturuyor.</p>
				<p class="ortayazi">* * *</p>
				<p class="normal">Çocuklara, birbirimize, kendimize vakit ayıramamaktan bunlar...</p>
				<p class="normal">Ve bu iletişimsizliğin hapla tedavisi yok.</p>
				<p class="normal">İlaç, uyuşturuyor çocuklarımızı... Sadece onları mı; bizi de...</p>
				<p class="normal">Sorunlarla baş edemedikçe paylaşıp üzerine yürüyemedikçe ilacın şefkatine sığınıyoruz. Yüzümüzde sahte bir tebessümle dolanıyoruz.</p>
				<p class="normal">Radyoda spiker güne, “Haydi gülümseyin,” itelemesiyle başlıyor, istek parçasında, “Erkekler Pozitif Kızları Sever” çalıyor.</p>
				<p class="normal">“Pozitif toplum” hap desteğiyle gülüyor; sorunlar olduğu yerde duruyor.</p>
				<p class="normal">Unutmayın; depresyonun ve yalnızlığın çağında, sabırsızlığın da, uyumsuzluğun da, dertleri yenmenin de, hayata direnmenin de, hep beraber gülebilmenin de yegâne reçetesi iletişimdir.</p>
			  <p class="normal">Hapı yutmadan, konuşun onunla.</p>
				</body>
</html>