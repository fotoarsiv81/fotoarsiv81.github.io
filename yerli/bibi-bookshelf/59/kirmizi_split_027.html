<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h3 class="h2baslik2" id="calibre_toc_59">Çocuklardan Mesaj Var</h3>
				<p class="normal">23 Nisan Haftası, Bilkent İlköğretim Okulu’nda küçük dostlarla buluştuk. Okuldan, aileden, oyundan konuştuk.</p>
				<p class="normal">O gün herkes koltuğunu çocuklara bırakıyordu ya, ben de köşemi bırakmak istedim. Mikrofonu onlara verdim.</p>
				<p class="ortayazi">* * *</p>
				<p class="normal">Önce bir hesap yaptık çocuklarla:</p>
				<p class="normal">Çoğu, akşam 9 civarı uyuyormuş. Sabah da 7’de kalkıyorlar. Yani günün 10 saati uykuda geçiyor.</p>
				<p class="normal">Okul, akşam 4’e kadar... 9 saat de orada geçti; kaldı 5 saat...</p>
				<p class="normal">5 saatin 1 saati ödevle geçiyor, l saati yemek telaşıyla, l saati uyku hazırlığıyla, l saati de TV karşısında...</p>
				<p class="normal">Kalan “son saat”te kimi arkadaşıyla kimi atariyle oynuyordu.</p>
				<p class="normal">Dinleyiciler arasında veliler de vardı. Bu hesabı yapınca fark ettik ki çocuklar bizim hayatımızın tamamını kaplıyor gibi gözükse de aslında biz onların hayatında yokuz.</p>
				<p class="normal">Yemeğini hazırlıyor, ödevine yardım ediyor, banyosunu yaptırıyor, uyutuyor, giydiriyoruz. Ona iyi eğitim, besleyici yemek, vaktinde uyku, sağlıklı yaşam sununca arada başını okşayıp öpünce görevimizi yaptık sanıyoruz.</p>
				<p class="normal">Bunlar o kadar yorucu ki, hepsi bittiğinde onu bir televizyon ya da bilgisayar ekranı karşısına oturtup biraz “kafa dinlemek” istiyoruz.</p>
				<p class="normal">Çünkü işimiz var; çok işimiz var.</p>
				<p class="ortayazi">* * *</p>
				<p class="normal">Sonra şikâyetlerini anlattı çocuklar...</p>
				<p class="normal">Ana babaları işten eve geç ve yorgun geliyordu. Gelince ya televizyon ya telefonla meşgul oluyordu.</p>
				<p class="normal">Ben de kışkırttım biraz: “Eğitin onları, dedim: Siz, hayatın kaynağına onlardan daha yakınsınız. Çünkü oradan yeni geldiniz. Oysa onlar sevginin tadını unutacak kadar büyüdüler. Yardımcı olun onlara... Sevgiyi hatırlatın.</p>
				<p class="normal">İşlerinin çok olduğunu söyleyeceklerdir. Aldırmayın. TV kumandasını, ceptelefonlarını alıp saklayın usulca... Sizi dünyaya getirmekle işlerinin bitmediğini, tersine başladığını hatırlatın.</p>
				<p class="normal">Akşamüstü işyerini basın, önündeki kâğıda ‘Ben her işinden daha önemliyim,’ yazın. Elinden tutup sokağa çıkartın. Sirke, sinemaya, yemeğe götürün onları... Arkadaşlarınızla, kahramanlarınızla tanıştırın. Derslerinizi, dertlerinizi anlatın.</p>
				<p class="normal">Mutluluğu bilmiyorlar, bilseler de hemen yanı başındayken görmüyorlar. Yaşlanınca da pişman olup ‘Ah keşke zamanında,’ diye başlıyorlar, iyisi mi vakit varken tanıştırın mutlulukla...</p>
				<p class="normal">Sevgiyi öğretin onlara... en baştan...”</p>
				<p class="ortayazi">* * *</p>
				<p class="normal">Ana babalarıyla neler yapabileceklerini de düşündük çocuklarla:</p>
				<p class="normal">Birlikte resim yaptıklarını düşlediler... Resimli günlük tuttuklarını...</p>
				<p class="normal">Birbirlerinin fotoğrafını çekip ortak bir albüme koyduklarını...</p>
				<p class="normal">Ortak figürler yaratıp dans ettiklerini...</p>
				<p class="normal">Ne çok şey vardı yapacak, evdeki malzemeden mutluluk damıtmak için hayata...</p>
				<p class="ortayazi">* * *</p>
				<p class="normal">Harika bir gün geçirdik.</p>
				<p class="normal">Sonradan öğrendim ki, ertesi gün birkaç veli ceptelefonunu kaybetmiş.</p>
				<p class="normal">Birkaçıyla da hafta sonu sirkte karşılaştık, uzaktan selamlaştık.</p>
			  <p class="normal">Tanıştık sevgiyle...</p>
				</body>
</html>