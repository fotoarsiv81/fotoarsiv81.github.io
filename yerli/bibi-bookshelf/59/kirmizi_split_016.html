<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_16">Mavi Kardan Adam</h2>
				<p class="normal">Ömrümün en güzel yılbaşı hediyesini aldım önceki gece... İkiye katlanmış bir kâğıdın içinde karalıydı.</p>
				<p class="normal">“2003” yazıyordu ak kapakta, yukarıdan aşağıya... Her rakam ayrı renk pastel kalemle boyanmıştı.</p>
				<p class="normal">İç sayfada eli süpürgeli, mavi bir kardan adam gülümsüyor, yanı başında, yeni öğrenilmiş eğri büğrü harfler, eksik dişli bir çocuk ağzı gibi konuşuyordu:</p>
				<p class="metin-mektup">Sevgili babacığım! Sana hediye alamamak beni üzdü. Ama senin en iyi hediyenin ben olduğumu biliyorum ve yeni yılını kutluyorum.</p>
				<p class="ortayazi">* * *</p>
				<p class="normal">O an kasveti dağıldı, “Benden sonrası tufan,” diye diye, savaş tehdidiyle çekip giden yılın...</p>
				<p class="normal">Yeni gelen, gür çiçekli bahçelere açıldı.</p>
				<p class="normal">İki satır kırık yazı ve güzelim çocuk kokusu körpe saç diplerinin, kömür gözlü “mavi kardan adam”ı hayata geri çağırdı.</p>
				<p class="ortayazi">* * *</p>
				<p class="normal">“Seneye ‘yıl’ denmesi çok yerinde,” diyor Çetin Altan usta, bir yazısında; “Nasıl yılmazsın ki, gelip giderlerken içlerinden bir tanesi sana mutlaka kıyacaktır”.</p>
				<p class="normal">“Yıldırmayan”, bu mutlak, bu mütemadi, bu mucizevi devir teslim törenidir.</p>
				<p class="normal">Yıldan yıla, anadan kıza, babadan oğula...</p>
				<p class="normal">Tagore’ye göre, “Her yeni çocuk, Tanrı’nın insandan hâlâ umudu kesmediğinin göstergesidir.”</p>
				<p class="normal">Umut, her doğumda yeniden yeşerecektir.</p>
				<p class="normal">İşte o yüzden, o yılbaşı gecesi bebeğimi, dudağının kenarında belli belirsiz bir tebessümle uyku ülkesine uğurlarken söz verdim kendime:</p>
				<p class="normal">İkiye katlanmış bir resmin içinde elinde süpürgesiyle havai gülümseyen mavi kardan adam; yani ben...</p>
				<p class="normal">Ne kadar kıyıcı olursa olsun yılmayacağım senelerden...</p>
				<p class="normal">Böyle yürekten “baba” dedikçe bana “en iyi hediyem”...</p>
				</body>
</html>