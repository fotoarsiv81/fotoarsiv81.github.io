<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h3 class="h2baslik2" id="calibre_toc_68">Arın’ın Yarını</h3>
				<p class="normal">Arkadaşımız Nebil Özgentürk ile sevgili eşi Nehir’in bir bebekleri oldu.</p>
				<p class="normal">Koşturarak gidip gördük:</p>
				<p class="normal">Fındık kadar ağzı memede... </p>
				<p class="normal">Gözleri yumuk; avuçları da... </p>
				<p class="normal">Eflatuni ayağı, mürekkepbalığı yavrusunu andırıyor ve çocuk özlemi çekenlerde koklayıp ısırma iştahı uyandırıyor.</p>
				<p class="normal">Aylar öncesinden bebeğe isim ısmarlamışlardı. Sevdiğim erkek isimlerinden hazırladığım kitapçığın kapağını açtım; hastane odasında aday isimleri A’dan Z’ye doğru birer birer saydım:</p>
				<p class="normal">Alaz... Arın... Destan... Güz... Meftun... Nâr... Rüzgâr... </p>
				<p class="normal">25 isimlik “sunum” bitince karıkoca birbirlerine bakıp aynı adı fısıldadı bebeciğin kulağına:</p>
				<p class="normal">“Arın”.</p>
				<p class="ortayazi">* * *</p>
				<p class="normal">Arın bebeği, krize, şiddete, nefrete bulanmış manşetler karşıladı.</p>
				<p class="normal">Ona bakarken, benim şimdiki yaşıma geldiğinde nelerle karşılaşacağını hayal etmeye çalıştım.</p>
				<p class="normal">Gazetede bir haber var:</p>
				<p class="normal">“E-posta tarih oluyor,” diyor. </p>
				<p class="normal">Daha mektubun yası bitmeden, elektronik postaya da veda ediyoruz demek...</p>
				<p class="normal">Arın Bebek, “E-posta diye bir şey varmış eskiden,” diye anlatacak ilerde torununa; “Büyük dedenler, ninenler oradan yazışırmış.” </p>
				<p class="normal">Belki de soracak ufaklık:</p>
				<p class="normal">“Yazı ne ki dede?” </p>
				<p class="ortayazi">* * *</p>
				<p class="normal">“İngiliz fütürolog Richard Watson, hayatımızda 50 yıl içinde yok olacak şeyleri sıraladı,” diyor <span class="ideitalik">Milliyet</span>’in internet sayfasındaki haber...</p>
				<p class="normal">“Zamanın yelinden neler kurtulabilecek? Yerine ne gelecek?” diye merakla okunan, sürprizli bir istikbalcilik oyunu gibi sayfalar...</p>
				<p class="normal">Eşya tamiri, tüplü TV, faks, mendil gitti bile...</p>
				<p class="normal">“2014’te kaybolmak kaybolacak,” diyor Watson... Birkaç yıl sonra isteseniz de izinizi kaybettiremeyeceksiniz yani... </p>
				<p class="normal">Ardından ceptelefonu ve DVD’ye geliyor veda sırası...</p>
				<p class="normal">10 yıla kadar postanenin, kütüphanenin, kasabın, telif hakkının miadını doldurması bekleniyor.</p>
				<p class="normal">20 yıl içinde bedava otoyollar, AM radyolar, hafta sonu tatilleri, ciltte kırışıklıklar, sendikalar, anahtarlar, öğle yemekleri mazide kalacakmış.</p>
				<p class="normal">Bir de mahremiyet tabii –ki kısmen yok oldu bile...</p>
				<p class="normal">Paradan ve petrolden kurtulmak için 20 seneden fazlası gerekiyor.</p>
				<p class="normal">Çeyrek asır sonra orta sınıfın ve ulusal para birimlerinin tamamen ortadan kalkacağı tahmin ediliyor. Gece uykusunun da... Buzulların da... Sağırlığın da... </p>
				<p class="normal">Google, kravat, körlük, oturma odası ve gazete, 30-40 yıl daha yaşayacak gibi görünüyor.</p>
				<p class="normal">Arın, muhtemelen gazeteyi de annesinden dinlediği bir masal gibi anlatacak çocuğuna:</p>
				<p class="normal">“Dedenler, kâğıttan okurmuş haberleri... Elleri mürekkeplenirmiş okurken...”</p>
				<p class="normal">Mürekkep kalacak mı ki “yArın”a? </p>
				<p class="ortayazi">* * *</p>
				<p class="normal">Gelecekbilimcilere göre Arın, benim yaşıma geldiğinde ulus devletler tarihten silinmiş, çirkinliğe ve ağrıya çare bulunmuş olacak.</p>
				<p class="normal">Ölüme?</p>
				<p class="normal">Belki... </p>
				<p class="normal">Ama o zamana kadar önce Birinci Dünya Savaşı’nın son gazileri çekilecek yeryüzünden, sonra İkinci Dünya Savaşı’nınkiler...</p>
				<p class="normal">Arın benim yaşıma geldiğinde, bizler de çoktan çekip gitmiş olacağız. </p>
				<p class="normal">Arın belki eski bir kazayı hatırlar gibi, üzülerek okuyacak bugünün manşetlerini... Acıyacak, kendinden öncekilerin içinde umarsızca debelenip durduğu şiddete, krize, nefrete...</p>
				<p class="normal">Umarım o zamana, insanlık bunları aşmış olacak.</p>
			  <p class="normal">Ve o, 50 yıl sonra çok gülecek bu yazıya...</p>
				<p class="normal">Yazı kalırsa tabii..				</p>
				</body>
</html>