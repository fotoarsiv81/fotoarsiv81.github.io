<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_21">Filiz Ali’den Nilhan’a Kalan...</h2>
				<p class="normal">Oğlum, Meşrutiyet Caddesi’nde yüksek bir evin balkonundaydı önceki gün... Caddeden yumruk dolusu sloganla akan, öfkeli insan selini izledi saatlerce...</p>
				<p class="normal">Akşam cenazeden sonra buluştuğumuzda, “Susma, sustukça sıra sana gelecek!” sloganıyla karşıladı beni...</p>
				<p class="normal">“Neden bağırıyorlardı öyle,” diye sordu. “Arkadaşının oyuncağını kırarlarken ses çıkarmazsan yarın senin oyuncağını da kırarlar,” diye açıklamaya çalıştım.</p>
				<p class="normal">“Taşıdıkları o bayrağa sarılı kutunun içinde ne vardı?” diye sordu bu kez... Ben gözlerimi yumunca kibarca fısıldadı:</p>
				<p class="normal">“Öğrendim ben... Senin öğretmeninmiş ölen...”</p>
				<p class="ortayazi">* * *</p>
				<p class="normal">Öldürülmese, Almanya’da konferansta olacaktı Ahmet Taner Kışlalı...</p>
				<p class="normal">10 günlük Almanya gezisini haber aldığında, “Nilhan daha yeni doğdu, 10 gün yokluğuna nasıl dayanacağız?” demiş Nilüfer Kışlalı; daha uzun bir ayrılığı hiç aklına getirmeden...</p>
				<p class="normal">Nilhan da 4-5 yıl sonra, filmlerde hep kötülerin yenilip iyilerin kazandığını görüp başlayacaktır sormaya, “Babam niye öldürüldü anne?” diye...</p>
				<p class="normal">Önceki gün “bayrağa sarılı kutu”, <span class="ideitalik">Cumhuriyet</span>’in önünden Kocatepe’ye taşınırken kestirmeden, Karanfil Sokak’tan yürüdüm. Sabahattin Ali orada bir çatı katında otururmuş 1940’ların başında... Kızı Filiz Ali bir yerde anlatmıştı:</p>
				<p class="normal">Bir gün birlikte yürürlerken bakmış, babası yanında yok. Daha 5 yaşındaymış. Korkmuş çok... Tam ağlayacakken arkasından çıkıvermiş babası... Meğer saklanmış, ne yapacak diye onu izliyormuş. Sonraları hep aynı oyunu oynar olmuşlar. Belki de böylece Sabahattin Ali, “ani bir yokoluş”a alıştırmış Filiz’ini...</p>
				<p class="normal">50 yıl önce bir gün yine kaybolmuş ve bir daha hiç çıkmamış ortaya...</p>
				<p class="normal">Yıllar sonra, “Neden?” diye sorduklarında, “Tek suçu, düşündüklerini olduğu gibi yazmasıydı,” diyordu Filiz Ali...</p>
				<p class="normal">20 yıl önce katledilen Abdi İpekçi’nin kızı Nükhet ise ola ki kendi çocukluğundan hatırladığı bu, “Neden?” sorusunu şimdi kendi çocuklarından duymanın şaşkınlığıyla, “Onlara ne söyleyelim?” diye soruyordu bir mesajında:</p>
				<p class="metin-mektup">Televizyonda çok sık rastladıkları o sahnelerden birinin bizim başımıza geldiğini, bebek yaşta kaybettikleri babalarının ya da hiç görmedikleri dedelerinin tıpkı o filmlerdeki gibi ta-ta-ta kurşunlarla yere yığıldıklarını, bom diye patlayan bombalarla paramparça olduklarını mı söyleyelim?</p>
				<p class="ortayazi">* * *</p>
				<p class="normal">Kaç ülkede 5 yaşında bir çocuğun dağarcığında bunca bayrağa sarılı tabut ve onca “kahrolsun”lu slogan vardır?</p>
				<p class="normal">Hangi ülkede gençler, yavuklusunun resmi yerine, bombalanmış hocaları ile katledilmiş meslektaşlarının cenazeleri için bastırılmış yaka kartlarının koleksiyonunu yapar?</p>
				<p class="normal">Dünyanın neresinde arabanız size, müstakbel tabutunuz olarak görünür?</p>
				<p class="normal">Ülkelerini sevmekten başka bir suçu olmayan babalarını, hocalarını, eşlerini kalleş bir tuzakta yitirenler, bugün baba, hoca, eş oldular. Yıllarca dillerinde kapanmaz bir yara gibi taşıdıkları o “çocukça” soru, kendi çocuklarının dilinde şimdi:</p>
				<p class="normal">“Neden?.. Neden öldürdüler onu?..”</p>
				<p class="ortayazi">* * *</p>
				<p class="normal">Acaba bu 29 Ekim’de tanklar toplar yerine, 50 yıllık belalı oyunun kurbanlarının resimleriyle bir geçit resmi yapsak daha anlamlı olmaz mı?</p>
				<p class="normal">Çocukları ve torunları taşısa fotoğrafını, yitik babalarının, dedelerinin...</p>
				<p class="normal">Önce kayıp yakınları geçse sonra faili meçhul aileleri...</p>
				<p class="normal">Ve en önde Filiz Ali, yarım asırlık bir kanlı bayrağı yüzyıl sonunda yeni bir nesle devreder gibi, kucağında küçük Nilhan’ı taşısa...</p>
				<p class="normal">Bu koca yetimler ordusunun naçar askerleri, “al bayrağa sarılı kutular” taşıyarak omuzlarında; ellerinde kırık kalemler, kopmuş kollar ve parçalanmış gözlüklerle, şeref tribününde 50 yıldır gamsız oturanları selamlasa kendi dilinden...</p>
				<p class="normal">Ve çocukça sorsa:</p>
				<p class="normal">“Neden?..”</p>
				</body>
</html>