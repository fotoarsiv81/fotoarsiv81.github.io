<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_33">İktidardaki Babalar</h2>
				<p class="normal">Babalar Günü’nü kutlarken iktidardaki babalarla çocuklarının ilişkisinin zaman içinde nasıl baş aşağı edildiğini düşündüm.</p>
				<p class="normal">İsmet İnönü bir seferinde, kendisini yıpratmak isteyenlerin oğlu Ömer’i hedef almalarından yakınmış ve Ömer’den söz ederken, “Benim yüzümden çok çekti,” demişti.</p>
				<p class="normal">Eskiden yöneticilere “baba” demek, diyenler için belalı bir işti.</p>
				<p class="normal">Ünlü babaların çocukları, kendilerine miras kalan soyadının ağırlığı altında yaşardı. Yani çocuklar, babalarının bedelini öderdi.</p>
				<p class="normal">Şimdi devir değişti.</p>
				<p class="normal">Artık babalar, çocuklarının bedelini ödüyor.</p>
				<p class="ortayazi">* * *</p>
				<p class="normal">Turgut Özal’ı düşünün...</p>
				<p class="normal">Zeynep’in evliliği yüzünden yaşadıklarını...</p>
				<p class="normal">Sonra Doğan Güreş’i...</p>
				<p class="normal">Oğlu Serdar’ın Uludağ’da adam yaralamadan Bodrum’da havaya ateş açmaya kadar karıştığı olayları, Devlet Konservatuvarı’nda kayırıldığı iddiasıyla karıştığı krizi, Genelkurmay’ın neden Milli Savunma Bakanlığı’na bağlanamayacağı konusunda yaptığı çok bilmiş açıklamaları...</p>
				<p class="normal">Necati Bilican’ı düşünün.</p>
				<p class="normal">Emniyet Genel Müdürü iken, Ferruh Tankuş’un “oğlu uyuşturucu kaçakçılarıyla ortak” suçlaması üzerine zorunlu izne çıkmak zorunda kalmıştı. Murat Bilican, Bodrum’da işlettiği bardaki çapkınlık hikâyeleriyle gündeme gelince babası, “Ne yapabilirim o benim oğlum,” dışında bir yanıt bulamamıştı.</p>
				<p class="normal">“Fazilet’in babaları” ise oğullarının araba merakına kurban gitti.</p>
				<p class="normal">Erbakan, devleti yönetecek ehliyete sahip olmadığı gerekçesiyle MGK’da sıkıştırılıp “yol kazası” yaparken, oğlu Fatih, araba kullanacak ehliyeti olmadan trafikte kaza yapıyordu.</p>
				<p class="normal">Tayyip Erdoğan’ın oğlu Burak ise Türk müziği sanatçısı Sevim Tanürek’e arabayla çarparak ölümüne neden olunca Erdoğan, oğlunu mahkemeye gönderip cenazeye kendisi gitmek zorunda kalmıştı.</p>
				<p class="normal">Laf, “babalar ve çocuklar”dan açılınca son yılların “en talihsiz babası” Selçuk Ural’ı anımsamamak mümkün değil. Çocukluğumuzun pop yıldızı, önce kızı Aslı Ural’ın Alaattin Çakıcı’yla, sonra oğlu Hakan Ural’ın Sibel Can’la ilişkisinden çok çekti. Oğlu hapisten çıktığında kameralar önünde döktüğü gözyaşları, “babalar ve oğullar” dizisinin final sahnesiydi adeta...</p>
				<p class="normal">Baba şöhretinin bedelini ödeyen çocukların yerini, çocuklarının kötü şöhretinin bedelini ödeyen babalar almıştı.</p>
				<p class="ortayazi">* * *</p>
				<p class="normal">Gözümün önünden gitmeyen bir başka görüntü de Mesut Yılmaz’ın, Galatasaray’la ilgili bir programa katılan oğlunu, canlı yayına bağlanarak, “Geç oldu artık eve dön,” diyerek uyarması ve Hasan’ın da sessiz sedasız stüdyoyu terk etmesi...</p>
				<p class="normal">Devir gerçekten çok değişti.</p>
				<p class="normal">Pencere önünde oturup babalarının eve dönmesini bekleyen çocuklar çağından, ekran başında oturup çocuklarının eve dönmesini bekleyen babalar çağına geldik.</p>
				<p class="normal">Siyaset yapmaktan baba olmaya fırsat bulamayan Ecevit, Demirel gibi liderler, bu tabloyu görüp en akıllı seçimi yaptıklarını düşünüyor olmalı...</p>
				<p class="normal">Neyse ki günümüzde “baba” olmak ve hep “baba” olarak kalmak için ille de çocuk sahibi olmak gerekmiyor.</p>
				<p class="normal">Politikaya ya da mafyaya girmek yetiyor.</p>
				</body>
</html>