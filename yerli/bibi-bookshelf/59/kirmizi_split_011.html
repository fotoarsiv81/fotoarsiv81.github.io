<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_11">Yaşam Bisikletinin Selesinde</h2>
				<p class="normal">Kalabalık konferans salonunda, mesleğinin doruğunda bir avukat, o gün mezun olacak hukuk öğrencilerine hitap etmek üzere kürsüye geliyor. Herkes meslekten söz edeceğini zannederken o, hayatı anlatıyor:</p>
  <p class="indentmetin">Hepiniz kişisel yaşamınızı bir kenara koyup çok çalışabileceğinizi kanıtladınız; ama unutmayın ki, ölüm döşeğindeki birinin, “Keşke işime biraz daha fazla zaman ayırabilseydim,” dediği duyulmamıştır. Çocuk sahibi olacak kadar şanslıysanız, onların göz açıp kapayıncaya kadar büyüyeceklerini ana babalarınız size söyleyecektir. Buna ben de tanıklık edebilirim. Çocuklarımıza hikâye okuma, onlarla balığa çıkma, yakalamaca oynama ve birlikte dua etme fırsatını Tanrı ancak belli bir ölçüde bahşeder bize... Bunlardan birini bile kaçırmamaya özen gösterin. Nasıl olsa işiniz, çocuklarınız gittikten sonra bile, orada sizi bekliyor olacaktır.</p>
				<p class="normal">Bu konuşmadan 6 hafta sonra yaşlı avukatın intihar haberi geldi.</p>
				<p class="normal">Kim bilir neyin pişmanlığıyla kıymıştı canına...</p>
				<p class="normal">Hayata veda ederken en çok kiminle vakit geçiremediğine yanmıştı kim bilir...</p>
				<p class="ortayazi">* * *</p>
				<p class="normal">Bu öyküyü Rob Parsons’un <span class="ideitalik">Altmış Dakikalığına Baba</span> (HYB, 1997) kitabında okudum. Avukatın son konuşması, tüm babalara bırakılmış bir vasiyet mektubu gibiydi.</p>
				<p class="normal">Birkaç yıl önce parlak bir iş teklifi almıştım. Mesleki kariyerimin doruğu olabilirdi, lakin her gün saat 20.00’de “görev”de olmam gerekiyordu. Teklifi duyduğum anda, o saatin oğlumun banyo saati olduğu geçti aklımdan... Hayatta başka hiçbir şeyin beni o banyo seansı kadar mutlu edemeyeceğini düşündüm ama bunu teklifi yapanlara söyleyemedim. Anlayacakları şüpheliydi. Bir bahaneyle reddettim.</p>
				<p class="normal">Yine de, baba olduğumdan beridir saat saat başkalarına dağıttığım zaman hazinesinden, oğluma pek az pay düştü.</p>
				<p class="normal">Küçük bir sandala diz dize kurulup uzak bir kuleye doğru kürek çekme keyfine hiç vaktim olmadı örneğin...</p>
				<p class="normal">Onunla bir cam bardağın içindeki ıslak pamuğun arasına limon çekirdeği ekip filizlenmesini izleyemedim.</p>
				<p class="normal">Yeni yeni, yarım yarım söylediği şarkılara eşlik edip bu düeti bir kasete kaydetmeyi çok isterdim; olmadı...</p>
				<p class="normal">Bir cümle ben söyleyip bir cümle ona söyleterek hiç yoktan bir masal yaratmayı ve düş güçlerimizi yarıştırmayı tasarlamıştım; hazırdan yemek daha kolay geldi.</p>
				<p class="normal">Yapılacak işlerim, yazılacak yazılarım, bakılacak telefonlarım vardı.</p>
				<p class="normal">“Ben aslında onun için çalışıyorum,” sıkça sarıldığımız bir bahanedir, ama ona hiçbir zaman, “Daha çok parası olan bir baba mı istersin, daha çok seninle olan bir baba mı?” diye sormamışızdır.</p>
				<p class="normal">Babalık etmek için uçurtma almak yetmez, birlikte uçurmak gerekir.</p>
				<p class="ortayazi">* * *</p>
				<p class="normal">Daha hiç uçurtma uçuramadık ama keyfini sürdüm; sabahları yanağımda ıslak bir buse ve başucumda şen bir, “Günaydın babacığım,” sesiyle uyanmanın...</p>
				<p class="normal">“Hadi sarılıp yatalım babacığım,” çağrısıyla başlayan gecelerde, o sihirli, “Seni Seviyorum”u kulağıma fısıldadıktan sonra yanaklarımı avuçlarının arasına alıp uykuya çekilince gözkapaklarına yerleşen huzuru izlemenin tadına vardım.</p>
				<p class="normal">Konuşmaya başladığından beridir beni “tapik” ederek, hatalarımı da, sevaplarımı da aynen tekrarlayan bu sevimli papağana, duvara kazılı boy tablosundaki çizgiler yükseldikçe yükselen bir tutkuyla bağlanmanın tadını çıkardım.</p>
				<p class="normal">Annesiyle birlikte bezini değiştirmiş, mamasını yedirmiş, pişiklerini kremlemiş olmanın; zayıf bacakları ilk adımını attığında elini tutmanın, dilinden ilk sözcük döküldüğünde birlikte coşmanın heyecanını tattım.</p>
				<p class="normal">Sonunda beklenen gün geldi:</p>
				<p class="normal">Hayatımın ilk “Babalar Günün kutlu olsun”unu işiteceğim bugün... Belki onun karaladığı bir resim, ilk hediyem olacak.</p>
				<p class="ortayazi">* * *</p>
				<p class="normal">70 yaşındaki babam geçen gün, “Torunumu ilkokula götürene kadar sıkacağım dişimi,” dedi.</p>
				<p class="normal">Bütün hüznüne rağmen yine de bir zafer coşkusu var bu devir teslim töreninde...</p>
				<p class="normal">Bugün babanızı yanınıza, oğlunuzu kucağınıza alıp eski bir dizeyi gururla haykırabilirsiniz:</p>
  <p class="normal1"><span class="ideitalik">Vardım... varım... var olacağım!..</span></p>
				</body>
</html>