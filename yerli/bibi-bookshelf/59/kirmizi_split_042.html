<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h3 class="h2baslik2" id="calibre_toc_73">Notlarımız Değil, Kalplerimiz Kırık</h3>
				<p class="normal">On iki yaşındaki Sina’nın objektife bakan masum yüzü gitmiyor gözümün önünden günlerdir...</p>
				<p class="normal">Ayrılmış bir ana babanın parçaladığı minicik yüreğinin, kırık karne korkusuyla nasıl çarpmış olabileceğini düşünüyorum.</p>
				<p class="normal">“Başaramadın Sina!.. Daha çok çalışmalısın, daha çok, daha çok!..”</p>
				<p class="normal">“Karnende kırık varsa eve gelme!.. Anladın mı, gelme eve!..”</p>
				<p class="normal">Hesaplamış, en az 7 kırık var karnede... Arkadaşlarına demiş ki:</p>
				<p class="normal">“Bir gün gazetelerde kendini asan bir çocuk haberi görürseniz, bilin ki o benim.”</p>
				<p class="normal">Karnelerin dağıtılmasından bir gece önce kemerini alıp bir ucunu su borusuna, bir ucunu kendi boynuna bağlamış, atlamış ölüme...</p>
				<p class="normal">Arkadaşları çalışma masasının üzerine kazınmış şu notu bulmuşlar:</p>
				<p class="normal">“Sevgiye ihtiyacım var.”</p>
				<p class="ortayazi">* * *</p>
				<p class="normal">Sina’nın hemen ardından Antakya’dan bir başka 6. sınıf öğrencisi Hasan Can’ın son mektubu geldi:</p>
				<p class="normal">“Beni affedin. Aldığım iki zayıf ile nasıl yüzünüze bakacaktım,” yazıyordu mektupta Hasan Can da son vermişti hayatına...</p>
				<p class="normal">İstanbul’dan 9. sınıf öğrencisi Serhat Şahin de bir zayıf beklerken, altı zayıf gelince asmıştı kendini...</p>
				<p class="normal">Ve nihayet Sincan’da lise 1 öğrencisi Mehmet Ozan da, apartmanın çatı katında aynı gerekçeyle kendini asmış olarak bulundu.</p>
				<p class="normal">Uğruna öldükleri şeyin adını, Sina’nın cenaze töreninde, Sina kadar duyarlı bir çocuk dillendirdi:</p>
				<p class="normal">“Aradığı sevgiyi orada bulmasından başka bir şey dilemiyorum.”</p>
				<p class="ortayazi">* * *</p>
				<p class="normal">Musalla taşındaki bu minicik ceset ve onun başucunda haykırılan bu çaresiz dilek karşısında, eğelim başımızı...</p>
				<p class="normal">Onlara sevgiyi öbür dünyada arattığımız için utanalım.</p>
				<p class="normal">Ve çocukları değil, ana babalarını tedavi altına alalım.</p>
				<p class="normal">Çünkü tembellik değil, ana babalarının başarı hırsı öldürüyor çocuklarımızı...</p>
				<p class="normal">Sokuldukları kahrolası bir at yarışının dizginleri körpe boyunlarını kırıyor.</p>
				<p class="normal">“Aman oğlum en iyi okulda okusun”; “Kızım bu sınava da girsin”; “Matematikten sınıfı geçsin,” diye diye sabahları ders, akşamları kurstan ibaret bir hayat, hayattan koparıyor onları...</p>
				<p class="normal">“Bak falancanın çocuğu iftihara geçti”; “Bak filancanınki televizyona çıktı,” kıyaslamaları kıyıyor canlarına...</p>
				<p class="normal">Gazeteye haber olmanın yegâne yolunu “kendini asan çocuk” olmakta buluyorlar.</p>
				<p class="normal">Yapmayın!..</p>
				<p class="normal">Kıymayın çocuklarınıza!..</p>
				<p class="normal">Sabahın 7’sinde sırtlarına kilolarca yük vurup ayaza saldığınız, hafta sonları kurslara verdiğiniz bu küçük bedenlere acıyın... Bir de, “Başarmalısın. İstikbalimiz senin ellerinde,” yükünü taşıtmayın zorla...</p>
				<p class="normal">Hayatlarını “başarma hırsı” üzerine kurmayın.</p>
				<p class="normal">Sizin olamadıklarınızı olmalarını beklemeyin onlardan...</p>
				<p class="normal">Beyinleri, sizin komplekslerinizi yamamak için pek küçük henüz, ama bu kadarcık sevgiyle doymayacak kadar büyük yürekleri...</p>
				<p class="normal">“Ödevini yaptın mı”dan önce “Bir derdin var mı”yı sorun.</p>
				<p class="normal">Sina’nın masasının üzerine kazıdığı cümleyi kazıyın beyninize:</p>
				<p class="normal">“Sevgiye ihtiyacımız var!”</p>
			  <p class="normal">Sevginizi göstermek için musalla taşını beklemeyin.</p>
				</body>
</html>