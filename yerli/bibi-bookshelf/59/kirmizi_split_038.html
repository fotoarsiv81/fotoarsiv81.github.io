<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h3 class="h2baslik2" id="calibre_toc_69">Bırakın Oynasınlar!</h3>
				<p class="normal">Eskiden kreş ya da anaokullarının çıkış saatlerinde, eve gitmeye yanaşmayıp okul bahçesinde neşeyle oynayan çocukları görünce, “Bütün gün oynuyorlar, yine de doymuyorlar,” diye düşünürdüm.</p>
				<p class="normal">Yıllar sonra çocuk sahibi olunca, anladım ki hiç de öyle değilmiş.</p>
				<p class="normal">Kreş binaları içinde, rengârenk çığlıklar atıp coşkuyla oyun oynadığını sandığımız çocuklar, meğer bütün gün büyüklere yaraşır bir disiplin içinde bir tür mesaiye girer; birer saat arayla dilimlenmiş zaman aralıklarında o faaliyetten bu faaliyete koşturur dururmuş:</p>
				<p class="normal">Kahvaltı saati, masal dinleme saati, elişi saati, uyku saati, bilgisayar saati, resim saati, müzik saati ve diğerleri...</p>
				<p class="normal">Nihayet bütün bu saatler tükenip de çıkış vakti geldi mi, kendilerini oyun serbestisinin kucağına atar, herhangi bir saate ve kısıtlamaya tabi olmaksızın gönlünce oyun oynamanın keyfini sürerlermiş; tabii bu kez de sabırsızlıkla başlarında bekleyen velilerinin izin verdiği süreler ve kurallar çerçevesinde...</p>
				<p class="normal">Sonra eve gidince, oyun talebine ana babaların, “Çok yorgunum,” mazeretleri, “Önce ödevini yap,” dayatmaları, “Hoplama gürültü oluyor,” mızıldanmaları ve “oynayamadan bitmiş bir gün”ün sonunda “uyku saati”...</p>
				<p class="ortayazi">* * *</p>
				<p class="normal">Oysa kimsenin görmek istemediği bir ayrıntı var:</p>
				<p class="normal">Onlar daha çocuk ve doyasıya oynamak istiyorlar. Öyle, “Hadi çocuklar şimdi bir daire oluşturalım. Herkes yanındakinin kulağına bir bilmece fısıldasın,” filan değil. Çıldırmışçasına, deli dolu, başıboş, özgür, kahkahalarla kamçılanmış, gürültülü, kan ter içinde, kuralsız oyunlar... Kendileri tarafından kurulup bozulan, kararlaştırılıp vazgeçilen ve yaratıcı güçlerini alabildiğine kullanabildikleri gerçekten “serbest” oyunlar...</p>
				<p class="normal">Belki ana baba olmayanlar inanmayacak, ama o yaşta çocukların “iş yükü” yüzünden oynamaya vakti yok.</p>
				<p class="ortayazi">* * *</p>
				<p class="normal">Özelde oyun, genelde de çocukluk, Aydınlanma’nın bir ürünü... Çocukluğu tanımayan, dolayısıyla çocuğa yaşına özgü giysi, aş, eğitim, oyun sağlamayan Ortaçağ’dan sonra Rönesans’la çocukluk da keşfedilmiş ve çocuk, çocukluğunu bilmiş.</p>
				<p class="normal">Türkiye’de çocukluğun keşfi ise Tanzimat’a rastlıyor. Çocuk parkları, bebek giysileri, bebe mamaları Meşrutiyet sonrasının icatları... Cumhuriyet, bu eğilimi beslemiş ve nihayet 23 Nisan’la adeta çocukluğu tescil etmiş.</p>
				<p class="normal">Lakin bir de bugünkü duruma bakın... Sanki Ortaçağ’a dönüldü.</p>
				<p class="normal">Reklamlarda, defilelerde, okullarda çocuklara büyük giysileri giydirilir oldu.</p>
				<p class="normal">Çocuklar, ana babaları ne yerse onu yer, hangi filmi izlerse onu izler, nerede gezerse orada gezer hale geldi.</p>
				<p class="normal">Doğadan tamamen koptular.</p>
				<p class="normal">Önce sokak çıktı hayatlarından, sonra oyuncak ve nihayet oyun...</p>
				<p class="normal">Banka reklamlarında para sayan çocuklar var; ama ne gittiğiniz lokantada oyun alanı var ne de kitapçıda çocukların rahatça kitap karıştırabilecekleri bir reyon...</p>
				<p class="normal">Başarı hırsıyla herkes çocuğunu bir an önce hayata karıştırma telaşına kapıldı. “Büyümüş de küçülmüşlük” prim yaptı. Büyüme yaşı küçüldü. Ve çocukluk yok oldu.</p>
				<p class="ortayazi">* * *</p>
				<p class="normal">Birçok veli bundan şikâyetçi. Ancak işin ilginç yanı, bu durumun sorumlusu gibi görünen kreş ve okul yöneticileri de velilerden şikâyetçi... Onlara sorarsanız, ana babaların çoğu, çocuklarının bir dakikasının bile boş geçmemesi için baskı yapıyormuş.</p>
				<p class="normal">“Çocuğum bir an önce büyüsün, adam olsun” telaşındakiler, “Uyku saatlerini kaldırın, okuma yazma öğretin,” diyecek kadar hırsa kapılmış.</p>
				<p class="normal">Buradan, bir kez daha bütün ana babalara ve öğretmenlere seslenmek istiyorum:</p>
				<p class="normal">Gelin çözelim, çocuklarımızın ayağına taktığımız altın prangaları...</p>
				<p class="normal">Onları yeniden doğayla buluşturalım.</p>
				<p class="normal">Kendi kuracakları oyunlarla gönüllerince oynamalarına zemin hazırlayalım.</p>
				<p class="normal">Bu yolla ileride doğaya ve insana karşı daha duyarlı yetişkinler olmalarına çalışalım, insanoğlunun otorite tanımadan, çıkarsız ilişkiler kurabildiği bu yegâne döneme, teslim alınmaya çalışılan “son sığınağımız”a sahip çıkalım.</p>
				<p class="normal">Kaybolan çocukluğu bulalım.</p>
			  <p class="normal">Gerek doğası, gerekse insan ilişkileriyle kirlenen günümüz dünyasını yeniden ve daha sağlıklı bir şekilde kurabilmemiz için gereken duyarlılığın, düş gücünün ve eleştiri yeteneğinin kaynağı, doyasıya yaşanmış bir çocuklukta gizli çünkü...</p>
				</body>
</html>