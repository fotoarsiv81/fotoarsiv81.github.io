<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h3 class="h2baslik2" id="calibre_toc_65">Dikkat, Cebinizde Canavar Var!</h3>
				<p class="normal">2000’lerin başında inanılmaz bir salgın, evleri istila etti. Özellikle büyük şehirlerde bir şekilde yan yana gelen çocukların en az yarısı ceplerinde bir deste Pokemon kartı taşıyor, bunları birbirleriyle dövüştürmeye çalışıyor ve kendi arasında, o hiç kimsenin anlamayacağı garip dille konuşuyordu.</p>
				<p class="normal">Pokemon, <span class="ideitalik">pocket monster</span> (cep canavarı) sözcüğünün kısaltılmışı.</p>
				<p class="normal">Japonya doğumlu bir çizgi kahraman...</p>
				<p class="normal">Ama ne Tarzan’a ne Süpermen’e ne Power Ranger’lara benziyor.</p>
				<p class="normal">Burada tam 151 ayrı karakter var. Ve bu karakterlerin her biri bir karta sahip. Bu kartlarla bir iskambil oyunu oynanıyor. Oyun müthiş karmaşık. Her bir Pokemon’un farklı saldırı ve savunma gücü var. Çocuklar Pokemon oynarken karşılıklı olarak kartlarını diziyor ve savaştırıyor. Her Pokemon’un kaç enerjiyle hareket edebileceği kartın üzerinde gösteriliyor. Bir enerji, o Pokemon’u hareket ettirmeye yeterliyse, karşısındakine savaş açıyor ve diyelim, 20 puanlık zarar veriyor. Karşıdakinin canı 20 puanlıksa ömrü bitiyor (ölmüyor, bilincini kaybediyor); 50 puanlıksa kalan enerjiyle bu kez o saldırıyor. Lakin Pokemonlar, deneyimleri arttıkça gelişip daha güçlü hale gelebiliyor.</p>
				<p class="normal">Bütün çocukların amacı da aynı:</p>
				<p class="normal">“Pokemonların hepsini yakalayabilmek.”</p>
				<p class="normal">Bu da hiç kolay değil. Tümünü yakalayabilmek için sürekli satın almak ya da değişmek zorundasınız. Bu zorunluluk, Pokemon’u, “dövüşerek kazanma” hırsını kamçılayan, müthiş yarışmacı bir oyuna dönüştürüyor.</p>
				<p class="ortayazi">* * *</p>
				<p class="normal">Satoşi Taciri, Pokemon’u tam 6 yıl psikolog ve uzmanlarla çalışarak yaratmış.</p>
				<p class="normal">İlk olarak 1996 yılında Nintendo firması tarafından piyasaya sürülen oyun, Japon oyuncak marketlerinde birinci sıraya yerleşmiş.</p>
				<p class="normal">1998’de virüs, Amerikan televizyonlarına sıçramış ve Pokemon, birkaç ay içinde çocuk programları içinde en yüksek izlenme oranını yakalamış.</p>
				<p class="normal">Sonra Avrupa’yı etkisi altına alan Pokemon rüzgârı, nihayet Türkiye’yi salladı.</p>
				<p class="normal">2000’lerde rüzgâr derken tek bir çizgi filmden söz etmiyorum.</p>
				<p class="normal">1000’e yakın ürünle, inanılmaz bir çeşitlilikle çocuklara ulaştı.</p>
				<p class="normal">Kartları, çizgi filmleri, resimli çocuk kitapları, videoları, CD’leri, tişörtleri, plaj havlularıyla koca bir markaya dönüştü. Ürünler, İsrail’den Brezilya’ya kadar geniş bir coğrafyada satıldı.</p>
				<p class="normal">İngiltere’de dönen Ankara Üniversitesi’nden bir çocuk eğitimi uzmanı, “Oyuncak mağazalarının bir katı Pokemon’a ayrılmıştı ve üzerinde Pokemon tişörtü olmayan bir tek çocuk bile yoktu,” diye anlatıyordu ulaşılan noktayı...</p>
				<p class="ortayazi">* * *</p>
				<p class="normal">Pokemon, doğumunun ertesi yılı, dünya çapında 5 milyar doları aşan bir ciro yaptı.</p>
				<p class="normal">Hakkında on bir bin internet sitesi açıldı. <span class="ideitalik">Time</span> dergisine kapak oldu.</p>
				<p class="normal">Ve nihayet çılgınlığın doruk noktası sayılan <span class="ideitalik">Pokemon</span> filmi vizyona girdi.</p>
				<p class="normal">ABD’de 52 milyon dolarlık hasılata ulaştı. Sonra Avrupa’yı fethetti.</p>
				<p class="normal">Türkiye’de 50 sinemada birden gösterime girdi. Ve gösterildiği ilk hafta sonu 79 130 izleyici toplayarak tüm zamanların en iyi gişesini yaptı. 50 sinemada birden gösterime giren filmin ilk iki ayda elde ettiği gelir yaklaşık 500 milyar liraydı.</p>
				<p class="normal">“Evdeki meraklı” yüzünden filmi ilk izleme şansı bulanlar arasında yer aldım. Ama itiraf edeyim ki pek bir şey anlamadım. Daha önce <span class="ideitalik">Tarzan</span>’ı, <span class="ideitalik">Deniz Kızı</span>’nı, <span class="ideitalik">Aslan Kral</span>’ı, <span class="ideitalik">Karıncalar</span>’ı, <span class="ideitalik">Oyuncak Hikâyesi</span>’ni izlemiş bir baba olarak bunlarla kıyaslandığında <span class="ideitalik">Pokemon</span>’u hiç de sempatik bulmadığımı söylemeliyim.</p>
				<p class="ortayazi">* * *</p>
				<p class="normal">Filmin öyküsü şu:</p>
				<p class="normal">Bir grup bilimadamı, en güçlü Pokemon’u yaratmak için gizli bir laboratuvarda çalışıyor. Bunu başarmak için efsanevi Pokemon Mew’in Amazon’da keşfedilen fosilleşmiş saçından bir DNA örneği alıp onun genlerinden biyoenerji sahibi Mewtwo’yu yaratıyorlar. Ancak bu canavar, yaratıcılarını yok ediyor ve dünyadan intikam almaya girişiyor. Kahramanlarımız da bu canavarı yenerek dünyayı kurtarmaya çalışıyor.</p>
				<p class="normal">Klasik iyi kötü kutuplaşması burada da var. </p>
				<p class="normal">Senaryosu ve görsel tasarımıyla <span class="ideitalik">Pokemon</span>, bana klasik Japon animasyon filmlerinin, Batılı pop kültürüyle soslandırılmış bir versiyonu gibi geldi. Bütün o dijital sesler, tuhaf efektler, garip ses tonları, kahraman kalabalığı, baş döndürücü montaj ve bitmek bilmez dövüş sahneleri içinde bunaldım.</p>
				<p class="normal">Ama çıkarken çocukların çoğu, ana babalarıyla bir sonraki matinede yeniden izleme pazarlığı yapıyordu.</p>
				<p class="ortayazi">* * *</p>
				<p class="normal">Pokemon’u Türkiye’de pazarlayan Hasbro’nun bu tüketim çılgınlığından bu yıl için hedeflediği satış 5 milyon dolar...</p>
				<p class="normal">Türkiye, 1000 Pokemon üründen ancak 30’uyla tanıştı. Fiyatları 3-20 milyon arasında değişen anahtarlıklar, toplar, tişörtler, oyuncakların yanına çikolata, süt, nevresim, şapka, yastık, defter, kalem, saat, ayakkabı ve ikinci film de eklenecek. 151 karakter olduğunu düşünürseniz yıl sonu geldiğinde ekranlarınızın, perdelerinizin, çekmecelerinizin bu garip cep yaratıklarıyla dolacağını tahmin etmeniz güç olmaz. Henüz pedagoglardan bir ses çıkmadı.</p>
				<p class="normal">Bense oğlumu cep canavarlarının elinden kurtarabilmek için bilmediğim bir kart oyunu, isimlerini bile telaffuz edemediğim kahramanlar ve hiç hazzetmediğim bir çizgi filmle rekabet etmek zorundayım.</p>
			  <p class="normal">Ne yazık ki, buna da enerji puanım yetmiyor.</p>
				</body>
</html>