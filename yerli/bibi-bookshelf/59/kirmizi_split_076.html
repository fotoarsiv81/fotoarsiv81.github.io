<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirmizi</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h2 class="h2baslik1" id="calibre_toc_44">Çocuklara Nasıl Söylemeli?</h2>
				<p class="normal"><span class="ideitalik">Hayat Güzeldir</span> filmini izledikten sonra sinemadan ayrılırken, son sahneden bir soru işareti kafama takılmıştı.</p>
				<p class="normal">Film, İkinci Dünya Savaşı’nda eşi ve oğluyla birlikte Nazi kampına düşen bir Yahudi’nin, yaşanan acıları oğlu sezmesin diye nasıl oyuna dönüştürdüğünü anlatıyordu.</p>
				<p class="normal">Filmin finalinde oğul kurtulurken baba, bir Nazi kurşunuyla ölüyordu. Aklıma takılan ve yanımda benimle birlikte gözyaşı döken eşime bile soramadığım soru da buydu:</p>
				<p class="normal">“Şimdi en iyi oyun arkadaşına ne olduğunu kim nasıl anlatacaktı ufaklığa?..”</p>
				<p class="normal">Yanıtı bir başka filmde bulmuştum.</p>
				<p class="normal">Açıklama kısaydı:</p>
				<p class="normal"><span class="ideitalik">Babamı Hırsızlar Çaldı</span>!</p>
				<p class="normal">Ankara Film Festivali’nde kısa film dalında ödül alan yapıtlardan birinin adıydı bu...</p>
				<p class="normal">Seyyar satıcılık yaparken tutuklanan ve karakolda ölü bulunan babasının ardından bir çocuğun yaşadıklarını anlatıyordu film... Sinir krizleri geçiren anne, çocuğuna babasının öldüğünü söylemiyor, çocuksa onu hayalinde geri getirip tavan arasında saklıyordu. Sonunda çocuk aklı, bu ani kayboluşa bir gerekçe uyduruyordu:</p>
				<p class="normal">“Babamı hırsızlar çaldı!..”</p>
				<p class="ortayazi">* * *</p>
				<p class="normal">Şimdi deprem bölgesinde yetim kalmış her çocuğun ekmek ve su kadar, böyle bir gerekçeye, bir açıklamaya ihtiyacı var. Hem de acilen...</p>
				<p class="normal">Hep Yalova’daki küçük Murat’ın sözleri geliyor aklıma...</p>
				<p class="normal">Beş katlı binanın enkazından, annesinin gövdesi korumuş 4 yaşındaki Murat’ı...</p>
				<p class="normal">Ana oğul, sarmaş dolaş, saatlerce kurtarma ekibini beklemişler. Murat’ın uykusu geldikçe annesi öpüp uyandırmış onu:</p>
				<p class="normal">“Uyuma bebeğim,” demiş; “birazdan kalkıp parka gideceğiz.”</p>
				<p class="normal">Böyle dayanmışlar, enkazın ağırlığına, karanlığına...</p>
				<p class="normal">Sonra gelmiş kurtarma ekipleri... Murat’ı çekip almışlar beton yığınlarının arasından, sapasağlam... Oğluna bedenini kalkan eden anne Ayşe Çamur orada kalmış.</p>
				<p class="normal">Murat sedyede, “Annem söz verdi,” diyordu; “parka gideceğiz...”</p>
				<p class="ortayazi">* * *</p>
				<p class="normal">Murat ve benzerlerine ölümün nasıl anlatılacağı konusunda farklı görüşler var. Elizabeth Kübler-Ross, <span class="ideitalik">Ölüm ve Öldürmek Üzerine<a href="kirmizi_split_100.html#footnote-55613-15" id="footnote-55613-15-backlink" name="footnote-55613-15-backlink">[15]</a></span> kitabında çocukların, kaldıramayacakları gerekçesiyle ölüm sonrası ortamdan dışlanmasının, konudan uzak tutulmasının, hediye yağmuruna boğulmasının, onların erişkinlere güvensizliğini artıracağını söylüyor. “Annen uzun bir yolculuğa çıktı,” gibi yalanlardan kaçınılmasını tavsiye ediyor.</p>
				<p class="normal">Türk Psikologlar Derneği de depremzedeler için hazırladığı kitapçıkta tam bunu öğütlüyor:</p>
			  <p class="indentmetin">5 yaşından küçük bir çocuğa, ölen kişinin uzun bir yolculuğa çıktığını, bunun bildiğimiz yolculuklardan farklı olduğunu, o yüzden kendisine veda edemediğini, ama her zaman onu sevmeye devam edeceğini söyleyebilirsiniz.</p>
				<p class="normal">Açıklığa kavuşturulması gereken noktalardan biri bu...</p>
				<p class="normal">Diğeri ise törenlerle ilgili:</p>
				<p class="normal">Türk psikologlar da, Kübler-Ross gibi, çocukların ölümle ilgili törenlerden dışlanırlarsa kendilerini daha da yalnız hissedecekleri görüşünü paylaşıyor.</p>
				<p class="normal">Lakin ben “çocukları ölümle ilgili törenlere dahil etme” tavsiyelerinde hep bir “tercüme” kokusu alıyorum. ABD’deki bir cenaze töreni ile deprem bölgesindeki bir defin törenini karşılaştırırsanız ne demek istediğimi daha iyi anlarsınız. Türkiye’deki çocukların bu törenlere buyur edilmesinin, onların ruhlarında nasıl bir tahribat yaratabileceğini kestirmek için herhalde psikolog olmaya gerek yoktur.</p>
				<p class="normal">Acıları dışa vurma konusundaki kültürler arası farklılığı göz önüne almadan yapılan tavsiyelerin, çocukları canhıraş çığlıkların, elem dolu feryatların içine atmak anlamına geldiği ortada...</p>
				<p class="normal">O yüzden bir yurttaş olarak, ama daha çok bir çocuk babası olarak bu türden hassas konularda daha “yerel” ve “gerçekçi” çözüm ve öneriler beklediğimi itiraf etmeliyim.</p>
				</body>
</html>