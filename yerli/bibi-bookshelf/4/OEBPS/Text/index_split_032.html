<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block8">&nbsp;</p>

  <h1 class="block6">“Kimsenin kimseyi öldürmediği bir dünya…”</h1>

  <p class="block8">&nbsp;</p>

  <p class="block4">“Ne iş ama. İki ayrı kişi, aynı gece Engin'i öldürmeyi planlamış.” İlk kadehten sonra, Zeynep'in gözlerine şarabın mahmurluğu vurmuştu. Dili tatlı tatlı dolanmaya başlamıştı bile, ama inatla soruşturma üzerine konuşmayı sürdürüyordu. “O kadar çok düşmanı varmış ki adamın... İki ayrı katil birbirinden habersiz aynı gece harekete geçmişler...”</p>

  <p class="block4">Kar tümüyle durmuştu, ama rüzgâr çıkmış olmalıydı, görünmeyen bir el, oturduğumuz cumbanın pencerelerini zorluyordu. Aşina olmadığım bir Ege türküsüyle, caddedeki rüzgârın şarkısı birbirine karışıyor, tuhaf bir uğultu oluşturuyordu.</p>

  <p class="block4">“Bu kadar rastlantı biraz fazla değil mi?” Altın sarısı sıvıyla dolu bardağı avuçlarının arasına almıştı Ali. “Birkaç saat içinde iki ayrı cinayet girişimi diyorum...”</p>

  <p class="block4">Onun da gözleri dumanlanmış, yüzü düşmüştü. Dün geceden beri yaşananların yorgunluğu şimdi çıkıyor olmalıydı. İçtiği biranın etkisini de küçümsemeyelim tabii.</p>

  <p class="block4">“Ama yılbaşı gecesi olduğunu unutmayalım.” Yüzünde zeki bir ifadeyle, işaretparmağını usulca yukarı kaldırdı Zeynep. “Her yerde eğlence, her yerde curcuna. Kim kime, dum duma. Taksim, Beyoğlu, Tarlabaşı, sokaklar insan kaynıyor, herkes sarhoş. Herkes bir dünya... Cinayet için mükemmel bir zaman değil mi?”</p>

  <p class="block4">“Hepsi tahmin Zeynepcim.” diye ısrarını sürdürdü Ali. Sağ elini soğuk bardaktan çekmiş, muhtemelen ateş gibi yanan alnına koymuştu. “Engin'in çok hasmı olduğu bir gerçek. Tamam, aynı gece iki kez öldürülme girişimi olabilir. Ama Titiz Tarık'a anahtarları kimin verdiğini öğrenemezsek bu işi çözemeyiz.”</p>

  <p class="block4">Güya eğlenmek için gelmiştik buraya, biraz kafa dağıtmak için, ama laf dönmüş dolaşmış yine cinayete gelmişti. İşin kötüsü hiç mutsuz değildim bundan. Kadehimdeki serin rakının tadını çıkara çıkara içtikten sonra ben de katıldım tartışmaya.</p>

  <p class="block4">“Titiz Tarık'ı kimin kiraladığını öğrenmek de yetmez. Onunki başarısız bir cinayet girişimi, ama bu işi başarmış gerçek bir katil var.”</p>

  <p class="block4">Sağ elinin dört parmağını gösterdi Ali.</p>

  <p class="block4">“Ve en az dört katil adayı.” Parmaklarını tek tek kaparken konuşmasını sürdürdü. “Barbut İhsan, Kara Nizam, İtalyan mafyası ve Saltanat Süleyman.”</p>

  <p class="block4">Kaşları çatıldı Zeynep'in.</p>

  <p class="block4">“İlk üçünü anladım da, şu Saltanat Süleyman kim?”</p>

  <p class="block4">Arsızca gülümsedi bizim kopil.</p>

  <p class="block4">“Muhabbet tellalı...” Biraz da içkinin verdiği rahatlıkla iyice cüretkârlaştı. ''Bildiğin pezevenk, ama değişik bir hikâyesi var. Engin kumarda fena ütmüş bu Süleyman'ı. Sermayesi olan üç kadını almış elinden. Gerçi bu işin ne zaman olduğunu bilmiyoruz, ama seni almaya gelmeden önce bir kavgaya tanık olduk. Acayip bıçak kullanıyor bu Süleyman. Az kalsın birini çivileyecekti gözlerimizin önünde.” Eliyle alnına vurdu. 'Sahi ya, bıçağı sana vermeyi unuttum.” Yanına koyduğu lacivert paltosunun iç cebine soktu elini. “Evet, işte burada.” Ucu sivri, kesici aleti arkadaşına uzattı. “Buyur, ellerinden öper...”</p>

  <p class="block4">Uzatılan bıçağı yadırgamıştı kriminoloğumuz.</p>

  <p class="block4">“Delil böyle mi taşınır Ali?”</p>

  <p class="block4">Dışarıdaki sert rüzgârdan daha soğuk bir yel esti masada. Böyle bir davranış beklemeyen yardımcım o kadar şaşırmıştı ki bir an ne diyeceğini bilemedi.</p>

  <p class="block4">“Ali'nin suçu değil.” diyerek açıklamaya çalıştım. “Olay birden gelişti, bıçağa öylece el koymak zorunda kaldık.”</p>

  <p class="block4">Hayır, ikna olacak gibi değildi titiz kızımız, saçları düşüp yüzünün sol tarafını kapattığı için, sağ gözüyle dik dik baktı.</p>

  <p class="block4">“Hiç değilse bir kâğıda sarsaydı Başkomiserim. Parmak izi filan kalmamıştır şimdi.”</p>

  <p class="block4">“Ne yapayım kalmamışsa.” Evet, kendini toparlayan Ali hiç vakit yitirmeden saldırıya geçmişti bile. “Millet başımıza yığılmış, birinin elinde tabanca, ötekinde bıçak... O sırada kâğıdı nereden bulacağım ya... Bıçağı saplandığı tabelada çıkarıncaya kadar anam ağladı zaten.”</p>

  <p class="block4">Artık alışmıştım onların kedi köpek gibi didişmelerine, yine de ileri gitmelerine izin veremezdim.</p>

  <p class="block4">“Neyse, uzatmayalım. Zeynep, şu bıçağı bir incele bakalım. Belki numinol testi filan yaparsın, maktule ait kan bulursan işimiz çok kolaylaşır...”</p>

  <p class="block4">Kriminoloğumuz boyun eğerken, “Boşuna çaba Başkomiserim.” diyerek küllenen ateşi yeniden alevlendirdi bizim dövüş horozu. “O işi Süleyman yapmamıştır.”</p>

  <p class="block4">Neyse ki Zeynep cevap verme gereği bile hissetmeden bıçağı çantasından çıkardığı delil torbasına yerleştirdi. Bende Ali'yi hiç duymamış gibi rakı kadehime uzandım yeniden. Ama suskunluk stratejimiz hiçbir işe yaramadı.</p>

  <p class="block4">“Süleyman diyorum Başkomiserim,” diye üsteledi öfkesi burnunda olan yardımcım. “Bence cinayeti o işlemedi. Sinsice işler yapacak bir adam değil o. Bugün siz de gördünüz, birini öldürecekse herkesin gözü önünde vurur...”</p>

  <p class="block4">Hayır, Süleyman'ın suçsuzluğunu kanıtlamak peşinde filan değildi. Zeynep'le didişmek istiyordu. Ama kızcağız yine uymadı, belki de az önce gereksiz yere yüklendiğini anlamıştı. Delil torbasına koyduğu bıçağı çantasına atarken, “Olabilir Alicim,” dedi sakin bir sesle. “Yine de bıçağı incelememizde fayda var.”</p>

  <p class="block4">“Boşa çaba.” Öfkelendiği için meslektaşının yüzüne bile bakmıyordu. “Hiçbir şey bulamazsınız. Ben de o yüzden çok da önemsememiştim zaten senin bıçağını...”</p>

  <p class="block4">Buz gibi bir bakış fırlattı Zeynep.</p>

  <p class="block4">“Benim bıçağımı mı?”</p>

  <p class="block4">Eyvah, fırtına koptu kopacaktı.</p>

  <p class="block4">“Aslında ben Barbut İhsan'dan şüpheleniyorum.” Hiç düşünmeden dökülmüştü bu sözcükler ağzımdan. “Engin’in öldürülmesinin planlı olduğunu da hiç sanmıyorum. Bence maktul pervasızlığının kurbanı oldu. Gecenin o vaktinde Barbut’un mekânının önünden geçmeyecekti.” Ayaküzeri uyduruğum bu senaryo, katili bulmamıza ne kadar yardım ederdi bilmiyorum, ama birbirine delice âşık bu iki aptal çocuğun dikkatini çekmeyi başarmıştım. “Evet arkadaşlar, bence olay aynen şöyle oldu. Engin. Tarlabaşılılar Kulübü nün önünden geçiyordu. Muhtemelen bir yerlerde eğlenmişti, muhtemelen kafası da kıyaktı. Kumarhanenin önünden geçerken Barbut'un takımından birileriyle karşılaştı.” Ali'ye baktım. “Bugün kumarhanede gördüğümüz heriflerden biriyle.''</p>

  <p class="block4">“Şu cep herkülünü mü kastediyorsunuz?”</p>

  <p class="block4">İşte havaya girmeye başlamıştı bizim heyecanlı polis.</p>

  <p class="block4">“Olamaz mı?”</p>

  <p class="block4">Oturduğu yerde toparlandı.</p>

  <p class="block4">“Olabilir Başkomiserim.” Sesine esrarengiz bir hava vermişti. “Bana da pek tekin gelmedi o herif. Dekor olsun diye bar tezgâhında dikilen o zibidilerde, adam öldürecek surat yoktu. Ama o kıçı yere yakın herifin bakışı bakış değildi. Adı neydi ya?”</p>

  <p class="block4">“Necmi, Pire Necmi... Pire Necmi'yle Engin Tarlabaşılılar Kulübü’nün önünde karşılaştılar. Birbirlerini görünce öfkeli kediler gibi kabardılar... Ters bakıştılar, birbirlerine posta koydular, küfür filan derken Engin'in eli tabancasına uzandı, ama Pire Necmi atik davrandı, çektiği bıçağını daha önce savurdu. Engin sizlere ömür. Cesedi ortadan kaldırmak için fırsat yoktu. Kumarhaneyi kapatıp ortalıktan kayboldular...”</p>

  <p class="block4">“Mümkün.” Dirseklerini masaya dayayan Zeynep, ellerinin üzerinden soru dolu gözlerle bakıyordu yüzüme. “Peki, Titiz Tarık'ın maktulün evinde olmasını nasıl açıklayacağız?”</p>

  <p class="block4">Az önce Zeynep'le dalaşan o değilmiş gibi hevesle atıldı bizim aklı rüzgârlı polis.</p>

  <p class="block4">“Aklıma matrak bir ihtimal geliyor...” Kendini tutamayıp sessizce güldü. “Şimdi, diyelim ki Barbut İhsan bu işi bitirmeye karar veriyor. Engin'in defterini dürmekten bahsediyorum. Titiz Tarık'ı kiralıyor. Öyle değil mi Başkomiserim, Tarık bunun kumarhanesine gidip gelirmiş. Belki de kumar borcu vardı Barbut'a. Her neyse, tetikçi işe koyuluyor; hesabı kitabını yapıyor ve yılbaşı gecesi Engin'i indirmeye karar veriyor, hem de adamın evinde. Ama kaderin cilvesi bu ya, Engin'in o gece Tarlabaşılılar Kulübü'nün önünden geçeceği tutuyor. Sizin de dediğiniz gibi İhsan'ın çakallarıyla karşılaşıyor sokakta, olan oluyor, hadi Engin tahtalı köye… Tamam durum acayip. Ama daha da acayibi var. Olayı, bir de Barbut İhsan’ın açısından düşünelim. Adam her şeyi inceden inceye planlamış, kiralık katil tutmuş, hasmını halledecek, kimse de onu suçlayamayacak. Fakat işe bakın ki hiç akla gelmeyen bir şey oluyor, hasım tam da mekânının kapısı önünde. Üstelik kendi adamları tarafından öldürülüyor. Şoka bak...</p>

  <p class="block4">Mavra olarak başlayan muhabbet gitgide ilginç bir akıl yürütmeye dönüşmüştü. Ali'nin tespiti da hiç yabana atılacak gibi değildi. Sabahın köründe Janti Cemal’in beni araması, Barbut'un iyice telaşlandığını gösteriyordu. Mekânının önünde birinin öldürülmüş olması, üstelik bu kişinin hasım olması elbette endişe yaratabilirdi, ama masum birinin bu kadar paniğe kapılması da kuşku vericiydi. Yine de emin olmak zordu. Sevindirici olan bizim inatçı âşıkların didişmekten vazgeçip kafa kafaya vererek cinayete yoğunlaşmalarıydı.</p>

  <p class="block4">“Ya anahtar? Engin'in evinin anahtarı? Zeynep’in sorusu yeni bir suskunluk dalgası yarattı masada. “Titiz Tarık diyorum, anahtarı Barbut İhsan'dan mı aldı? Peki Barbut kimden aldı o zaman?”</p>

  <p class="block4">Hayır, mesele çıkarmak için sormuyordu, o da bizim gibi hikâyenin eksik bölümlerini tamamlamaya çalışıyordu. Ama birimizin de şeytanın avukatı olması gerekiyordu, o görevi ben üstlendim.</p>

  <p class="block4">“Ya yanılıyorsak? Ya Barbut değil de Kara Nizam'sa aradığımız kişi.”</p>

  <p class="block4">Hayretle bakıyorlardı; bu ne perhiz bu ne lahana turşusuydu şimdi. Barbut’tan şüphelendiğini söyleyen ben değil miydim az önce, ne olmuştu da bu tezimden vazgeçmiştim</p>

  <p class="block9"><span class="text">“Öyle tuhaf tuhaf bakmayın yüzüme. Saçmalıyor filan değilim. Sadece farklı bir varsayımdan söz ediyorum. Ayrıca Engin'in katilinin Barbut'un adamları olabileceği ihtimalinden de vazgeçmiş değilim. Eğer öyle olduysa bunun bir</span> <span class="text">rastlantı sonucu gerçekleştiğini, oysa Kara Nizam'ın Engin’i öldürtmek için zaten harekete geçmiş olabileceğini anlatmaya çalışıyorum. Yani Engin, Tarlabaşılılar</span> <span class="text">Kulübü'nün önünde Barbut’un adamları tarafından öldürülmeseydi bile, evde kendi patronunun kiraladığı Titiz Tarık'ın Glock marka tabancasından çıkan kurşunlarla can verecekti. Öyle değil mi? Nizam’ın evin anahtarlarını ele geçirmesi Barbut'a göre çok daha kolay. Gece gündüz beraberler. Üstelik Nizam'ın, Engin'i öldürtmesi için, en az İhsan kadar iyi nedenleri olduğunu da biliyoruz. Hatırlasana Ali, evdeki tapuları öğrenince nasıl da bozuldu Nizam?”</span></p>

  <p class="block4">Şaşkınlıkla söylendi Zeynep.</p>

  <p class="block4">“Tapulardan haberi yok muymuş Nizam'ın?”</p>

  <p class="block4">“Yokmuş, hatta tapuların sahte olduğunu iddia etti. 'Hepsi Barbut’un oyunu, beni katil göstermek için bu tezgâhı kurmuş.’ dedi. Ama ya tezgâhı kuran kendisiyse? Ya Barbut’un söyledikleri doğruysa? 'Engin işin başına geçmek istiyor. Nizam bu yüzden öldürdü onu.' demişti Barbut, yanlış hatırlamıyorum değil mi Alicim?”</p>

  <p class="block4">Masaya oturduğumuzdan beri devirdiğimiz kadehler hükümsüz kalmış, herkes ayılmıştı.</p>

  <p class="block4">“Doğru hatırlıyorsunuz Başkomiserim, aynen öyle söyledi. Ayrıca Çilem’i de unutmayalım. Eğer Barbut'un dediği doğruysa, yani Engin kızı bu işte kullandıysa, Nizam çok bozulmuş olabilir. Yeğenleri de Çilem meselesinden pek hazzetmiyorlarmış zaten.”</p>

  <p class="block4">“Yani bir aşk cinayetiyle mi karşı karşıyayız?” dedi Zeynep, saçlarını düzeltirken. “Babaların hesaplaşmasının altından bir kadın meselesi mi çıkacak?”</p>

  <p class="block4">Öyle düşünmüyordum, ama Ali'ye hiç de yanlış gelmedi bu fikir.</p>

  <p class="block4">“Neden olmasın? Dünyada en çok cinayet aşk nedeniyle işleniyor. Namustu, töreydi, kıskançlıktı, millet birbirini acımasızca boğazlıyor.”</p>

  <p class="block4">Önündeki şarap kadehine uzanırken derinden gelen bir öfkeyle mırıldandı kriminoloğumuz.</p>

  <p class="block4">“Daha çok kadınları öldürüyorlar...”</p>

  <p class="block4">“Ama bu davada değil...” diye itiraz etti Ali. “Hatta bu davada belki de katil ya da azmettirici kadınlar. Eğer Engin'i öldürten Nizam'sa, belki de onu kışkırtan Çilem'dir.”</p>

  <p class="block4">Abartmaya başlamıştı, hiç mantıklı değildi sözleri, zaten Zeynep de cevabını vermekte gecikmedi.</p>

  <p class="block4">“'Sanmıyorum Ali, gerçi fotoğraftaki şu üç kadını sorgulamadık, ama böyle düşünmek için elimizde hiçbir veri yok “</p>

  <p class="block4">Şarap kadehi elinde öylece kalmıştı, yeni bir gerilim mi başlıyordu aralarında? Belki de kabahat bendeydi, birlikte çalıştığım insanlarla asla içki içmemeliydim. Ama onlar sadece birlikte çalıştığım insanlar değildi, onlar Ali'yle Zeynep’ti, onlar benim ailemdi. Neyse olan olmuştu, ama fikir jimnastiğini artık noktalamanın zamanı da gelmişti.</p>

  <p class="block4">“Anlayacağız arkadaşlar.” diyerek ben de kadehime uzandım. “Hadi bakalım, ne kadın ne erkek, hiç kimsenin öldürülmediği bir dünyaya içelim.”</p>

  <p class="block4">Elbette ikisi de anlamıştı niyetimi, ama itiraz etmediler, çağrıya uyup kaldırdılar kadehlerini. Belki artık onlar da bıkmışlardı didişmekten. Hatta yüzü umutlu bir gülümsemeyle aydınlanan Zeynep sözlerimi tekrarladı.</p>

  <p class="block4">“Evet, kimsenin kimseyi öldürmediği bir dünyaya...”</p>

  <p class="block4">Tam kadehlerimizi birbirine dokundururken duydum zil sesini... Benim telefonumdu çalan, aldırmadım, arayan bekleyebilirdi. Gitgide lezzetlenen rakımdan kallavi bir yudum aldım. Zeynep de duymuştu zil sesini, kadehlerimizi masaya koyarken uyardı.</p>

  <p class="block4">“Telefonunuz çalıyor Başkomiserim.”</p>

  <p class="block4">“Biliyorum.”</p>

  <p class="block4">Hiç acele etmeden cebimden telefonu çıkardım. Tanımadığım bir numaraydı.</p>

  <p class="block4">“Alo?”</p>

  <p class="block4">“Alo Başkomiserim... Ben polis memuru Sami... Hani dün akşam cinayet mahallinde karşılaşmıştık ya.”</p>

  <p class="block4">Olay mahallinde gördüğümüz iki polisten çelimsiz olanı.</p>

  <p class="block4">“Evet Sami, hayrola?”</p>

  <p class="block4">“Pek hayır değil Başkomiserim.” dedi, ama sıkıntı hissedilmiyordu sesinde. “Yeni bir cinayet... Öztarlabaşılılar Kulübü'nün önünde bir cinayet işlendi.”</p>

  <p class="block5" id="calibre_pb_32">&nbsp;</p>
</body>
</html>
