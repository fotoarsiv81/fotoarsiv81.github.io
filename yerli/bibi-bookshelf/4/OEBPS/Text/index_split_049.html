<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="calibre_pb_48">Zavallı, saçmalıyordu yine.</p>

  <p class="block4">“Polisim.” diyecek oldum.</p>

  <p class="block4">“Cık.” diye başını salladı. “Bakışların öyle söylemiyor ama. Yok, senin niyetin kötü. Sen bugün, senin milletinden, senin dininden olmayanlara yardım etmeyeceksin... Bugün sen vatandaşı değil, kendi milletinin insanlarını koruyacaksın...”</p>

  <p class="block4">Ne demek istiyordu bu adamcağız?</p>

  <p class="block4">“Sen de benim milletimin insanısın?”</p>

  <p class="block4">“Yalan söyleme,” dedi korkuyla gerileyerek. “Sen, beni kendinden saymıyorsun... Saysaydın o gün yardım ederdin bize. Ama etmedin. Bugün ben polis değilim.' dedin... Kapını çaldık açmadın. Hatta adamlarını sivil giydirip üzerimize saldın, evlerimizi yağmaladın, eşyalarımızı sokaklara saçtın...”</p>

  <p class="block4">Daha sürdürecekti ki gürültüyle açıldı arkamdaki devasa kapı.</p>

  <p class="block4">“Vay Diyo Baba, paşa çayına mı geldin?”</p>

  <p class="block4">Başımı çevirince bacakları bedenine göre uzun, incecik bir delikanlıyla göz göze geldim. Bizim çocukların bahsettiği Çekirge Memo bu olmalıydı. Kuşkulu gözlerle süzdü beni.</p>

  <p class="block4">“Sen mi çaldın kapıyı?”</p>

  <p class="block4">Aklım hâlâ yaşlı adamın dediklerindeydi, hemen cevap vermedim.</p>

  <p class="block4">“Diyojen'le birlikte değilsin yani,” diye üsteledi.</p>

  <p class="block4">Hiç de dostça çıkmamıştı sesi.</p>

  <p class="block4">“Nazlı Hanım'ı görecektim,” dedim otoriter bir tavırla. “Burada mı?”</p>

  <p class="block21"><span class="text5">Soruma cevap verme zahmetinde bile bulunmadı. Aynı</span> <span class="text6">meydan</span> <span class="text5">okuyan sesle sordu:</span></p>

  <p class="block4">“Kim geldi diyeceğiz?”</p>

  <p class="block4">“Başkomiser Nevzat deyin... O tanır beni.”</p>

  <p class="block4">Çekik, kara gözlerindeki endişe yerini anında saygıya bıraktı.</p>

  <p class="block4">“Kusura bakma Başkomiserim, bilemedim.” Eğilip büküldü, kenara çekilip yol verdi. “Buyurun Başkomiserim, buyrun, kapıda beklemeyin.”</p>

  <p class="block4">Usulca süzüldüm içeriye. Kapıyı kapamadan önce, hâlâ olduğu yerde dikilen ihtiyara seslendi yeniden.</p>

  <p class="block4">“Ee, Diyo Baba, gelmiyor musun?”</p>

  <p class="block4">“Cık.” diye başını salladı yine. “O içerdeyken gelmem ben.”</p>

  <p class="block4">Hiç üstelemedi delikanlı.</p>

  <p class="block4">“İyi o zaman, sen bilirsin. Hadi uğurlar olsun...” Kapıyı kaparken mahcup bir tavırla gülümsedi. “Kusura bakmayın Başkomiserim, biraz kaçıktır. Polisten acayip korkar. Sizi görünce kim bilir ne geldi aklına.” Eliyle dün gece oturduğumuz odayı gösterdi. “Buyurun, şöyle geçelim, Nazlı Abla içeride.”</p>

  <p class="block4">Şanslıydım, onu bulamayabilirdim de, ama özellikle haber vermeden gelmiş, bir tür baskın yapmak istemiştim bu kültür merkezi denilen yerde neler olup bittiğini anlamak için.</p>

  <p class="block4">Görünce pek şaşırmadı Nazlı, aksine sanki beni bekliyormuş gibi oturduğu masadan samimi bir gülümsemeyle ayağa kalktı.</p>

  <p class="block4">“Hoş geldiniz Nevzat Bey, aslında ben de sizi arayacaktım”</p>

  <p class="block4">“Hoş bulduk.” dedim yaklaşırken. “Öyle mi? Hayrola, bir gelişme mi var?”</p>

  <p class="block4">Uzattığım eli kararlılıkla sıktı.</p>

  <p class="block4">“Anlatırım, üstünüzü çıkarsanıza.”</p>

  <p class="block4">Dediğini yaptım, bir adım geride bekleyen Memo anında kaptı paltomu.</p>

  <p class="block4">“Buyurun şöyle geçin.” diyerek dün gece oturduğum koltuğu gösterdi Nazlı. Ben koltuğa gömülürken o halâ ayakta, paltomu vestiyere asmaya çalışan adamına direktif veriyordu</p>

  <p class="block4">“Memo bize iki çay getirsene...” Duraksadı, kabalık yaptığını anlamıştı. “Çok özür dilerim, kafam biraz karışık, size sormadım, yoksa başka bir şey mi içerdiniz?”</p>

  <p class="block4">Üşüyen ellerimi ovuşturdum.</p>

  <p class="block4">“Yok, yok, çay iyi gider. Güneş açtı, ama dışarısı hâlâ soğuk.” paltomu asıp hazır ol vaziyetine geçen Memo'ya döndü yeniden.</p>

  <p class="block4">“Memocum duydun değil mi? İki çay…“</p>

  <p class="block4">Hevesle emir tekrarı yaptı Çekirge.</p>

  <p class="block4">“İki çay... Zaten yeni demlemiştim, hemen geliyor...”</p>

  <p class="block4">Çekirge eşikten atlayıp kaybolurken Nazlı da karşımdaki koltuğa yerleşmişti. Claude Monet'nin durgun bir derenin etrafındaki renk renk bitkileri, çiçekleri büyük bir sükûnet içinde resmettiği tablonun altına. Ama hiç de sakin görünmüyordu Nazlı.</p>

  <p class="block4">“Kusura bakmayın, gerçekten kafam karışık.'' Diye söylendi bir kez daha. “Olaylar öyle hızlı gelişiyor ki.”</p>

  <p class="block4">Özür dilemenize gerek yok, yerinizde olsam ben de unuturdum.”</p>

  <p class="block4">Menekşe gözleri durgunlaştı.</p>

  <p class="block4">“Yerimde olsanız...” Anlamak istercesine bakıyordu. “Sahi Nevzat Bey, niye geldiniz buraya?”</p>

  <p class="block4">İşi şakaya vurdum.</p>

  <p class="block4">“İstemiyorsanız giderim.”</p>

  <p class="block4">Utanmıştı, bakışlarını kaçırdı bir an.</p>

  <p class="block4">“Rica ederim, olur mu öyle şey... Yani bir istihbarat mı aldınız?”</p>

  <p class="block4">Bu kadına karşı açık davranmakta yarar vardı. Eğer beni kandırmadıysa o da bana karşı dürüst davranmıştı şu ana kadar.</p>

  <p class="block4">“Bir duyum diyelim. Fidan'ın intikamını almak isteyenler varmış. Muhtemelen şu Salı Grubu. Kara Nizam'ın mekânlarını basacaklarmış. Tarlabaşı'nı yakacaklarmış. Başlarında da Civan diye biri varmış. Gerilla Civan...”</p>

  <p class="block4">Gülmeye başladı, önce sessizce, giderek kahkahalarla...</p>

  <p class="block4">“Civan ha... Gerilla Civan...”</p>

  <p class="block4">Neler oluyordu?</p>

  <p class="block4">“Nesi komik bunun?” diye söylendim.</p>

  <p class="block4">Zor topladı kendini.</p>

  <p class="block4">“Özür dilerim aslında komik değil, en azından Nizam'ın mekânlarını basma kısmı... Ama Gerilla Civan tam komedi. Yine bir gülme krizine yakalanacaktı, güçbela tuttu kendini. “Kusura bakmayın ama sivil polisleriniz pek iyi çalışmıyor anlaşılan. Civan Hoca, bizim burada öğretmendir. Dünyanın en barışçıl insanı, karıncayı incitse günlerce gözyaşı döker, öyle biri...”</p>

  <p class="block4">Adamı korumaya çalışıyordu anlaşılan. Karşısında kuzu kuzu oturan anlayışlı polisin kafasını karıştırmaktı amacı. Ama yağma yoktu, bu kez başaramayacaktı.</p>

  <p class="block4">“Gezi olayları sırasında en ön safta yer alan, polislerle çatışmalara giren adam mı dünyanın en barışçıl insanı?” diye söylendim ironiyle. “Göstericilere liderlik yapan birinden söz ediyoruz burada. Biber gazı fişeklerini alıp polislere savuran birinden...”</p>

  <p class="block4">Kabul ediyorum, sesim normalden yüksek çıkmıştı. Ama sanki çok eğlenceli bir konudan bahsediyormuşum gibi yine gülmeye başladı Nazlı.</p>

  <p class="block4">“Özür dilerim, özür dilerim.” dedi kendine hâkim olmaya çalışarak. “Bu bilgileri kimden aldınız bilmiyorum, ama hepsi yanlış. Civan Hoca, kültür merkezimizde çalışan bir hocadır. Kürt kadınlarına Türkçe öğretiyor. Polislerle çatışmaya girmesi filan mümkün değil, çünkü bir ayağı takma. Sağlam olsaydı bile, kimseyle kavga edecek bir insan değildir o.”</p>

  <p class="block4">Benimle alay mı ediyordu bu kadın?</p>

  <p class="block4">“Dağa çıkmamış mı bu adam? Kürt değil mi?”</p>

  <p class="block4">“İşte bunlar doğru,” dedi kırlaşmış saçlarını eliyle toplayarak. “Yirmi yıl önce dağa çıkmış, ama o kadar yufka yürekliymiş ki eline silah bile alamamış. İlk baskında öylece apışıp kalmış çatışmanın ortasında. Sakın yanlış anlamayın, asla korkak biri değil... İşkencede tek bir arkadaşının bile adını vermemiş mesela, ama can yakamıyormuş. Bırakın kurşun sıkmayı, kimseye bir fiske bile vuramamış. Sağlık hizmeti veren bir ekipte görevlendirmişler onu. Bir çatışmada sol ayağından vurularak yakalanmış. Kangren olan bacağını kesmişler, on yıl kadar hapis yattıktan sonra çıkmış. Dağdayken keşfettiği barışçıl düşünceyi, hapishanede iyice pekiştirmiş. ‘Şiddeti kullanarak ideal bir toplum yaratamazsın. Çünkü kullandığın yöntem, kendine benzetir seni.’ Evet, benim değil, sözcüğü sözcüğüne Civan Hoca'nın lafları bunlar. Gezi Direnişi'nde de hep bunu anlattı çocuklara. 'Zalimin en büyük başarısı karşısındakileri de zalime dönüştürmektir. Lütfen, sivil itaatsizlikten vazgeçmeyin, asla şiddete başvurmayın. Taş atmayın, molotof kullanmayın. En etkili direniş pasif direniştir.’ diyordu. Çünkü haklılığını yitiren bir davanın asla kazanamayacağını biliyordu. İşte sizin eli kanlı terörist dediğiniz kişi böyle biri. “</p>

  <p class="block4">Sanki benim için üzülmüş gibi ellerini yana açtı.</p>

  <p class="block4">“Sanırım, size rapor yazan sivillerle konuşmanızda fayda var. Hakikaten yanlış kişiden bahsediyorlar. Ya da sizi yanlış yönlendirmek istiyorlar.”</p>

  <p class="block4">Sinirime dokunmaya başlamıştı sözleri.</p>

  <p class="block4">“Siviller filan yok Nazlı Hanım.” diye çıkıştım. “Bütün bu bilgileri senin adamın söylemiş.”</p>

  <p class="block4">Yüzündeki eğlenceli ifadenin sönüşünü görmek güzeldi.</p>

  <p class="block4">“Benim adamım mı?” Bakışları kapıya gitti geldi. “Memo mu! Bizim Memo mu anlattı bunları size?”</p>

  <p class="block4">“Bana değil, şu çocuklara...”</p>

  <p class="block4">Kaşları çatıldı, geniş alnı kırıştı.</p>

  <p class="block4">“Hani sokak çocukları var ya... Burada da kalmışlar. Keto, Pirana, Musti...”</p>

  <p class="block4">Yadırgayan gözlerle bakıyordu.</p>

  <p class="block4">“Siz de onlara inandınız mı? Yapmayın Nevzat Bey, bambaşka bir dünyada yaşıyor o çocuklar. O kadar korkunç ki yaşadıkları hayat, kaçmak için her türlü maddeyi çekiyorlar ciğerlerine. Ondan sonra da gelsin sanrılar, hayaller, kâbuslar.”</p>

  <p class="block4">Söyledikleri doğru olabilir miydi? O çocuklar hakikati bu kadar çarpıtmış olabilirler miydi? Anlamak kolaydı, çaycı bize bütün hakikati anlatabilirdi. Nazlı da benim gibi düşünüyor olacak ki yine seslendi içeriye...</p>

  <p class="block4">“Memo! Memo evladım, gelsene buraya...”</p>

  <p class="block4">Elinde çay tepsisiyle uçarak geldi Çekirge.</p>

  <p class="block4">“Geldim Abla, çaylar da hazır...”</p>

  <p class="block4">Odadaki tatsız havayı fark edip Nazlı'nın yüzündeki çatık iadeyi de görünce bir terslik olduğunu anladı, kendiliğinden yavaşladı adımları.</p>

  <p class="block4">“Gel, bırak o tepsiyi şu sehpanın üzerine.”</p>

  <p class="block4">Tedirgin gözlerle bana baktı; yoksa bir iş mi açmıştı bu polis başına. Eski defterleri karıştırıp unutulmuş bir hırsızlık olayını mı çıkarmıştı ortaya, belki de bir gasp... Elindeki tepsiyi sehpaya bıraktı ama çay bardaklarını önümüze koymaktan da geri durmadı.</p>

  <p class="block4">“İki şeker getirdim Başkomiserim, yeterli mi bilmiyorum...”</p>

  <p class="block4">Güven vermek istercesine gülümsedim. “Sağ ol Memo, şeker kullanmıyorum.”</p>

  <p class="block4">Rahatlayacaktı delikanlı, ama Nazlı fırsat vermedi ki.</p>

  <p class="block4">“Otursana şöyle.”</p>

  <p class="block4">Yutkunarak çöktü gösterilen koltuğa.</p>

  <p class="block4">“Keto’yla arkadaşlarını en son ne zaman gördün?”</p>

  <p class="block4">Neler olup bittiğini anlayacakmış gibi bir bana, bir Nazlı'ya baktı.</p>

  <p class="block12">“Keto...”</p>

  <p class="block12">Gözlerini Çekirge’ye dikmişti Nazlı.</p>

  <p class="block12">“Evet, Keto, Pirana ve Musti'yi...”</p>

  <p class="block4">Anında dağıldı endişe bulutları.</p>

  <p class="block4">“Ha, şu hırsızlık meselesi.” dedi neşeli bir sesle. “Ama Musti çalmamış ki o aletleri Başkomiserim. Şoparlar vermiş ona. Mesele de anlaşılmış zaten. Bırakmışlar bizim oğlanı...”</p>

  <p class="block4">Bana bakarak anlatması iyice kızdırmıştı Nazlı'yı.</p>

  <p class="block4">“Memo, neden sorduğum soruya cevap vermiyorsun? Bize ne Musti'nin hırsızlığından? Ne zaman gördün o çocukları?”</p>

  <p class="block4">Yeniden endişeyle kısıldı çekik gözleri.</p>

  <p class="block4">“Bir saat kadar evvel,” dedi aceleyle. “Sabahları uğrayıp kayıntı yapacak bi'şeyler istiyorlardı. Ben de kahvaltıdan artakalan...”</p>

  <p class="block4">Sabırsızlıkla sözünü kesti Nazlı.</p>

  <p class="block4">“Farkındayım kahvaltı meselesinin. Ne konuştunuz onu anlat.”</p>

  <p class="block4">İyice şapşallaştı Çekirge...</p>

  <p class="block4">“Ne mi konuştuk? Hiiiç, havadan sudan... Zaten yiyecek bi'şey de kalmamıştı. Avucunu yaladı zavallılar...”</p>

  <p class="block4">Dayanamayıp doğrudan sordu Nazlı.</p>

  <p class="block4">“Civan Hoca'dan bahsettin mi?”</p>

  <p class="block4">Çekik gözleri faltaşı gibi açıldı.</p>

  <p class="block4">“Ben kötü bi'şey söylemedim. Fidan'ı öldürmüşler ya. Hani siz de eylem olacakmış filan diye konuştunuz. Ben de bu salaklara, ‘Oğlum dikkat edin, bugün yarın olaylar patlayabilir.' dedim. Valla hepsi bu Nazlı Abla...”</p>

  <p class="block4">Kadının Çekirge'yi yönlendirmesine fırsat vermemek için, “Peki Civan Hoca hakkında konuşmadınız mı?” diye girdim araya. “Onun görüşlerini anlatmadın mı çocuklara?</p>

  <p class="block4">Boynunu içine çekti.</p>

  <p class="block4">“Anlatmadım. Kuran mushaf çarpsın anlatmadım. Nazlı Abla’yla Civan Hoca konuşurken duyduğumu söyledim bir tek. Vallahi billahi Başkomiserim... O ibneler...” Ağzından kaçırmıştı. Nazlı’ya baktı ürkek gözlerle. “Yani Keto'yla arkadaşlarının kafası kıyaktı, lafı götünden...” Bu defa aldırmadı ağzından çıkan sözcüğe. “Evet, götünden anlamış lavuklar... Ben hiç öyle şey söyler miyim Nazlı Abla. İyilik olsun dedim köpeklere, başları belaya girmesin dedim. Zaten bi'sıkımlık canları var, ölüp kalacaklar milletin ayaklarının altında.”</p>

  <p class="block4">Ben seninle ne yapacağım der gibi başını salladı Nazlı.</p>

  <p class="block4">“Peki, biz ne konuşuyorduk Civan Hoca'yla, bir de onları anlat Nevzat Bey'e. Evet, hiç çekinme, ne duyduysan hepsini.”</p>

  <p class="block4">Meydan okuyan bakışlarını bana çevirdi.</p>

  <p class="block4">“İsterseniz ben çıkayım. Memo'yla baş başa konuşun.”</p>

  <p class="block4">Güzel vermişti ağzımın payını, elbette pişkinliğe vurdum.</p>

  <p class="block4">“Rica ederim Nazlı Hanım, aramızda güvensizlik mi var?”</p>

  <p class="block4">Alaycı bir gülümseme belirdi dudaklarında, ama daha fazla üstüme gelmedi.</p>

  <p class="block4">“Sabah kahve getirmiştim Başkomiserim.” Eliyle beni gösterdi. “Tam sizin oturduğunuz koltuktaydı Civan Hoca. Şekerli içer kahveyi, Nazlı Abla sade. O sırada duydum. Fidan'ın arkadaşları çok öfkeliymişler. Eğer Kudret denen o soysuz bırakılırsa eylem yapacaklarmış. Kara Nizam denen şerefsizin mekânlarını basacaklarmış. Bir sürü dükkânı var o herifin buralarda. Civan Hoca, ikna etmeye çalıştığını anlatıyordu. ‘Kudret’i bırakmazlarsa mesele yatışır, ama o katil serbest kalırsa ne yaparız bilmem.' diye kaygılanıyordu. Nazlı Abla da 'Bırakmazlar herhalde.' diyordu. 'Göz göre göre bu kadar da adaletsiz davranmazlar.' Bunları duydum işte.” Bakışlarını kadına çevirdi, “Öyle değil mi abla?”</p>

  <p class="block4">Bana sorma, der gibi başını salladı ablası.</p>

  <p class="block4">“Ne duyduysan onu anlat.”</p>

  <p class="block4">“Bunları duydum işte. Bizim dallamalara da bunları anlattım.” Bana döndü yeniden. “Hiç görmediğim anamın ölüsünü öpeyim ki yalan söylemiyorum Başkomiserim. Olan biten bu işte...”</p>

  <p class="block4">Durum ortadaydı; o çocuklara inanmanın bedelini rezil olarak ödemiştim.</p>

  <p class="block4">“Çok teşekkür ederim Memo,” dedim uzanıp dizine dokunarak. “Çok yardımcı oldun.”</p>

  <p class="block4">Ama benim memnun olmam önemli değildi, korkuyla Nazlı'ya baktı. Ya öfkelenip buradan atarsa onu? Duygularını belli etmedi kadın.</p>

  <p class="block4">“Tamam Memo.” dedi sıkıntılı bir sesle. “Tamam, gidebilirsin.”</p>

  <p class="block4">Tepsiyi kapıp doğruldu Çekirge, ama Nazlı’nın tepkisini öğrenmek için yanıp tutuşuyordu.</p>

  <p class="block4">“Başka bir isteğiniz var mı? Su filan diyorum yani...”</p>

  <p class="block4">“Yok!” Aynı otoriter tavırla kapatmıştı konuyu. “Hadi sen git.”</p>

  <p class="block4">Kuşkularıyla birlikte çaresizce çekildi odadan. Nazlı unutmuştu bile onu.</p>

  <p class="block4">“Çayınız Nevzat Bey.” Kalın parmaklarıyla, buğusu üstün de tüten kırmızı sıvıyla dolu bardağı gösteriyordu. “Soğutmayın lütfen.”</p>

  <p class="block4">“Size bir özür borcum var,” dedim çayıma uzanmadan önce. “Çocuklar beni fena yanılttılar.”</p>

  <p class="block4">O beklemedi, kendi çayına uzandı.</p>

  <p class="block4">“Aslında ben de önyargılı davrandım. Polisleri suçladım.” Şakayla karışık söylendi. “Oysa hain içimizdeymiş.”</p>

  <p class="block4">Sahiden de işten atacak mıydı Çekirge’yi?</p>

  <p class="block4">“Ama onun bir suçu yokmuş. Zavallı, arkadaşlarına yardım etmek istiyormuş sadece.”</p>

  <p class="block4">Çayından bir yudum aldıktan sonra bardağı sehpanın üzerine bıraktı.</p>

  <p class="block4">“Siz iyi bir insansınız Nevzat Bey.” Menekşe gözlerinde tatlı bir ışık belirmişti. “Bunu anladım, ama kötü bir tarafınız var, mesleğinize fena kaptırmışsınız kendinizi. Çok önyargılısınız. Siz ne zannediyorsunuz Allah aşkına beni? Duygularını yitirmiş, acımasız bir militan mı? Davası için her türlü kötülüğü göze alacak acımasız bir kadın mı?”</p>

  <p class="block4">Hiç eyvallahı yoktu Nazlı’nın. Yanlışını buldu mu çatır çatır yüzüne çarpıyordu insanın.</p>

  <p class="block4">“Yok, olur mu öyle şey...” dedim sonunda önümde duran bardağıma uzanırken. “Yani Memo için kaygılandım da biraz. İşten çıkarırsanız ben sebep olmuş gibi hissedeceğim.</p>

  <p class="block4">Yine o kendinden emin gülümseme belirdi solgun dudaklarında.</p>

  <p class="block4">“Memo’nun neden burada çalıştığını anlattı mı çocuklar?”</p>

  <p class="block4">Çayımdan bir yudum içtim.</p>

  <p class="block4">“Hayır, o konuya hiç girmedik. Sadece çok iyi zıpladığını anlattılar, lakabını açıklarken…”</p>

  <p class="block4">Vaktiniz var mı, dinler misiniz filan demeden başladı Çekirge Memo’nun hikâyesini anlatmaya.</p>

  <p class="block5" id="calibre_pb_49">&nbsp;</p>
</body>
</html>
