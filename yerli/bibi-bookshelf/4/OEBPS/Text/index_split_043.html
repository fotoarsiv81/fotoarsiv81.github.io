<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Acı bir hikâyesi olmalıydı”</h1>

  <p class="block8">&nbsp;</p>

  <p class="block4">Azize çıkınca derin bir sessizlik çöktü odaya, öyle ki sokağın gürültüsünü olduğu gibi duyabiliyorduk içeriden. Ali'yle klarnetçi ne düşünüyordu bilmiyorum, ama benim aklımdan bir kadın bir erkeği niye sever diye geçiyordu. Hem de kötü biri olduğunu bile bile. Biliyor muydu, Engin'in berbat bir adam olduğunu? Nasıl bilmez. Jale Hanım, onun hesabına yatırıyormuş paraları. Bir başka kadının, sevdiği adama gönderdiği paralar. Onurlu bir insan bunu kabul eder mi? Onur mu? Haksızlık yapma Nevzat. Onursuzlukla yargılayacağın en son insanlardan biri bu genç kız. Tahmin et bakalım, kaç yaşında başlamıştır pavyonlarda çalışmaya. Taze eti, kim bilir hangi şehir kodamanlarına meze olmuştur rakı masalarında. Belki de düpedüz satmışlardır kızı paralı bir adama. Yok, Azize'yi onursuzlukla yargılamak büyük zalimlik. Yanlışa düşmekten başka seçeneği olmayan birine, neden doğru yolu seçmedin demek kadar ahlaksızca bir davranıştır bu.</p>

  <p class="block4">“Rezillik be Başkomiserim.” diyen klarnetçinin sesiyle bölündü düşüncelerim. “Aşk diyorum, kepazelik ya.”</p>

  <p class="block4">Evet, aklı bambaşka bir konuya takılmıştı bizim gariban Sadri’nin. Sadece Azize'nin haline üzülmüyordu bence: kendisinin de başından geçen kırık bir gönül hikâyesi vardı besbelli. Muhtemelen onu hatırlamıştı. Hangimizin yoktu ki?</p>

  <p class="block4">“O gece pavyonda mıydın?” diye cinayete döndüm yine, “Engin geldiğinde diyorum.”</p>

  <p class="block4">Tatsız bir meseleden bahsedecekmiş gibi, sıkıntıyla öne doğru salladı başını.</p>

  <p class="block4">“Ordaydım Başkomiserim. Sanki pavyonu basarcasına paldır küldür daldı içeri. Milleti itip kakıp, garsonlara hakaretler ederek her zamanki masasına kuruldu. Bir afra bir tafra, yirmi üç şişe şampanya patlattı Azize'nin ayaklarının dibinde. Ama bizim kız oralı değildi. Oysa âdettendir, hiç değilse şarkıcı bir selam verir, yalandan da olsa bir gülümser. Azize dönüp bakmadı bile herifin suratına. Kudurdu Engin tabii, fırlayıp sahneye, bileğinden yakaladı Azize'yi. Şarkının ortasında, zorla indirdi kızı. Benden önce Müslüm Bey yetişti. E, ne de olsa mekân sahibi. İkisini de alıp odasına götürdü. Geçerken beni de çağırdı, gel diye.</p>

  <p class="block4">“İçeri girip kapıyı kapar kapamaz, 'Napıyorsun sen!' diye bağırdı Engin bizim kıza. 'Neden beni görmezden geliyorsun?'</p>

  <p class="block4">“Korkuyla odanın köşesine büzülmüştü Azize. 'Selam verdim ya.' gibilerden bir şeyler söyledi, ama öteki fırsat vermedi konuşmasına, açtı çirkef ağzını. 'Sikerim selamını, kaç gündür arıyorum ne telefonuma çıkıyorsun ne geri dönüyorsun. Ne yapmak istiyorsun lan sen?' Müslüm Bey hesaplı adamdır, Nizam'dan dolayı Engin'den çekinir ama küfür olunca o bile dayanamadı. 'Ayıp oluyor,' diye araya girdi. Kendi mekânımızda çalışanımıza hakaret olmaz.'</p>

  <p class="block4">“Ama gözü dönmüştü Engin'in bir kere. Sağ eliyle adamı iterek açıkça posta koydu. 'Sen karışma bu işe Müslüm, bak kötü olur sonra.'</p>

  <p class="block4">“Eğer bu hareketi pavyonun içinde yapsaydı, Müslüm silahını çeker, Engin'i vurmak zorunda kalırdı. Odada dördümüzden başka kimse yoktu, sineye çekti. 'Tamam da, küfürlü konuşma.' demekle yetindi sadece.</p>

  <p class="block4">“Dik dik baktı Engin, ama uzatmadı, yeniden Azize'ye döndü. 'N'apmak istiyorsun kızım sen,' dedi kızgınlıkla. 'Neden benden kaçıyorsun?'</p>

  <p class="block4">“Artık öfkenin yanında acı da vardı sesinde. Hiç aldırmadı Azize. 'Kaçmıyorum, sadece seninle konuşmak istemiyorum,’ dedi.</p>

  <p class="block4">“Engin sıkıntıyla bir Müslüm’e baktı, bir de bana. Rahat değildi yanımızda, çıkıp gitmemizi istiyordu, ama ona güvenemezdik, ne patron oralı oldu ne de ben. 'Ya, hata yaptıysam özür dilerim.' dedi sanki duymayacakmışız gibi kısık bir sesle. 'Biliyorsun, zor zamanlar geçiriyorum. İşleri ayarlamaya çalışıyorum.’</p>

  <p class="block4">“Umurumda bile değil dercesine omuz silkti Azize. 'Ayarla o zaman bana ne?'</p>

  <p class="block4">“Birden değişti Engin, yalvarmaya başladı. Evet, çocuk gibi yalvarmaya başladı. 'Yapma Azize,' dedi sesini yumuşatarak. Beni seviyorsun biliyorum. Ben de seni seviyorum. Sen de bunu biliyorsun...'</p>

  <p class="block4">“Ağlamaya başladı bizim kız. 'Hayır sevmiyorum,' dedi, ama yalan söylüyordu. Deli gibi âşıktı o herife.</p>

  <p class="block4">“Kızın ağlamasından tüyoyu kaptı tabii şerefsiz. 'Bak seviyorsun işte.’ diye sokuldu. Biz birbirimiz için yaratılmışız.' Yine bize göz attı. Sesini iyice kısarak tekrarladı. 'Sen olmadan hayatımın bir anlamı yok. Valla diyorum. Yoksa burada ne işim var? Niye gelip kendimi rezil edeyim...'</p>

  <p class="block4">“Azize yumuşamaya başlamıştı, burnunu çekerek, 'Bana yalan söyleme,' dedi, ama yalan da olsa sevdiğini söyle der gibiydi. Tabii her şeyin farkındaydı çakal. 'Yalan söylemiyorum Azize.' diye girdi damardan. 'Ölmüş annemin üzerine yeminle, valla yalan söylemiyorum. Biliyorsun ne kadar çok kadın var etrafımda, hiçbiri önemli değil, sadece sen.'</p>

  <p class="block4">“Bunları söylerken Azize'nin elini tutmuştu bile, öyle güzel konuşuyordu ki ben de inanmaya başlayacaktım kızı sevdiğine. Nerdeyse kavga tatlıya bağlanacak, mesele hallolacak diye beklerken bir hata yaptı Engin. 'Tamam,' dedi. 'Sana karşı mahcubum. Tamam, sözümü çiğnedim, o Jale denen karıyla takıldım.' İşte bu laf, bir çuval inciri berbat etti. Anında çekti elini Azize, incecik bedeni dişi bir kaplan gibi gerildi. 'Demek yattın karıyla! Allah belanı versin! Bir de utanmadan yalan söyledin bana! Hani iftiraydı? Hani sadece iş için görüşüyordun? Hani bana söz vermiştin?'</p>

  <p class="block4">“Sussa, kızın bağırıp çağırmasına izin verse, sonra yine af dilese, bence işler yoluna girerdi ama aptal herif savunmaya geçti. 'Anlamıyorsun... Ben de anlatamıyorum sana. Sık dişini biraz. Yakında bitecek. Hiç görmeyeceğim o kadını. Başka tür mesele var. Şimdi söyleyemem. Valla diyorum ya… Ne yapıyorsam ikimiz için yapıyorum. Ama şu davranışına bak…’</p>

  <p class="block4">“Gitgide sinirleniyordu, öfkeli bakışları yeniden Müslüm'le bana çevrildi. ‘Yav siz dışarı çıksanıza kardeşim.' diye söylendi. ‘Burada mahrem bir şey konuşuyoruz.’</p>

  <p class="block4">“Bizim ağzımızı açmamıza bile fırsat vermedi Azize. 'Asıl sen çık dışarı.' diye bağırdı. 'Kimi kimin mekânından kovuyorsun.’ ‘Azize!' diye sesini yükseltti Engin. 'Azize!’</p>

  <p class="block4">“Ama bizim kız korku duvarını aşmıştı. 'Ne Azize’si be’ diye çıkıştı. 'Bırak yakamı, git o sosyetik kadının peşine düş.' 'Bağırma,' diye uyardı Engin. 'Bağırma bak, kötü olur.’ ‘Kötü olsun,’ diye üzerine yürüdü. 'Kötü olsa ne olurmuş?’</p>

  <p class="block4">“Kendini zor tutuyordu zibidi. Bak elimden bir kaza çıkacak.' diyecekti ki. 'Nerde sende o yürek.’ diye yangına körükle gitti Azize. Belki biz olmasak bunu da yutardı Engin, ama iki erkeğin yanında kaldıramadı bu lafı. Bir tokat attı Azize'ye. Sert değil, hafif bir tokat. Bizim kız sineceğine, geri çekilip herifin suratına okkalı bir şamar indirmez mi! İşte o şamar çileden çıkardı Engin'i; sanki karşısında bir erkek varmış gibi saldırdı üzerine. Allahtan araya girdik de, bir zarar veremeden aldık Azize'yi elinden. Ama deliye dönmüştü herif. 'Bu iş burada bitmez, senin peşini bırakmayacağım orospu.' diye tehditler savurdu.</p>

  <p class="block4">“Müslüm koluna girip güçlükle çıkardı serseriyi odadan. Ben Azize'yle kaldım. Sessizce ağlıyordu yavrucak. Ağlarken de kendi kendine söyleniyordu. 'Duydun değil mi abi, o kadınla yatmış, hayvan herif o kadınla yatmış.'</p>

  <p class="block4">“Yani Engin'in üzerine saldırması, ona vurması umurunda bile değildi, tek derdi o Jale denen kadındı. Tepem attı, azarlamak geçti içimden, ama boşuna çaba olacaktı. Kız hala kör kütük âşıktı o deyyusa. Kızması da o yüzdendi zaten. Başkomiserim, ben bu aşk işini anlayamadım. Azize gibi bir kız, o puştun nesine ilgi duyar?”</p>

  <p class="block4">Merakla dinlediğim ve bu yüzden hiç kesmediğim konuşma, Ali'nin yanıtıyla kesildi.</p>

  <p class="block4">“Duyar,” dedi Ali. “Kadınları anlayamazsın. Valla Azize’ye hiç şaşırmadım da, Engin niye bu kıza takılıp kalmış, onu pek anlayamadım. Gerçekten de seviyor muydu Azize'yi?”</p>

  <p class="block4">Alt dudağını sarkıttı klarnetçi.</p>

  <p class="block4">“Bilmiyorum. Engin'in söyledikleri doğru. Bir sürü karı kız vardı etrafında, Hepsi de güzel, hepsi de alımlı. Üstelik hepsi de o yolun yolcusu. Niye Azize, valla ben de anlamış değilim.” Bana döndü yine. “Sahi Başkomiserim, siz ne diyorsunuz, gerçekten de seviyor olabilir miydi Engin bu kızı?”</p>

  <p class="block4">“Olabilir, gönül işleri karışıktır biraz.”</p>

  <p class="block4">Ali hiç katılmıyordu bu düşünceme.</p>

  <p class="block4">“Bence o herif başka bir numara çeviriyordu. Azize’yi paravan olarak kullanıyordu. Evini de kıza vermiş baksanıza...”</p>

  <p class="block4">Söyledikleri akla yakındı, ama aşkın, mantıkla hiçbir ilgisi yoktu. Belki de bütün o pis işlerin içinde masum bir şeylere ihtiyaç duymuştu Engin. Ruhunun derinliklerine itilmiş de olsa içindeki iyilik tümüyle ölmemişti. Azize onun simgesi olmuştu belki. Bataklıkta açan bir çiçek. Neden olmasın. Engin gibi adamların iç dünyasına hiç de uzak değildir, bu tür tercihler. Fakat bunları dile getirmedim, şu anki işimiz aşkın karmaşık yapısını tahlil etmek değil, korkunç bir adam olsa da bir maktulün katilini bulmaktı.</p>

  <p class="block4">“Haklısın Ali, kızın evini aramalıyız.” diye sonuçlandırdım yardımcımın varsayımını. “Azize bize zorluk çıkarmaz değil mi Sadri?”</p>

  <p class="block4">En küçük bir tereddüt bile yaşamadı klarnetçi. “Yok Başkomiserim, niye zorluk çıkarsın. Bilakis memnun olur. Sevdiği adamın katilini yakalamaya çalışıyorsunuz. Hem zorluk çıkarırsa ben varım. Benim sözümü çiğnemez.”</p>

  <p class="block4">Cep telefonumun sesi nokta koydu Sadri'nin konuşmasına. Tanımadığım bir numara. Açtım.</p>

  <p class="block4">“Günaydın Başkomiserim... Ben İhsan...”</p>

  <p class="block4">Barbut’u, aramamı bekleyemediğine göre işi gerçekten de aceleydi. Sadri'den zarar geleceğini sanmıyordum, ama İhsan’la konuştuğumu bilmemesinde yarar vardı.</p>

  <p class="block4">“Merhaba...” dedim adıyla hitap etmeden. “Bazı gelişmeler olmuş galiba...”</p>

  <p class="block4">“Duydunuz mu? Cemal Abi konuşmadık demişti.”</p>

  <p class="block4">Şaşkın çıkmıştı sesi.</p>

  <p class="block4">“Detayları bilmiyorum, sadece bazı gelişmeler olduğunu duydum.”</p>

  <p class="block4">“Ha anladım.” Küçük heyecanı hemen dinivermişti. “Durum şu Başkomiserim. Bu sabah Çilem aradı beni. Cinayetle ilgili önemli bilgilere sahip olduğunu söyledi. Görüşmek istiyor. Emin olamadım. Ne dersiniz. Engin’in katilini biliyor olabilir mi?”</p>

  <p class="block4">İyimser bir tahmindi; daha iki gün önce evlenen kadın, kocasının ipini niye çekmek istesin? Hem de adamın baş düşmanını arayarak. Yoksa İhsan'a tuzak mı kurmak istiyorlardı?</p>

  <p class="block4">“Arayınca hayretler içinde kaldım açıkçası,” diye anlatmayı sürdürüyordu kumarhane sahibi. “Biliyorsunuz, şu dayak olayından sonra hiç görüşmemiştik Çilem’le. Aklımın ucundan bile geçmezdi beni arayacağı...”</p>

  <p class="block4">Belki de İhsan, Kara Nizam'a tuzak kurmak istiyordu, Çilem'i de dahil etmişti senaryoya. Ne de olsa eski sevgililer, belki bir açığını biliyordur... Evliliğini tümüyle bitirecek, kızın hayatına mal olacak bir açık... Daha Çilem, Nizam’la evlenmeden önce planlamıştır bu işi. Engin’in öldürülmesi de tezgâhın bir parçası olabilir. Beni de oyuna dahil etti mi, al sana kusursuz cinayet. Yoksa sabah sabah niye böyle peşime düşsün Barbut?</p>

  <p class="block4">“İyi, görüş o zaman,” dedim kumarhane sahibinin gerçek niyetini anlamak için. “Niye tereddüt ediyorsun?”</p>

  <p class="block4">Sinirli bir gülüş çınladı telefonun öteki ucundan.</p>

  <p class="block4">“Çilem'e güvenmiyorum çünkü... Benden intikam almak istiyor olabilir.”</p>

  <p class="block4">“Tek başına mı?”</p>

  <p class="block4">Leb demeden leblebiyi anlamıştı.</p>

  <p class="block4">“Nizam da işin içindedir muhtemelen... Ama emin de olamıyorum tabii. Ya gerçeği söylüyorsa...”</p>

  <p class="block4">Duygusal bir tını mı belirmişti sesinde, yoksa bana mı öyle geliyordu, emin olmak zordu.</p>

  <p class="block4">“Ne anlattı ki sana?” diye eşeledim. “Neden samimi olduğunu düşündün? İsim filan verdi mi? Katilin ya da şüphelendiği kişilerin diyorum.”</p>

  <p class="block4">“Yok, kimsenin adını vermedi, ama 'Engin'i kimin öldürdüğünü biliyorum galiba,' dedi.”</p>

  <p class="block4">İma edercesine tekrarladım.</p>

  <p class="block4">“Galiba...”</p>

  <p class="block4">Duygusal bir tavırla anında parladı.</p>

  <p class="block4">“Görüşmeyeyim mi?”</p>

  <p class="block4">Hiçbir içime yaramazdı bu; ortalıkla bir tezgâh varsa bunu kimin, hangi sebeple çevirdiğini bilmek daha faydalıydı.</p>

  <p class="block4">“Hayır,” diyerek onu cesaretlendirmeyi seçtim. “Aksine mutlaka görüş. Ama olanı biteni bana da anlat. Hem de vakit kaybetmeden.” Bir anlığına sustum. “Peki, bizden yardım istiyor musun?”</p>

  <p class="block4">Evet demesini bekliyordum.</p>

  <p class="block4">“Yok Başkomiserim,” dedi tahminimi boşa çıkartarak. “Sağ olun. Ben önlemimi alırım. Şükür, o kadar gücümüz var. Sadece durumdan haberdar olmanızı istedim.”</p>

  <p class="block4">Tuhaf bir sevinç yayılmıştı sesine. Neden acaba? Benimle konuştuğu için değil herhalde, bir zamanlar aşk yaşadığı ve muhtemelen hâlâ sevdiği Çilem’le görüşeceği için. Kızın araması bile onu altüst etmeye yetmişti.</p>

  <p class="block4">“Tamam o zaman vakit geçirmeden buluş onunla.” diyerek aklındaki son pürüzleri de gidermek istedim. “Ama konuşmanızın sonucunu bekliyorum. Görüşmenin ardından hemen beni ara...”</p>

  <p class="block4">“Tamam Başkomiserim, akşamüzeri ararım. Hadi eyvallah.”</p>

  <p class="block8">&nbsp;</p>
</body>
</html>
