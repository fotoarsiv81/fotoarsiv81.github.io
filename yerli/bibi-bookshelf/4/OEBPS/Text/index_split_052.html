<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Kurtlar sofrasına düşmüş gencecik kızlar...”</h1>

  <p class="block8">&nbsp;</p>

  <p class="block4">Güneş iyice azıttı, sanki kış ayında olduğumuzu unutmuş gibi cayır cayır yakmaya başladı ortalığı. Her yerde bir şıpırtı; çatılarda, pencere kenarlarında, sokakların kuytularında karlar hızla eriyor, arada bir buz sarkıtları düşüyordu binaların çörtenlerinden. Böyle giderse akşama kalmaz Beyoğlu bu beyaz örtüden tümüyle sıyrılırdı. Azize'nin evine yürürken üstümdeki palto sıkıntı vermeye başlamıştı. Güzide'nin ördüğü kül rengi atkıyı iyice gevşetmek zorunda kalmıştım. Yine de Kurtuldu Sokak'taki binanın önüne geldiğimde kan ter içinde kalmaktan kurtulamamıştım. Azize'nin evi, ölen sevgilisinin tıpatıp aynısıydı. Tarlabaşı’nın bir örnek, cumbalı, üç katlı kâgir binalarından biri. Kapısının önünde biraz soluklanıp bastım zile. Sadri açtı kapıyı. Yüzünde gene aynı ezik tavır, dudaklarında hep o kederli gülümseme.</p>

  <p class="block4">“Buyurun Başkomiserim, hoş geldiniz. Sizinkiler yukarıda...”</p>

  <p class="block4">Biliyordum, Beyoğlu'na geldiklerinde aramıştı Ali, ben Lades Lokantası'nda kapuskayla cacığımı mideye indirirken. Onları da davet etmiştim, ama karınlarını çoktan doyurmuştu hayırsızlar. İki sevgili baş başa romantik bir öğle yemeği fırsatı yakalamışken yaşlı Başkomiserlerini düşünecek değillerdi ya. Kızı iyi bir yere götürmüş olsa bari... İyi bir yer olmasa ne olacak, yemeğin ne önemi var, önemli olan birlikte vakit geçirmek. İki gönül bir olunca samanlık seyran oluyor meselesi. Hem o kadar da kazma değildi bizim oğlan. Bilirdi Zeynep’i nereye götüreceğini… Sahi geçen gün bu hayta, restoranları sormamış mıydı bana? Daha bir hafta önce, “Başkomiserim, şu yenilecek içilecek yerleri bana da öğretsenize.” demişti. Beyoğlu'ndaki meyhaneler, Boğaz'daki restoranlar, Samatya’daki balıkçılar... Demek daha o zamandan başlamıştı ilişkileri. İçimin burkulmadığını söylesem yalan olur. Niye gizlemişlerdi ki benden? Onaylamayacağımı düşünmüyorlardı herhalde. Sanmıyorum, utanmışlardır belki... Neyse onların bileceği iş, ben bu çocukların ne babasıydım ne de akrabası. Canları isterse söylerler, istemezse saklarlardı.</p>

  <p class="block4">Azize’nin evinin içi de Engin'in oturduğu evle aynıydı: kapının açıldığı bir giriş, zemini kaplayan sarı bir muşamba, ahşap merdivenlerle çıkılan genişçe bir sofa... Ahşap merdivenlerden çıktık yukarıya. Elden geçirilmiş olmasına rağmen her adımımızda gıcırdıyordu basamaklar.</p>

  <p class="block4">“Buyurun, şuradalar.”</p>

  <p class="block4">Aralık kapının arkasındaki oda da Engin’in evindekiyle birebir benzeşiyordu. Demek takıntılı biriydi maktulümüz. Aynı tuhaf zevk burada da kendini gösteriyordu. Ahşap zemine serili, geometrik şekillerle süslü kırmızılı beyazlı bir makine halısı, orta yerde, yine kırmızı renkli büyükçe bir masa ve aynı renkten iki küçük sehpa. Sadece divanla iki koltuktan oluşan oturma takımının renkleri farklıydı. Engin'dekiler bejdi, bunlar ise uçuk pembe. Ve duvarda kocaman bir leke gibi duran aynı LCD televizyon.</p>

  <p class="block4">Bakışlarım uçuk pembe divanda yan yana oturan bizim aşık polislere kaydı: pastane işi kekler eşliğinde çaylarını yudumlamakla meşguldüler. Azize tam karşılarındaki tekli koltuktan mahzun gözleriyle bakıyordu onlara. İçeri girince üçü birden ayağa kalktılar.</p>

  <p class="block4">“Oturun, oturun.” diye işaret ettim elimle. “Ben de şöyle geçeyim.”</p>

  <p class="block4">Salondaki tek boş koltukta Sadri oturuyor olmalıydı, onun yerini almak kabalık olacaktı. Pembe divanın ucuna, Zeynep’in yanına çöktüm. Mis gibi parfüm kokuyordu; eskiden daha az koku sürmez miydi bu kız? Galiba makyaj da yapmıştı biraz... Yakışmıştı da hani...</p>

  <p class="block4">“Ne içersiniz Başkomiserim?”</p>

  <p class="block4">Hazırlıksız yakalanmıştım klarnetçiye.</p>

  <p class="block4">“Hıı... Sağ olasın Sadri, bir şey içmeyeyim. Daha demin çay içtim üst üste...”</p>

  <p class="block4">“Kahve yapayım, elim yatkındır böyle işlere...”</p>

  <p class="block4">“Yok, yok ben böyle iyiyim...” Bakışlarımı genç kıza çevirdim. “Sen nasılsın Azize?...”</p>

  <p class="block4">Boynunu büküp gülümsedi sadece.</p>

  <p class="block4">“Daha iyi görünüyorsun.” diye moral vermeye çalıştım. “Nasıl, dinlenebildin mi biraz?”</p>

  <p class="block4">Kendi evi olmasına rağmen rahatlayamıyordu, dile getiremediği bir endişesi vardı.</p>

  <p class="block4">“Dinlenemedim, ama önemli değil, çalışmıyorum nasıl olsa...”</p>

  <p class="block4">Kinayeli bir bakış attım bizimkilere.</p>

  <p class="block4">“Size sormuyorum artık, çünkü şahane görünüyorsunuz...”</p>

  <p class="block4">Ali'nin gözlerinden kuşku yüklü bir ışıltı geçti, gizli bir endişeyle kızardı Zeynep'in yüzü. Uzatmadım, televizyonu gösterdim.</p>

  <p class="block4">“Aynısından Engin'in evinde de vardı.”</p>

  <p class="block4">Azize'nin yüzündeki endişe artmıştı, kendini zorlayarak açıklamaya çalıştı. “İki tane almıştık, bir tane ona, bir tane de bana...”</p>

  <p class="block4">Usulca doğruldum, herkesin şaşkın bakışları altında televizyona yürüdüm. Cihazı kendime doğru çektim, yatım metre kadar öne geldi. Eğilip arkasındaki duvara baktım. Engin'in odasındaki gibi duvar bej bir kâğıtla kaplıydı. Elimi uzatıp duvar kâğıdını yoklamaya başladım. Azize'nin telaşlı sesi gelmekte gecikmedi.</p>

  <p class="block4">“Ne oldu Nevzat Abi, neye bakıyorsunuz?”</p>

  <p class="block4">Ayağa kalkmış, bana yaklaşıyordu.</p>

  <p class="block4">“Kasanın yerini bulmaya çalışıyorum.”</p>

  <p class="block4">Döndüm, beni uğraştırma dercesine baktım.</p>

  <p class="block4">Kara gözlerindeki endişe paniğe dönüşmek üzereydi.</p>

  <p class="block4">“Orada bir kasa var Azize. Sen göstermesen de bulacağız, biraz zaman kaybederiz sadece. Ama gösterirsen...”</p>

  <p class="block4">“Anahtarı bende değil,” diye yutkundu. “Engin boynundaki cevşen kabının içinde saklardı.”</p>

  <p class="block4">Bildiğimiz bir gerçeği dile getirmesi onu temize çıkarmaz ama samimiyeti hoşumu gitti.</p>

  <p class="block4">“Merak etme, anahtar bizde.” Kriminoloğumuza bir bakış attım. “Aldın değil mi Zeynep?”</p>

  <p class="block4">Kurağındaki kocaman çantasını açarken yanıtladı,</p>

  <p class="block4">“Emrettiğiniz gibi aldım Başkomiserim, anahtar yanımda.”</p>

  <p class="block4">Azize'ye döndüm yeniden.</p>

  <p class="block4">“Kasanın yerini gösterecek misin, yoksa biz mi bulalım?”</p>

  <p class="block4">Yanıt vermek yerine, yenilgiyi kabul ederek yaklaştı, o gelince ben geri çekildim, televizyonun arkasına rahatça ulaşabilsin diye.</p>

  <p class="block4">“İşte.” dedi duvar kâğıdının üzerine sertçe basarak. “İşte burada.” Zayıf parmaklarının dokunuşuyla üzeri duvar kâğıdıyla kaplanmış, metal kapak aşağıya kaydı, kasa göründü. Plastik eldivenlerini eline geçiren Zeynep, yanımızda bitivermişti bile.</p>

  <p class="block4">“İzin verirseniz açayım Başkomiserim.”</p>

  <p class="block4">Azize'yle birlikte birkaç adım uzaklaştık televizyondan. Ali de ayağa kalkmıştı, neler olduğunu anlamayan Sadri şaşkınlıkla olan biteni izliyordu bulunduğu yerden. Peş peşe iki kez çevirdi anahtarı Zeynep, tatlı iki tıkırtının ardından kasanın kapağı dışarıya doğru aralandı.</p>

  <p class="block4">Derin bir tasa okunuyordu Azize'nin süzgün gözlerinde.</p>

  <p class="block4">“İçinde ne olduğunu biliyor musun?”</p>

  <p class="block4">“Yok.” dedi ama beti benzi atmıştı. “Evraklar olmalı... Şu tapular filan...”</p>

  <p class="block4">Biraz sıkıştırmakta yarar vardı.</p>

  <p class="block4">“Kokain, silah ya da para var mı?”</p>

  <p class="block4">Yaprak gibi titremeye başlamıştı.</p>

  <p class="block4">“Bi... Bilmiyorum... Engin ne koyduğunu söylemezdi ki bana.”</p>

  <p class="block4">İşte şimdi kesinlikle yalan söylüyordu. O sırada kapağı ardına kadar açan Zeynep, elini kasanın içine daldırdı. Engin’in evinde gördüğümüz mavi dosyalardan çıkardı, yedi sekiz tane kadar. Elindekileri sehpanın üzerine koyarken bir fotoğraf kayarak yerdeki halının kırmızı nakışının üzerine düştü. Eğilip aldım, iki çıplak beden gözüme çarptı. Bir tanesi kıllarla kaplıydı, öteki pürüzsüz, gencecik bir vücut. Yakın gözlüklerimi takınca tanıdım: Kara Nizam'dı bedeni kıllarla kaplı adam, altındaki gene kızın gözleri kısılmıştı, zevk mi alıyor, acı mı çekiyordu, belli değildi, öteki üç fotoğrafta da aynı sahne farklı açılardan çekilmişti. Azize ye döndüm, utanç içinde başını öne eğmişti.</p>

  <p class="block4">“Çilem mi bu kız?”</p>

  <p class="block4">Daha fazla dayanamadı, kendini kaybetti, incecik bileğinden yakalamasam yere yıkılacaktı. Ali'yle klarnetçi yetişti de baygın bedenini pembe divanın üzerine taşıdık.</p>

  <p class="block4">“Biraz su, biraz su.” diye seslendim. Sadri bir koşu gidiverdi. Zeynep elindeki dosyaları sehpanın üzerine bırakmış, Azize'nin bileklerini ovuşturuyordu. Suyla alnını ıslattık, dudaklarına sürdük. Kendine gelir gibi oldu. Gözleri aralandı, beni görünce yeniden kapadı.</p>

  <p class="block4">“Utanmana gerek yok kızım.” dedim babacan bir sesle, “Olan biteni biliyoruz.”</p>

  <p class="block4">Ürke çekine açtı gözlerini. “Seni suçlamıyoruz. Oyuna getirildiğini biliyoruz.”</p>

  <p class="block4">İki büklüm olup ağlamaya başladı. Çok sürmedi, burnunu çekerek doğruldu, başı öne eğik divana oturdu.</p>

  <p class="block4">“Su içer misin?” diye bardağı uzattı klarnetçi. “Bir yudum al, iyi gelir.”</p>

  <p class="block4">“İstemem...” Eliyle gözyaşlarını kuruladı. “Ben değil. Çilem getirildi oyuna...'' Burnunu çekti yine. “Hepsi o Kara Nizam denen alçağın suçu. Engin'i çok zorlamış. 'Ben bu Çilem’e âşığım.' demiş. 'N'olur bana yardım et.' demiş. Engin'de dayanamamış, kabul etmiş sonunda. Olayı biliyorsun zaten... Çilem'i eve çağırttı. Zavallı kız hiçbir şeyden haberi yok, geldi, ama Nizam'ın geleceğinden benim de haberim yoktu. Valla yoktu, olsa bu pis işe girmezdim. Çünkü severim Çilem'i. Baskın verir gibi geldi Nizam. Ama artık iş işten geçmişti. Nizam'ı görünce önce çekindi Çilem, bir iki kadehten sonra rahatladı. Sonrasını biliyorsunuz...”</p>

  <p class="block4">“Eksik anlatıyorsun.” diye uyardım. “Sadece içki içilmemiş o gece, kokain de varmış. Uyuşturucu da çekmişsiniz birlikte...”</p>

  <p class="block4">Kıpkırmızı olmuştu solgun yanakları...</p>

  <p class="block4">“Ben içmek istemedim. Allah inandırsın, istemedim. Nizam zorladı. Zaten kokaini de o getirmişti. En iyisi diye övünüp duruyordu. Ben sevmem kokaini, ama Engin kullanırdı. Bana da hap verirdi. Ekstasi filan, bilirsiniz işte. Sanki ilk defa kullanacakmışız gibi bir hava yarattılar o gece. Çilem de istemiyordu, ama ben de kullanınca heveslendi. Sonra kendimizi kaybettik, daha doğrusu ben sarhoş oldum. Çilem de öyle. Uyumak için yatak odasına gittim. Nizam kızın sarhoşluğundan yararlanmış... Ne yaptığını bilmiyordu ki zavallı...”</p>

  <p class="block4">Elimdeki fotoğrafları gösterdim.</p>

  <p class="block4">-Bunları kim çekmiş?”</p>

  <p class="block4">Utanç içinde başını salladı.</p>

  <p class="block4">-Engin... Engin çekmiş. Çünkü Nizam yalvarmış. ‘Çilem olmadan yaşayamam, bu kızla evlenmem lazım,’ demiş. ‘Elinde bu fotoğraflar olursa onu Barbut'tan kopartırız. Çilem bana kalır. Yardım et.' demiş. Engin de patronuna iyilik yapmak istemiş. 'Zaten İhsan kızı sevmiyor.’ dedi bana da. ‘Kızı biraz daha kullanıp sonra yollayacak. Oysa Nizam, Çilem’e aşık, nikâh yapmak istiyor. Böylesi kız için daha hayırlı.’ İnandım sözlerine. Doğru da çıktı. Siz söylediniz, hakikaten evlenmiş Nizam, Çilem'le... Tabii İhsan Abi'ye yazık oldu, gururu kırıldı adamın. Çilem'i seviyor muydu bilmiyorum ama hapisteyken sevgilisinin başka biriyle birlikte olması, üstelik o kişinin en büyük hasmı olması... Kaldırılacak iş değil...”</p>

  <p class="block4">Tuhaf kızdı şu Azize, sanki Barbut için üzülmüş gibiydi.</p>

  <p class="block4">“Peki, Çilem'in duyguları neydi? Hoşlanır mıydı İhsan’dan?”</p>

  <p class="block4">“Hoşlanmak mı?” dedi çocuk gözlerini iri iri açarak. “Ne diyorsun Nevzat Abi! Deli gibi aşıktı adama. Küçüklükten beri sevdalıymış İhsan Abi'ye. Çilem'in babası, Barbutların adamıymış... Yani Çilem, gözünü İhsan Abi'de açmış... İlk aşk gibi bi'şey... O iğrenç geceden sonra bana yalvardı. 'N'olur bu mesele duyulmasın.’ diye. Ben de kimseye anlatmam diye söz verdim, ama Nizam durur mu, fotoğrafları yollamış İhsan Abi'ye. Adam çılgına dönmüş tabii, tekme tokat saldırmış Çilem'e...”</p>

  <p class="block4">Sanki bir Yeşilçam filminin içinde gibi hissettim kendimi, hakiki bir melodram. Kurtlar sofrasına düşmüş gencecik kızlar, onların imkânsız ve masum aşkları... Adamlar da sevdalarının hakkını veriyorlardı. Kara Nizam'a baksanıza, sevdiği kadını elde etmek için her türlü kepazeliği göze almıştı. Barbut İhsan biraz temkinliydi, sevmiyor muydu acaba Çilem’i. Dün yaptığımız konuşmayı hatırladım, kızın adı geçtiğinde bir suskunluk çöküyordu. Hayır, belli ki o da seviyordu, ama o fotoğrafları gördükten sonra, çok kırılmış olmalıydı. Çilem'in Barbut’la görüşmek istemesinin nedeni de ortaya çıkıyordu böylece. Gururunu kırdığı, onurunu yerlerde süründürdüğü adama, bir parça da olsa borcunu ödemek. O zaman İhsan’ın hapse girmesinde de parmağı yoktu kızın.</p>

  <p class="block4">“Şu silah meselesi.” diye seslendirdim düşüncemi. “Barbut’un içeri düşmesine neden olan tabancayı, Çilem koymamış mı odasına?”</p>

  <p class="block4">Sanki kapının önünde biri bizi dinliyormuş gibi bakışları odanın aralık kapısına gitti, geldi.</p>

  <p class="block4">“Bu konuştuklarımızı Nizam bilmeyecek değil mi?”</p>

  <p class="block4">Amma korkutmuştu insanların gözünü bu Nizam, bizim karşımızda nasıl da süt dökmüş kedi gibi terbiyeli duruyordu oysa.</p>

  <p class="block4">“Kesinlikle bilmeyecek.” diye güvence verdim. “Hepsi aramızda kalacak.”</p>

  <p class="block4">Klarnetçiye çevirdi bakışlarını.</p>

  <p class="block4">“Sadri Abi, gözünü seveyim, bu anlattıklarımı öğrenirlerse beni yaşatmazlar.”</p>

  <p class="block4">Küskün bir ifade belirdi Sadri’nin esmer yüzünde.</p>

  <p class="block4">“Aşk olsun Azize... Hangi lafını kime taşıdım bugüne kadar?”</p>

  <p class="block4">Yanlışının hoş görüleceğinden emin olan bir çocuk gibi nazlandı.</p>

  <p class="block4">“Yapma öyle Sadri Abi, söylemedin de... Yani öyle, uyarayım dedim işte.”</p>

  <p class="block4">Anında geçti esmer müzisyenin alınganlığı.</p>

  <p class="block4">“Gerek yok kızım, ben sana kötülük eder miyim hiç?”</p>

  <p class="block4">Uzanıp dokundu adamın uzun, esmer parmaklarına. “Etmezsin.” dedi gülümseyerek. “Biliyorum, etmezsin.”</p>

  <p class="block4">Ütümüzün de sabırsız bakışlarını üzerinde hissedince, “Barbut'un yanında çalışanların arasında Nizam'ın bir adamı varmış.” diye konuya döndü. “O koymuş tabancayı İhsan’ın masasına... Çilem’in hiçbir suçu yok. Zaten Barbut hapse girince günlerce ağladı kızcağız. Hepsi Nizam’ın tezgâhı. Bir yıl önce İhsan’a ortaklık teklif etmiş. 'Kulübün yarısını bana ver,' demiş. İhsan da kabul etmemiş, işte ondan sonra bozulmuş araları. 'Nizam Abi'ye yanlış yapılmaz, yapılırsa da bedeli ağır ödenir.' demişti Engin.” Birden aklına geldi, dehşet içinde yüzüme baktı. “Gerçekten de Nizam mı öldürttü Engin'i? Ondan habersiz alınan şu Rum evleri yüzünden mi?”</p>

  <p class="block4">“Öğreneceğiz Azize, öğreneceğiz. Anlattıkların çok önemli. Peki şu adamın ismini de söyledi mi Engin? Barbut'u tuzağa düşüren kişiden bahsediyorum.”</p>

  <p class="block4">Cılız omuzlarını silkti.</p>

  <p class="block4">“Yok, söylemedi, zaten işiyle ilgili fazla konuşmazdı. 'Ne kadar az şey bilirsen o kadar iyi.' derdi. Beni hep korumaya çalışırdı.” Siyah gözler yine buğulandı. “Engin kötü biri değildi Başkomiserim. Kaderi kötüymüş benimki gibi... Beni de seviyordu... Belki kendi de bilmiyordu, ama seviyordu. Nerden anladın diyeceksiniz? Kadınlar anlar.” Zeynep'e çevirdi acı dolu bakışlarını. “Öyle değil mi Komiser Abla? Kadınlar anlar...”</p>

  <p class="block4">Ne diyeceğini bilemeden öylece kaldı Zeynep. Kederli bir sessizlik çökmüştü üzerimize, sadece süzülerek eriyen karların şıpırtısı duyuluyordu.</p>

  <p class="block5" id="calibre_pb_52">&nbsp;</p>
</body>
</html>
