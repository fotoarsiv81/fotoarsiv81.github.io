<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="calibre_pb_60">Haklı olabilirdi, ama Nizam ortalıktan çekildiği için gönlüm daha rahattı. Birkaç gün daha Tarlabaşı'nda görünmezlerse belki karşı tarafın acısı da biraz diner, öfkeleri sönmüş olurdu. Asıl bomba haberi sona saklamıştı Ali.</p>

  <p class="block4">“Bu arada Jale meselesi kesinleşti galiba Başkomiserim.”</p>

  <p class="block4">Merdivenin başında öylece kaldım.</p>

  <p class="block4">“Nasıl kesinleşti?”</p>

  <p class="block4">“Titiz'in hesabına iki yüz bin lira yattığı gün aynı miktar da para çekilmiş Jale'nin hesabından...”</p>

  <p class="block4">Evet, taşlar yerine oturmaya başlamıştı, ama bu bilgi gece yarısı mı gelmişti bizimkilere?</p>

  <p class="block4">“Nerden öğrendiniz bunu? Sağlam kaynak değil mi?”</p>

  <p class="block4">“Bankadan öğrendik. Zeynep'in görevlendirdiği Süha'nın raporu...”</p>

  <p class="block4">Alkollü olduğum için ben mi anlamıyordum, yoksa bizim şaşkın mı anlatamıyordu?</p>

  <p class="block4">“Zeynep nerede?”</p>

  <p class="block4">Kısa bir duraksamanın ardından. “Burada, yanımda... Beyoğlu’nda olay çıkar diye, oralarda takıldık biraz. Sonra da benim...” Az kalsın benim eve geldik diye ağzından kaçıracaktı boşboğaz, ama toparladı. “Yani önce ben telefonu açtığım için, onun söyleyeceklerini de anlatmak istedim…”</p>

  <p class="block4">Anlaşılmıştı, birbirlerinden kopamıyordu bu yeni sevgililer. Olay çıkma ihtimali de bahaneleri oluyordu tabii. Önce canım sıkıldı, gizli saklı iş çeviriyorlar diye, sonra kendimin de gece yarılarına kadar meyhane köşelerinde, sevgilimle oturup akrabalarıyla eğlendiğimi hatırlayınca fark ettim ne kadar yanlış düşündüğümü. Ama yine de yumuşamadım. Sonuçta polis teşkilatının mensuplarıydık biz, işi sıkı tutmakta yarar vardı.</p>

  <p class="block4">“Sen Zeynep'i ver de o anlatsın bana!” dedim otoriter bir sesle. “Herkesin vazifesi ayrı.”</p>

  <p class="block4">Galiba tırsmıştı, daha da önemlisi, kızın kendi hatası yüzünden azar işiteceğini düşünerek kaygılanıyordu.</p>

  <p class="block4">“Zeynep'i mi istiyorsunuz Başkomiserim?” diye sürdürdü muhabbeti. “Yani, onunla mı konuşacaksınız?”</p>

  <p class="block4">“Evet Ali, yanında değil mi? Versene kızı. Şu para mesele soracağım. O araştırmıyor muydu konuyu? Senden dinleyeceğime o anlatsın daha iyi değil mi?”</p>

  <p class="block4">“Tabii, tabii Başkomiserim, derhal veriyorum.”</p>

  <p class="block4">Kısa bir sessizliğin ardından Zeynep'in tedirgin sesi duyuldu.</p>

  <p class="block4">“Buyurun Başkomiserim.”</p>

  <p class="block4">Pişman oldum kızı utandırdığım için.</p>

  <p class="block4">“Nasılsın Zeynepcim, iyi misin?”</p>

  <p class="block4">“Sağ olun, biraz yorulduk, ama iyiyim.” Konuştukça sesindeki gerginlik kayboluyor, o bildiğimiz Zeynep'e dönüşüyordu “Şükür, çatışma filan da çıkmadı. Ama ne olur ne olmaz diye sonuna kadar bekledik tabii.”</p>

  <p class="block4">Beyoğlu'nun kim bilir hangi kafesinde ya da barında kumrular gibi cilveleştik, diyecek hali yoktu elbette. Benim de konuyu uzatmam anlamsızdı zaten.</p>

  <p class="block4">“Şu iki yüz bin lirayı Jale'nin çektiği bilgisi yeni mi geldi elimize?”</p>

  <p class="block4">“Aslında bilgi akşamüzeri gelmiş.” Yine boğuklaşmıştı sesi. “Şu yeni çocuk Sefa... Geçen gün Kadıköy’de Ceylan adındaki transın öldürülmesinde, cinayet saatiyle ilgili eksik bilgi vermişti. Biliyorsunuz savcıdan azar işittik. Ben de bundan sonra hem sözlü olarak bildirmesini hem de elektronik posta olarak yazmasını söyledim. Telefon edip anlatma kısmını es geçmiş, sadece elektronik posta yollamış. Ben de ancak gece yarısı bakabildim internete. O yüzden gecikti. Ama bilgi doğru, Süha bütün kayıtları almış bankadan. Tarık’ın hesabına iki yüz bin lira yatırıldığı gün çekilmiş para… Hesap kocası Rıfat Gümüşova'ya ait aslında. Ama kocasının bilinci yerinde olmadığı için, vekâlet Jale’deymiş. Bir yıldır kendisi kullanıyormuş hesabı...”</p>

  <p class="block4">Güzel haberdi, ama hala tek başına bir işe yaramıyordu. Tarık'ın kaldığı oteldeki görevlinin Jale'yi teşhis etmesi çok önemliydi.</p>

  <p class="block4">“Teşekkür ederim Zeynep.” dedim daha fazla sıkıştırmayarak. 'Ali'yi verir misin?”</p>

  <p class="block4">“Derhal Başkomiserim.”</p>

  <p class="block4">Telaştan iyi geceler demeyi bile unuttu zavallım. Bizim sarsakla düşe kalka bir aklı havadalık gelmişti bu kıza da.</p>

  <p class="block22">“Buyurun Başkomiserim.” diyen Beyoğlu hovardasının sesi duyuldu yeniden. “Beni emretmişsiniz?”</p>

  <p class="block22">Nasıl da resmi ağızla konuşuyordu, sanki görev başında.</p>

  <p class="block4">“Ha Alicim.” dedim yumuşatarak. “Sabah ilk iş, şu Tarık’ın oteline gitmelisiniz... Fotoğraflarla beraber. Adamın Jale’yi tanıması çok önemli. Tek dayanağımız o. İhsan’ı da teşhis ederse işimiz çok kolaylaşmış olur.”</p>

  <p class="block4">“Biliyorum Başkomiserim. Hiç merak etmeyin, siz merkeze gelmeden halletmiş oluruz o işi.”</p>

  <p class="block4">“İyi olur.” dedim fazla uzatmadan. “Artık, siz de gidip uyuyun, yarın zor bir gün olacağa benziyor yine. Hadi iyi geceler...”</p>

  <p class="block4">“İyi geceler...” Kapatacaktı, sanırım sevgilisi bir şeyler fısıldadı. “Zeynep de iyi geceler diliyor Başkomiserim.”</p>

  <p class="block4">Gülmemek için zor tuttum kendimi.</p>

  <p class="block4">“Tamam, tamam hadi ikinize de iyi geceler.”</p>

  <p class="block4">Merdivenleri çıkarken Jale'yi düşündüm. Evet. Tarık'ı kiralayan muhtemelen oydu. Kıskançlık mı, yoksa parasının çalınması mı? Acaba hangi ruh hali yöneltmişti onu insan öldürtmeye? Hem de sevdiği, belki de aşık olduğu birini... Çok incinmiş olmalıydı Jale, çok çaresiz. Hem kalbini kırmış hem de parasını çalmıştı Engin. Bir erkek için değer miydi bütün bunlara? Çocukluğumda geçen bir konuşmayı hatırladım. “Aşk, kadınları güzelleştirir,” demişti kocasından ayrılıp genç bir öğretmenin peşinden giden Nihan Teyze'm. “Yanlış.” diye başını sallamıştı annem. 'Aşk, kadınları aptallaştırır.” Annemin söyledikleri doğru muydu bilmiyorum, ama Nihan Teyzem konusunda haklı çıkmıştı. Uğruna kocasını boşadığı öğretmen, üç yıl sonra daha genç bir kadına gönlünü kaptırmış. “Ne yapayım Nihancım, âşık oldum.” diyerek işin içinden çıkıvermiş. Jale'nin başından geçenler, biraz Nihan Teyze’min hikâyesine benziyordu. Evet, bir de Azize'miz vardı. Aşk üçgeninin üçüncü ayağı. Bu serüvenin başka bir kahramanı. Yoksa kurbanı mı demeliyim? Sahi kimi seviyordu bu Engin? Azize'ye duyduğu bağlılık gerçek miydi? Yoksa günü geldiğinde, tıpkı Jale gibi onu da koyacak mıydı kapının önüne? Evet, rezil bir adamdı Engin, ama ölmeyi hak ediyor muydu, bundan emin değildim. Öte yandan, adamın katilini hâlâ bulmuş değildik. Engin'i o kiralık katilin öldürmediği açıktı. Başka biri daha önce davranmıştı ondan. Kendi ölümüne yol açan da bu geç kalıştı zaten. Engin’i daha önce öldürebilmiş olsaydı, belki de şu an morgun soğuk bir dolabında değil, otelindeki sıcak yatağında Jale’den aldığı paraları nasıl harcayacağının düşünü kuruyor olacaktı.</p>

  <p class="block5" id="calibre_pb_61">&nbsp;</p>
</body>
</html>
