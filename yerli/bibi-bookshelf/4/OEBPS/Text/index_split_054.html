<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="calibre_pb_53">“Yirmi iki tane... Üstelik aralarında üç apartman, iki tane de han var.”</p>

  <p class="block4">Solmakta olan kış güneşinin, son bir gayretle gölgelerini asfalta serdiği harabe evlere bakarak mırıldandı Ali.</p>

  <p class="block4">“Ne paylaşılmaz semtmiş burası ya!”</p>

  <p class="block4">Yolun iki yanından küçük dereler halinde akan sulara basmamaya özen göstererek yürüyen Zeynep, “Paylaşılmaz tabii Alicim.'' diye onayladı erkek arkadaşını, “Burası şehrin göbeği. İstanbul'da gayrimenkuller giderek değer kazanıyor, üstelik halâ makul seviyeye ulaşmış değil.”</p>

  <p class="block4">Konu özerinde kafa yorduğu belliydi. Ben de hiç anlamazdım bu emlak işlerinden. İyi ki de anlamazdım, neyime yetmiyordu Balat’taki baba yadigârı o eski ev.</p>

  <p class="block4">Ama Ali benim gibi düşünmüyor olacak ki, “Gerçek seviyesi neymiş?” diye atıldı merakla. “Neye göre belirliyorlarmış bu fiyatları?”</p>

  <p class="block4">Kasadan çıkan tapuları, evrakları koymamasına rağmen, artık içinde ne varsa taşımakta güçlük çektiği, gri renk çantasını koltuğunun altına kıstırırken cevapladı Zeynep.</p>

  <p class="block4">“New York, Paris, Londra gibi şehirlerdeki ev fiyatlarına göre... Oralarda şehir merkezindeki yüz metre kare evler, milyon dolarlara satılıyor, burada ise üç yüz bin, bilemedin beş yüz bin dolar. Yaşadığımız şehrin pek farkında olmayabiliriz, ama İstanbul bir dünya metropolü...” Yokuşta bir an durup bana çevirdi yorgun bakışlarını. “Siz daha iyi bilirsiniz Başkomiserim, bizim bu güzel şehrimizin, onlardan ne eksiği var...”</p>

  <p class="block4">“Eksiği insan.'' Benim yerime yardımcım yanıtlamıştı. İsyan edercesine öfkeli çıkıyordu sesi. Evlerin arasına gerilmiş iplerden sarkan çamaşırları gösterdi. 'Şehrin göbeğindeki şu manzaraya bak. İş görüntüde kalsa gene iyi, millet gece girmeye korkar bu sokaklara be. Uyuşturucu burada, fuhuş burada, kapkaç burada...”</p>

  <p class="block4">“Yoksulluk burada,” diye ekledi Zeynep. “Cehalet burada. Cinayet burada. Ama her zaman böyle değilmiş. Eskiden istiklal Caddesi'ne en güzel elbiselerini giyerek çıkarmış insanlar, burada yaşayanlar da çok farklıydı herhalde. Baksana şu evlerin güzelliğine, şimdi bile fark ediliyor...”</p>

  <p class="block9"><span class="text">Gözlerim yıkılmayı bekleyen talihsiz binaları taradı. Bir zamanlar bu evlerde yaşayan İstanbulluları hatırladım, onların bu</span> <span class="text">şehre, kültürümüze kattıklarını. Sahiden de lanetliymiş gibiydi bu semt. Çekilen acılardan sonra uğursuz rüzgârların eksik olmadığı bir belde gibi. Şehrin dokusuna müdahale edilmişti, sadece bu binalara değil, insanların hayatına da. Bu meşum viranelik, İstanbul'un göbeğindeki getto, o toplumsal histerinin, o devlet intikamının bir göstergesi. Ama şimdi bunu çocuklara anlatmaya çalışsam anlamayacaklardı, üstelik çözmemiz gereken iki ölümlü bir cinayet dosyası bizi bekliyordu halâ.</span></p>

  <p class="block4">“Neyse arkadaşlar.” dedim Tarlabaşı’nın üzerimize çöken kötü etkisinden kurtulmak için. “Şehrin halini sonra tartışırız, biz soruşturmamıza dönelim. Nasıl ölmüş Engin, belli oldu mu?”</p>

  <p class="block4">Usulca başını salladı kriminoloğumuz. Giderek soğuyan havaya rağmen, alnında küçük ter damlacıkları belirmişti “Şefik yanılmamış Başkomiserim. Uzaktan atılan bir bıçakla öldürülmüş. Tek darbe. Yakın mesafeden bıçağın o kadar derine girmesi mümkün görünmüyor. Katilin bu bıçak atma meselesinde usta biri olduğunu düşünüyorum. Özel olarak bu mesele üzerine çalışmış biri.”</p>

  <p class="block4">“Bıçak kullanan bir tetikçi...” diye hayretini dile getirdi Ali. “Aslında pek pratik bir yol değil. Tabii herif psikopat değilse. Yani böyle öldürmekten özel bir zevk almıyorsa...”</p>

  <p class="block4">“Belki de mesleği bıçak atmaktır.”</p>

  <p class="block4">İkisi de başlarını çevirip bana baktılar.</p>

  <p class="block8">&nbsp;</p>
</body>
</html>
