<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Lütfen, sadece romanlarınızdaki cinayetlerle ilgilenin”</h1>

  <p class="block8">&nbsp;</p>

  <p class="block4">Belki de uyumasaydım daha iyi olacaktı; çimdi çok daha yorgun hissediyordum kendimi. Kafam kazan gibiydi, gözkapaklarımda birer değirmen taşı, ağzımda ancak Tarlabaşı'nın yüzyıllık binalarının bodrumlarında hissedilen bir küf tadı, bir çürümüşlük kokusu... Yataktan kalkınca da bırakmamıştı o pis koku yakamı. Ilık suyla banyo yaptım, tıraş oldum, dişlerimi fırçaladım, neyse koku kayboldu. Ama kafamda hep aynı sersemlik. Bir kahve yaptım, şekersiz, şöyle okkalı cinsinden... Yok, hiçbir faydası olmadı. Giyindim, en iyisi yeniden hayata karışmaktı... Hayata karışmak mı? Kanlı katillerin peşinde koşturmak desene şuna. Evet, hakikat buydu; birilerinin hayatına son veren eylemler, benim için hayatın ta kendisiydi. Hiç de yaman bir çelişki değildi, mesleğim buydu; cinayetler... Katilin işi bittiğinde benimki başlıyordu. Cinayetlerle, yani insanlığın o karanlık yüzüyle uğraşırken daha iyi hissediyordum kendimi. En kötü tarafı alışamamaktı. Yıllar önce mesleğe ilk başladığımda Komiser Rauf, “Zamanla kanıksarsın evladım,” demişti, “öğretmenin derse başlaması gibi kolay gelir ölü bedenlerle karşılaşmak. Adamın dağılmış beynine bakar, sonra da gider yemeğini yersin.” Söylediklerinin bir kısmını yapmaya başlamıştım aslında, dün geceki gibi cinayet mahallinden çorba içmeye gittiğimiz çok olmuştu, ama hiçbir zaman derse başlayan bir öğretmen gibi hissetmemiştim kendimi kurbanların başında. Cinayetlerin eğitici bir tarafı olsa da ölüm her zaman trajikti. Daha da korkuncu, bulaşıcıydı, kendinizi asla ondan koruyamıyordunuz. Dün gece de bizim Ali'ye bulaşmıştı, öyle bir amansız ikilem koymuştu ki çocuğun önüne, öldürmese ölecekti.</p>

  <p class="block4">Gözlerim kızımın fotoğrafına kaydı; hiç ölmemiş, az sonra yatak odasının kapısını açarak, “Günaydın” diyecekmiş gülümsüyordu babasına. Evet, bizim eve kadar sızmıştı ölüm. Karımı, kızımı almıştı elimden. Sanki bana bulaşan herkes bedel öder demek istiyordu Azrail. “Bu kadar yakınımda dolaşmayacaktın Nevzat!” İşin kötüsü artık kaçmak da mümkün değildi ondan. Evgenia, “Bırakalım bu şehri. Gökçeada'ya gidelim.” diye dil döküyordu. “Sessiz, huzur dolu yepyeni bir hayata başlayalım.” Neden kabul etmediğimi de anlatamıyordum. Onun için denizin nemiyle yüklü ılık rüzgârların altında, dalgaların sesiyle yaşlanmak anlamına gelen o sakin hayat benim için cehennemdi. Gerçek hayatta denetim altında tutabildiğim kâbuslar, o sakin hayatın tembel günlerinde, uzun gecelerinde sadece aklımı değil bilinçaltımı da ele geçirecekti. Bundan adım gibi emindim; çünkü yaşamıştım. Her sabah olmasa da sıklıkla kâbuslarla uyanacaktım. Sadece kendi hayatımı değil, Evgenia'nınkini de cehenneme çevirecektim. Kâbuslarla başa çıkabilmenin tek yolu onlarla uyanıkken karşılaşmaktı. Bu düşüncelerle çıktım evden.</p>

  <p class="block4">Mahallemizin emektar köpeği Bahtiyarın mukavva kutudan yaptığım uydurma evi hâlâ boştu. Dün sabah koyduğum yiyecekler de olduğu gibi duruyordu. Nereye gitmişti bu hayvancağız?</p>

  <p class="block4">“Bahtiyar'ı biz aldık.” diyen bir sesle irkildim. Eriyen kar sularının ıslattığı dar kaldırımın önünde dikiliyordu sesin sahibi. “Havalar çok soğuk Nevzat Bey. Donacağından korktuk. Bizim kış bahçesinde küçük bir yer ayarladım ona. Torun da bayılıyor. Soğuklar geçene kadar bizde idare etsin.”</p>

  <p class="block4">Şu polisiye roman yazarıydı konuşan. Burnunun ucuna düşen gözlüklerini işaretparmağıyla geriye iterek tamamladı sözlerini.</p>

  <p class="block4">“Tabii sizce de uygunsa...”</p>

  <p class="block4">“Uygun.” dedim isteksizce gülümseyerek. “İyi olur, hiç değilse hastalanmaz hayvancağız.”</p>

  <p class="block4">Garip bir adamdı bu polisiyeci. Bizim evin iki bina yukarısında, huzur içinde uyusun Mihail Amca'nın evini satın alınıp restore ettirmişti. Günahını almayayım, hiçbir masraftan kaçınmayarak aslına uygun yaptırmıştı binayı. Bana karşı da son derece saygılıydı, aslında saygıdan öte bir durum. Bir yakınıymışım gibi hep sevgiyle bakıyordu yüzüme, sevgiyle değil de anlayışla, sanki en yakın arkadaşı, ailesinden biriymişim gibi. Daha önce de evden çıkarken beni izlediğine tanık olmuştum; sağ eli kırçıl sakallarında, tamamlanmamış resmine bakan bir ressam gibi dalgın dalgın adımlarımı sayıyordu. Fark ettiğimi görünce hiç çekinmedi, beyaz dişlerini gösteren cesur bir gülümsemeyle selamlamıştı beni. Anlayamıyordum ama tuhaf bir şey vardı bu adamda. Hayır, bana zarar vereceğini sanmıyordum. Üstelik çok da iyi bir eşi vardı; nazik, güler yüzlü, yardımsever bir insan. Ama ailenin en şeker üyesi torunları Rüzgar'dı. Allah beterinden saklasın, dünya tatlısı bir çocuk. Anne babasını görmedim, sık gelmiyorlardı galiba. Belki bizim tuhaf yazardan çekiniyorlardır. Fakat torun her hafta sonu bunların evinde. Bir keresinde bakkal Recep'in dükkânında karşılaştık Rüzgar’la. “Polisler iyi midir?” diye sordu. Ne diyeceğimi bilemedim. Polisine göre değişir gibilerden bir şeyler geveledim. Çünkü aklım yazara kaymıştı yine. Adam torununa bile anlatmıştı beni. Düşünün alakayı! Evgenia da fark etmiş, “Belki de senin romanını yazar Nevzat,” demişti her zamanki iyimserliğiyle. “Fena mı olur, herkes seni tanır. Adam gibi adamlık nasıl olurmuş öğrenir.” Kimsenin beni tanımasını istemiyordum. Hem bu yazarları bilirdim, olayları da insanları da abartırlardı. Olduğundan daha fazla kan, olduğundan daha fazla entrika, olduğundan daha iyi kahramanlar, olduğundan daha kötü insanlar... Gerçek hayatta olmayacak işler, olmayacak insanlar. Üstelik ben bile kendimi tam olarak anlayamazken, bir başkası beni nasıl anlatabilirdi ki?</p>

  <p class="block4">“Soruşturma nasıl gidiyor?” diyen yazarın sorusuyla dağıldı düşüncelerim. “Zanlı var mı elinizde?”</p>

  <p class="block4">Yine aynı şeyi yapıyordu. Sanki bütün hayatımı dakikası dakikasına biliyormuş gibi günlük uğraşılarımla ilgili sorular sorarak beni tedirgin ediyordu. Soğuk bir ifade takındım.</p>

  <p class="block4">“Ne soruşturması? Neden bahsettiğinizi anlamadım.”</p>

  <p class="block4">Hiç alınmadı, o her zamanki anlayışlı halini takındı yine. Ve tabii ısrarcı tavrını.</p>

  <p class="block4">“Tarlabaşı'ndaki cinayetlerden söz ediyorum... Olayı siz soruşturuyorsunuz değil mi?”</p>

  <p class="block4">Bir de şu kollarını göğsünde kavuşturup başını hafifçe sağa eğmesi yok mu, işte bu kendinden emin hali, iyice sinirlendiriyordu beni.</p>

  <p class="block4">“Tarlabaşı’ndaki cinayetleri nereden biliyorsunuz?”</p>

  <p class="block4">Kış rüzgârı gibi sert çıkmıştı sesim.</p>

  <p class="block4">“Televizyondan... Sabahtan beri haber bültenleri ballandıra ballandıra cinayetleri anlatıyor. İki cinayetin birbiriyle bağlantılı olduğunu bile söylediler, öyle mi gerçekten?”</p>

  <p class="block4">Aslında açıkça adamı terslemem, bu işlere burnunuzu sokmayın demem gerekirdi, ama komşumdu, yüz yüze bakıyorduk, olmazdı.</p>

  <p class="block4">“Basın sorumsuz davranıyor,” dedim öfkemi gemleyerek. “Birileri birilerini öldürse de haber yapsak diye morg önünde bekliyorlar.”</p>

  <p class="block4">“Çok gerginsiniz.”</p>

  <p class="block4">Ne diyordu bu adam yahu? Sanki aklımdan geçenleri duymuş gibi yanıtladı.</p>

  <p class="block4">“Basın hakkında böyle düşündüğünüzü sanmıyorum. Siz anlayışlı bir polissiniz.”</p>

  <p class="block4">Bu kadarı da fazlaydı artık.</p>

  <p class="block4">“Benim anlayışlı bir polis olduğumu nerden biliyorsunuz? Tanıyor musunuz beni?”</p>

  <p class="block4">Ellerini usulca yukarı kaldırdı. “Özür dilerim, haddimi aştım galiba.”</p>

  <p class="block4">Geri adım atmaya hiç niyetim yoktu, nezaketi, komşu hatırını bir kenara bıraktım.</p>

  <p class="block4">“Biraz öyle oldu. Tanımadığınız biri hakkında fikir yürütemezsiniz. Yürütseniz bile bunu o insanın yüzüne söyleyemezsiniz.”</p>

  <p class="block4">“Haklısınız, ben sadece...”</p>

  <p class="block4">Hayır, onu dinlemeyecektim, ne zamandır aradığım fırsat sonunda ayağıma gelmişti, ağzının payını verecektim, bu her işe burnunu sokan yazar bozuntusunun.</p>

  <p class="block4">“Sadece filan yok beyefendi, ne ben sizin yarattığınız bir karakterim ne de bu cinayetler romanınız için gereken bir kurgu. Burada gerçek insanlar var, gerçek ölüler, gerçek acılar. Lütfen, sadece romanlarınızdaki cinayetlerle ilgilenin. Gerçek hayattakilerle başa çıkamazsınız.”</p>

  <p class="block4">Oldukça sert konuşuyordum, ama ne yaparsam yapayım, yüzündeki o anlayışlı gülümsemeyi bir türlü silemiyordum. Ne söylersem söyleyeyim, adam kızmıyordu. Ben kızım Aysun'a bile bu sabrı gösterememiştim. Tuhaf bir adamdı. Yazarların yarı deli olduğunu söylerlerdi de inanmazdım, doğruymuş demek.</p>

  <p class="block4">“Gerçek cinayetlerle başa çıkamayacağımı biliyorum Nevzat Bey.” dedi zerrece öfke taşımayan bir sesle. “Yaptığınız işin ne kadar zor olduğunun da farkındayım. Sadece meraktan sordum.”</p>

  <p class="block4">Hayır, merak değildi, başka niyetleri vardı, ama gelin görün ki anlayamıyordum. Şu herifi bir de Zeynep'e araştırtsam iyi olacaktı. O anda çaldı telefonum. Zil sesini duyunca, “Neyse, daha fazla meşgul etmeyeyim sizi.” diyerek sıvışmayı seçti. İsabetli de oldu yoksa daha kırıcı olabilirdim. Ama giderken kılçığını atmadan da edemedi. “İşiniz zor, çözmeniz gereken iki cinayetli karmaşık bir dosya var. Hadi bol şans...”</p>

  <p class="block4">Bol şansmış, herife bak yahu, sanki amirim, sanki ondan iyi dilek bekleyen var, teşekkür bile etmeden telefonumun ekranına baktım. Ali'ydi arayan. O gerginlikle açtım telefonu.</p>

  <p class="block4">“Evet Ali, ne var?”</p>

  <p class="block4">Duraksadı, benden böyle bir kabalık beklemiyordu çocuk.</p>

  <p class="block4">“Şeyy Başkomiserim, rahatsız ettim galiba?”</p>

  <p class="block4">Ağır adımlarla uzaklaşmakta olan yazara bakarak yanıtladım. “Yok Alicim, yok rahatsız etmedin, münasebetsizin biriyle tartışıyordum da...”</p>

  <p class="block4">“İsterseniz sonra arayayım...”</p>

  <p class="block4">“Yok dedim Ali, seni dinliyorum...”</p>

  <p class="block4">Uzatmadan girdi konuya.</p>

  <p class="block4">“Tarlabaşılılar Kulübü’nü yakmaya çalışmışlar.”</p>

  <p class="block4">“Barbut İhsan’ın mekânını mı?”</p>

  <p class="block4">“Doğrudur Başkomiserim.”</p>

  <p class="block4">“İşler kızışıyor desene!”</p>

  <p class="block4">“Öyle Başkomiserim. Kara Nizam'ın işi olmalı. Engin’in intikamını almaya çalışıyor galiba.”</p>

  <p class="block4">Ya da öyle bir görüntü yaratmaya çalışıyor diye geçirdim aklımdan ama sormadan edemedim.</p>

  <p class="block4">“Failleri yakalandı mı?”</p>

  <p class="block4">“Yok Başkomiserim, o saatlerde sokak sakinmiş. Gören olmamış. Ama molotof kokteyli atılmış.”</p>

  <p class="block4">Molotof kokteyli mi? Kumar mafyasının molotof kokteyli kullandığını da ilk kez duyuyordum.</p>

  <p class="block4">“Yaralı, ölü var mı?”</p>

  <p class="block4">Dün gece birini öldürdükten sonra daha da duyarlı olmuştu bizim silahşor.</p>

  <p class="block4">“Şükür yok.” dedi memnuniyetini sakınmayan bir sesle, “Sadece binanın kapıcısı hafif yaralanmış.”</p>

  <p class="block4">Ben onun kadar iyimser değildim, bu hesaplaşma kanlı geçeceğe benziyordu... İki ölü, bir hafif yaralı, daha neler görecektik bakalım.</p>

  <p class="block4">“Anlaşıldı. Kara Nizam'ın mekânına bir uğrayalım artık.”</p>

  <p class="block4">“Ben uğradım bile Başkomiserim ama Öztarlabaşılılar Kulübü kapalı. 'Cenazemiz var’ diye bir yazı bırakmışlar kapıya. Hepsi bu.”</p>

  <p class="block4">“Peki, şimdi nerdesin?”</p>

  <p class="block4">“Olay yerinde... Tarlabaşılılar Kulübü'nde yani.”</p>

  <p class="block4">Başkomiseri gibi ekâbir değildi tabii, duyar duymaz damlamıştı Tarlabaşı'na.</p>

  <p class="block4">“Tamam Alicim, ben de geliyorum.”</p>

  <p class="block5" id="calibre_pb_18">&nbsp;</p>
</body>
</html>
