<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Cinayet işleyenler, kurbanlarıyla birlikte kendi huzurlarını da öldürürler”</h1>

  <p class="block8">&nbsp;</p>

  <p class="block4">Önce ağır bir kebap kokusu, sonra Nizam’ın gülümsemesi karşıladı beni. Kapıyı açar açmaz, burnumun ucunda belirivermişti mafya babasının çirkin bir maskeyi andıran suratı. Nerden haber almıştı geldiğimi, yoksa beni mi gözlüyordu pencereden?</p>

  <p class="block4">“Hoş geldiniz Başkomiserim, sefalar getirdiniz...”</p>

  <p class="block4">Samimi olduğuna inanmadığımdan mıdır nedir, artık sevimli gelmiyordu bu adam bana.</p>

  <p class="block4">“Hoş bulduk.” dedim en az onunki kadar sahte bir gülümsemeyle. “Hayrola, kapıda mı bekliyordun Nizam?”</p>

  <p class="block4">Arsız bir kahkaha koyverdi.</p>

  <p class="block4">“Yok Başkomiserim, çocuklar haber verdi, sokağa girdiğinizi görmüşler de...”</p>

  <p class="block4">Hemen arkasında, el pençe divan durmuş iki yeğeni dikiliyordu. Terbiyesizlik olmasın diye, bakışlarını yere dikmişlerdi. Birden fark ettim, ben içeri girince herkes ayağa kalkmıştı. Herkes dediğim de hepsi genç, çoğu esmer, kavgaya dövüşe hazır delidolu adamlar. Bütün yeğenlerini ocak başına mı toplamıştı bu Nizam? Fidan'ın arkadaşlarından gelebilecek bir saldırıya karşı kendini güvenceye almaya çalışıyordu herhalde. Saldırı olabileceği ihtimalini fısıldamıştı birileri kulaklarına. Ya da kıyıcı adamların her zamanki haliydi bu; cinayet işleyenler, kurbanlarıyla birlikte kendi huzurlarını da öldürürler.</p>

  <p class="block4">“Şöyle geçelim mi Başkomiserim?”</p>

  <p class="block4">Geniş bakır bacası işlemelerle süslenmiş nar kırmızısı kömür parçacıklarının parlayıp söndüğü, ince uzun ocağın yanındaki masayı gösteriyordu. Ocağın hemen sağ tarafındaki yayvan tepsinin üzeri pişirilmeyi bekleyen kebap şişleriyle doluydu: Patlıcanlı, domatesli, soğanlı. Adana, Urfa, çöp şiş, tavuk şiş, insanın aklına gelebilecek bütün kebap çeşitleri... Umarım benim için hazırlamamışlardır diye düşünürken bakışlarım ocağın karşısındaki masaya kaydı. Gâvurdağı salatası, söğüş domates, yeşilbiber, salatalık, maydanozdan naneye, rokadan tereye kadar envai çeşit yeşillik, közlenmiş patlıcan, çökelek, cacık tabaklarıyla doluydu üzeri.</p>

  <p class="block4">“Size layık değil ama çocuklar hazırlamış bi'şeyler.” diyerek korktuğumun başıma geldiğini müjdeledi Nizam. Şölen masasının önünde mahcup bir tavırla söylendim.</p>

  <p class="block4">“Çok teşekkür ederim, zahmet etmişler, ama hiç aç değilim, az önce yedim.”</p>

  <p class="block4">Yılışık yılışık sırıttı.</p>

  <p class="block4">“Gene yersiniz Başkomiserim, babayiğit adamsınız n’olacak?”</p>

  <p class="block4">Kesin bir ifadeyle başımı salladım.</p>

  <p class="block4">“İstemem Nizam. Gerçekten...”</p>

  <p class="block4">Hayal kırıklığına uğramıştı, ama hemen pes etmedi.</p>

  <p class="block4">“Bakın söylemedi demeyin, bu kebapları başka bir yerde yiyemezsiniz...”</p>

  <p class="block4">Takdir eden gözlerle bir kez daha baktım tepsideki şişlere.</p>

  <p class="block4">“Enfes görünüyorlar.” Elimle kamıma dokundum. “Ama hakikaten yer yok.”</p>

  <p class="block4">İki çalı kümesini andıran kaşları birbirinden ayrıldı. Üzülmüştü, sadece beni etkilemek değildi amacı: yedirmek, içirmek babalığın şanındandı.</p>

  <p class="block4">“Başka zaman.” dedim teselli niyetine. “Şu işlerden bir kurtulalım.”</p>

  <p class="block4">Sanki aynı taraftaymışız gibi konuşmam sevindirmişti onu.</p>

  <p class="block4">“Evet Başkomiserim, şu işlerden bir kurtulalım, başımız da bir kara bulut dönüp duruyor ya, hayırlısı.”</p>

  <p class="block4">İçeri doğru genişleyerek uzanan salondaki boş masalara bir göz attım.</p>

  <p class="block4">“Hacer Hanım yok mu?”</p>

  <p class="block4">Karısının adım duymak bile tatlı bir yumuşaklık getirdi sert yüzüne.</p>

  <p class="block4">“Gelir şimdi... Kadınları bilirsiniz Başkomiserim. Bizimki de yeni gelin, dikkat ediyor giyimine kuşamına... E, yaşı da genç...” Genç derken gözleri gururla parıldamıştı. “Ben de karışmıyorum tabii. Hangi devirde yaşıyoruz. Kadın özgür olacak tabii. Alışveriş, kuaför filan işte geziyor. Merak etmeyin az önce aradı beni, yoldaymış...”</p>

  <p class="block4">O anda düştü jeton. Nizam’ın karısı Barbut İhsan’ın yanından geliyor olmalıydı. Bugün görüşeceklerdi. Bilseydi ne apardı acaba? Olan bitenden bihaber olan taze koca, sol taraftaki karanlık merdiveni gösterdi.</p>

  <p class="block4">“Şöyle yukarı çıkalım o zaman madem yemek yemeyeceksiniz, yazıhanede konuşuruz.”</p>

  <p class="block4">“Tamam, iyi olur...”</p>

  <p class="block4">Önden benim geçmem için saygıyla bekledi, racondu, ne yaparsam yapayım, önüme geçmeyecekti, çaresiz yürüdüm. Peşim sıra gelirken ocak başındaki ustaya seslendi.</p>

  <p class="block4">“Kebaplar beklesin. Sıtkı'ya da söyle çiğköfteye başlamasın.”</p>

  <p class="block4">İlk basamağa adımımı atar atmaz, otomatik olarak yandı ışıklar ve aynı anda bir müzik duyuldu. Nihavent makamında bir eser çalıyordu. Kartonpiyerlerin altına gizlenmiş hoparlörlerden geliyor olmalıydı ses. Müzik eşliğinde geniş merdivenleri tırmanmaya başladım. Duvarlara sıra sıra, renk renk yemek fotoğrafları asılmıştı. Lahmacun, ali nazik, çiğköfte, gâvurdağı salatası, babagannuş, haydari, içli köfte ve kebaplar, yazlık kışlık, çeşit çeşit, türlü türlü kebaplar... Haksızlık etmeyelim çok da iyi çekilmişti fotoğraflar. Baktıkça insanın iştahı açılıyordu doğrusu. Galiba reddetmekle yanlış bir karar vermiştim. Neyse ki bu gösteri çok sürmedi, basamaklar sona erdi ve gözlerimin önünde aşağıdakinden daha küçük bir salon beliriverdi.</p>

  <p class="block4">Ama sola değil, sağ taraftaki ahşap kapıya yöneldi Nizam.</p>

  <p class="block4">“Müsaadenizle Başkomiserim.” Merdivenin yanındaki kapının tokmağına uzanıp kendine doğru çekti. Patronunu görmesiyle birlikte, masada oturan dazlak adam suçüstü yakalanmış gibi telaşla ayağa kalkmaya çalıştı.</p>

  <p class="block4">“Buyurun Nizam Abi...”</p>

  <p class="block4">Zavallım o kadar kiloluydu ki ne kadar acele etse de olmadı, o doğrulana kadar biz odanın ortasına varmıştık bile.</p>

  <p class="block4">“Haydi Hilmi, haydi.” diye azarladı Nizam Abisi. “Çabuk, Başkomiserimin paltosunu al.” Adeta yuvarlanarak yaklaşan Hilmi, uzattığım paltoyu aldı. Performansının azamisini göstererek kapının arkasındaki askıya astı. Aynı anda Nizam artık alıştığım bir davranışta bulunarak Hilmi'nin kalktığı boş koltuğu gösterdi.</p>

  <p class="block4">“Buyurun, şöyle geçin.”</p>

  <p class="block4">“Yok.” dedim öndeki iskemleye yönelirken. “Ben böyle oturayım, daha rahat ederim.”</p>

  <p class="block4">Sonunda dayanamamış gibi yalancıktan patladı.</p>

  <p class="block4">“Böyle olmaz ki, yemek yapıyoruz yemiyorsunuz, hürmet edelim diyoruz izin vermiyorsunuz. Bir raddeden sonra bize hakaret sayılır bu Başkomiserim.”</p>

  <p class="block4">Gülümsemem, alttan almam gerekirdi, büyük bir ciddiyetle karşımdaki iskemleyi gösterdim.</p>

  <p class="block4">“Otur Nizam, geç şöyle otur.”</p>

  <p class="block4">Yapmacık alınganlığı anında sona erdi. Bu Allahın belası polisle işimiz var ifadesi belirdi bir an gözlerinde, ama sadece bir an, sonra uysal bir tavırla çöktü gösterdiğim iskemleye. Otururken bakışları tombul müdüre kaydı, adamcağız kapının önünde öylece bekliyordu.</p>

  <p class="block4">“Ne duruyorsun Hilmi?” diye fırçaladı. “Bak hâlâ bakıyorsun... Git hadi, git çay söyle çabuk. Hadi sallanma...”</p>

  <p class="block4">Elimi kaldırarak. “Teşekkür ederim, ben çay filan da istemiyorum.” dedim. Yeni bir hayal kırıklığıyla baktı Nizam.</p>

  <p class="block4">“Bir bardak çayımızı da mı içmeyeceksiniz Başkomiserim?”</p>

  <p class="block4">“Sabahtan beri içtiğim çayın haddi hesabı yok. Çarpıntı yapıyor fazlası.”</p>

  <p class="block4">Kararlı olduğumu anlayınca adamına döndü:</p>

  <p class="block4">“Tamam, çay may istemiyoruz, çek kapıyı çık hadi.”</p>

  <p class="block4">Alı al, moru mor kendini dışarı attı Hilmi.</p>

  <p class="block4">“Hazırlıklar için çok teşekkür ederim.” dedim ciddiyetimi gram eksiltmeden. ''Gösterdiğin hürmet için de ama ben görevdeyim...”</p>

  <p class="block4">Aynı sahte kibarlıkla itiraz edecek oldu.</p>

  <p class="block4">“Ama Başkomiserim...”</p>

  <p class="block4">“Aması maması yok... Eminim kebaplarınız çok lezzetlidir. Dediğim gibi şu işler hayırlıysa bir çözülsün, bir gün gelir, yerim. Evet, hesap almazsan onu da yapmam...”</p>

  <p class="block4">Güya takdir eden gözlerle süzdü beni, içinden ne isteyecek acaba bu polis diye geçiriyordu muhtemelen.</p>

  <p class="block4">“Janti Cemal'in ısmarladığı yemekleri de yemiyorsanız tamam.” dedi ellerini göğsünde kavuşturarak. “Hiç alınmam. Ama bizi ayırıyorsanız, işte o zaman üzülürüm.”</p>

  <p class="block4">Tavır değişikliğine gidiyordu, artık kartları açık oynamak istiyordu.</p>

  <p class="block4">“Eğer bizde bir eksiklik varsa telafi edebiliriz.” Ellerini göğsünden çözmüş, dirseklerini dizlerinin üstüne dayayarak bana doğru eğilmişti. İğrenç bir gülümseme yayıldı suratına. “Yanlış anlamayın lütfen... Yani ben de sizin dostunuz olmak isterim. Cemal Abi gibi... Üstümüze düşen ne varsa yerine getirmeye hazırım.”</p>

  <p class="block4">Rezil herif, üstü örtülü rüşvet teklif ediyor, onu desteklersem ya da yaptıklarını görmezden gelirsem çıkarlarımı kollayacağını ima ediyordu. Hemen reddetmenin bir yararı olmazdı. Güya, onun dümen suyuna giriyormuş gibi görünmeye karar verdim.</p>

  <p class="block4">“Yok canım, niye yanlış anlayayım,” dedim iki elimin parmaklarını birbirine geçirerek. “Elbette dost olabiliriz. Niye olmayalım?”</p>

  <p class="block4">Nizam o kadar alışkındı ki bu türden ilişkilere, aramızda gizli bir pazarlığın başladığı kanısına kapıldı. O cesaretle kırgınlığını dile getirmekten bile çekinmedi.</p>

  <p class="block4">“Öyle diyorsunuz da Başkomiserim, bizim Kudret'e neler yapmışsınız içeride...”</p>

  <p class="block4">İçindeki sitem, gözlerinde öfke parıltıları olarak dışa vuruyordu. Demek ki pek sevdiği bir yeğeniydi o katil. Belki de Kudret'e yapılanı kendine yapılmış bir hakaret sayıyordu.</p>

  <p class="block4">“Niye, ne yapmışız ki?” diye anlamazlığa vurdum. “Yanında avukatı bile vardı.”</p>

  <p class="block4">Yapmayın dercesine başını geriye attı.</p>

  <p class="block4">“Çocuğun ağzına tükürmüş, şu yanınızdaki genç polis. Delikanlı adama yapılır mı bu?”</p>

  <p class="block4">Sakin bir ifadeyle baktım.</p>

  <p class="block4">“Biri senin anana küfretse sen ne yapardın?”</p>

  <p class="block4">Beti benzi attı.</p>

  <p class="block4">“Küfür mü etti Kudret?”</p>

  <p class="block4">“Yoksa ağzına niye tükürsün Ali. Kudret dua etsin ben oradaydım. Olmasaydım...”</p>

  <p class="block4">Daha fazla duymak istemedi.</p>

  <p class="block4">“Tamam, tamam, anladım, bizimki terbiyesizlik etmiş... Devletin memuruna, polisine saygımız sonsuzdur...” Böyle söylemesine rağmen gerginliğinden bir türlü kurtulamıyordu. “Fakat siz de çok üstüne gitmişsiniz... Olay belli, bariz nefsi müdafaa. Mahkemeye çıktığında da serbest kalacak zaten...” Sanki söylenmemesi gereken bir şeyi ağzından kaçırmış gibi birden sustu. “Yani avukat Sacit öyle söylüyor.”</p>

  <p class="block4">Hiçbir şeyin farkında değilsin dercesine başımı sallayarak. “Şanslıysanız Kudret serbest kalmaz.” dedim. “En az birkaç ay yatar içerde. Eğer Kudret bugün çıkarsa ne onun için ne de senin için iyi olur.”</p>

  <p class="block4">Çalı kaşları bitişti, minik gözleri iyice kayboldu göz çukurlarında.</p>

  <p class="block4">“Ne demek istiyorsunuz?”</p>

  <p class="block4">Alaycı bir ifade takındım.</p>

  <p class="block4">“Hadi Kara Nizam, bilmezmiş gibi yapma, çoktan almışsın istihbaratı. Dün öldürdüğünüz kızın arkadaşları bunu bırakmaz yanınıza... Hepsi patlamaya hazır bomba gibi. Eğer Kudret serbest kalırsa...”</p>

  <p class="block4">Kara yüzünde sapsarı bir endişe belirmişti, yine de yiğitliğe leke sürmedi.</p>

  <p class="block4">“Üç beş çapulcuya pabuç bırakır mıyız biz?”</p>

  <p class="block4">Alaycı bir gülümseme takındım.</p>

  <p class="block4">“Orasını bilmem, ama üç beş çapulcu dediğin adamlar, geçen yaz Taksim'de hükümete geri adım attırdılar. Yüzlerce polis yığdık buraya, yine de başa çıkamadık.”</p>

  <p class="block4">Boş boş baktı suratıma.</p>

  <p class="block10">“Gezi Parkı diyorum, ne oldu orada? Devletin bütün gücüne, o kadar tazyikli suya, biber gazına rağmen kim kazandı?”</p>

  <p class="block4">Ardı ardına yutkundu korkuyla</p>

  <p class="block4">“O kadar kalabalık mı bu çakallar?”</p>

  <p class="block4">Çaresizmiş gibi dudak büktüm.</p>

  <p class="block4">“Ne kadar olduklarını kim bilebilir ki? İnternetten haber yayıyorlar, bir saat içinde binlerce insan topluyorlar. Zaten Gezi olaylarından kinleri varmış size. Fidan’ın ölümü de iyice tuz biber ekti üzerine. Daha da beteri, Gezi'dekiler barışçıl çocuklardı, ama silahlı gruplar da işin içine girerse…”</p>

  <p class="block4">Yüzünden çekilen kanla birlikte, Nizam da geri çekildi.</p>

  <p class="block4">“Tarlabaşı’ndaki Kürtler mi?”</p>

  <p class="block4">Blöfümün işe yaradığından duyduğum memnuniyeti gizlemeye çalıştım.</p>

  <p class="block4">“O kadarını bilmiyorum.” diye söylendim. “Kürtler de olabilir Türkler de, çok silahlı örgüt var İstanbul'da... Terörle Mücadele ne kadar operasyon düzenlerse düzenlesin, bir türlü bitiremiyor.”</p>

  <p class="block4">Kapkara bir endişe gelip çöreklenmişti mercimek gözlerine.</p>

  <p class="block4">“Üstelik yeni evlendin.” diye kanayan yarasına tuz bastım. “Balayı bile yaşamamışsın Hacer Hanımla. Şimdi de bu bela. Birkaç eylemciyi öldürseniz n'olacak? Bu sefer biz yapışacağız yakanıza...”</p>

  <p class="block4">Çaresizlik hızla ele geçirmişti bütün benliğini.</p>

  <p class="block4">“Peki n'apıcaz o zaman?” diye öfkeyle söylendi. Yana açtığı elleri titriyordu. “Aşağı tükürsen sakal yukarı tükürsen bıyık.”</p>

  <p class="block4">Gizli bir sır verir gibi öne doğru eğildim.</p>

  <p class="block4">“Birkaç gün dükkânları kapat...” Elimle etrafı işaret ettim. “Ocak başlarını, kahvehaneyi, kulübü, otoparkı. Ne varsa... Yeğenlere de ortalıkta görünmemelerini söyle. Sen de Hacer Hanım'ı al, bir tatil yap. Mesela bir hafta Rusya'ya git. Vize filan da yok. Moskova şahanedir şimdi.”</p>

  <p class="block4">Kafası allak bullak olmuştu, söylediklerim mantıklı geliyordu, ama hâlâ bana güvenmiyordu. Janti Cemal’in adamı olarak ona bir oyun mu oynuyordum yoksa? Barbut İhsan'ın lehine bir dümen mi çeviriyordum? O anda açıldı kapı. Enfes bir koku doldu içeriye, sonra uzun boylu, sarışın bir kadın belirdi kapının önünde. Yer yer siyah gölgelerle kaplı altın rengi samur bir kürk vardı sırtında, biraz daha açık sarı olan saçları yeni yapılmıştı, kalın kumral kaşlarının altında, cesurca bakıyordu zümrüt rengi iri yeşil gözleri, abartısız bir kırmızı rujla canlandırılmıştı dolgun dudakları... Belki birazcık burnu iriydi, ama ne yalan söylemeli, bu kusur bile değişik bir çekicilik katıyordu uzun yüzüne. Güzeldi, gerçekten güzel kadındı, eski adıyla Hacer, yeni adıyla Çilem.</p>

  <p class="block4">Karısını görür görmez, ne yaklaşan tehlike ne yeğeninin işlediği cinayet, ne karşısında oturan şu güvenilmez başkomiser, hepimizi, her şeyi unuttu Nizam. Derin çukurlardaki gözleri sevinçle ışıldadı, çirkin yüzüne yine bir sevimlilik yayıldı.</p>

  <p class="block4">“Hacer Hanım.” dedi sanki ağzından binlerce Hacer çıktı. Öyle böyle değil. Nizam sahiden de fena halde âşıktı belki de kendisinden ölesiye nefret eden bu genç kadına.</p>

  <p class="block4">“Hoş geldin Hacer Hanım.”</p>

  <p class="block4">Sanki bakmaya doyamıyormuş gibi gözlerini alamıyordu genç karısından, ama Hacer'in pek umurunda değildi bu ilgi.</p>

  <p class="block4">“Hoş bulduk.” dedi adama önemsemeyen bir bakış attıktan sonra, iyi, sıcakmış burası.”</p>

  <p class="block4">Kürkünü çıkarınca bej kaşmir bir kazağın sarmaladığı dolgun göğüsleri, tarçın rengi dizüstü bir etekle kapatmaya çalıştığı uzun bacakları ortaya çıktı. Güzelliğinin yarattığı etkiden emin, ama bunu önemsemeyen bir edayla bana çevirdi şahane gözlerini.</p>

  <p class="block4">“Merhaba Nevzat Bey.” Emin olamadı. “Başkomiser Nevzat değil mi?”</p>

  <p class="block4">Ayağa kalktım, elimi uzattım.</p>

  <p class="block4">“Merhaba Hacer Hanım.”</p>

  <p class="block4">Uzattığım eli usulca sıktı, parmakları da en az bakışları kadar soğuktu.</p>

  <p class="block4">“Çilem demenizi tercih ederim.”</p>

  <p class="block4">Gülümsedim, yalan değil sahicisinden, kim ne derse desin güzel kadınlar iyi duygular uyandırıyordu insanda.</p>

  <p class="block4">“Nasılsınız Çilem Hanım?”</p>

  <p class="block4">Cılız bir sesle. ''İyiyim.” lafı döküldü dudaklarından, anlaşılacağı üzere kocası gibi bana da hiç yüz vermedi. Barbut benden bahsetmemişti, demek ki hâlâ güvenmiyordu kadına. Bu iyi haberdi, ama Çilem’in bana karşı açık davranmasını engelleyecekti, öte yandan bu çekici kadına ne kadar güvenebileceğimden ben de hiç emin değildim. Nizam'dan hoşlanmadığı açıktı, ama adamın aldığı servet değerindeki kürkü hiç tereddütsüz geçirmişti sırtına. Kocasını sevmese de onun sağladığı konfora âşık olan çok kadın tanımıştım</p>

  <p class="block4">“gel, şöyle otur.” diye yanındaki iskemleyi gösterdi kocası. Hiç acele etmeden elindeki pahalı kürkü, benim ucuz paltonun yanına astıktan sonra yerine getirdi Nizam'ın isteğini. Sonra gözlerini yüzüme dikti, evet, işte karşınızdayım dercesine bakmaya başladı.</p>

  <p class="block4">“Görüşme talebimi kabul ettiğiniz için teşekkür ederim.” diyerek başladım. “Engin'i siz de tanıyormuşsunuz.”</p>

  <p class="block4">Yüzünde tek bir mimik bile oynamadan sakince dinliyordu.</p>

  <p class="block4">“Nasıl tanışmıştınız?”</p>

  <p class="block4">Bej rengi kazağının kenarını düzeltti.</p>

  <p class="block4">“Tarlabaşılılar Kulübü’nde tanıştık. Bir ara oraya çok gelirdi Engin.”</p>

  <p class="block4">Usulca tehlikeli sulara doğru çektim sohbeti.</p>

  <p class="block4">“Siz de orada çalışıyormuşsunuz öyle mi? İhsan Bey’in yanında.”</p>

  <p class="block4">“Babamdan dolayı,” dedi umursamaz bir tavırla eteğinin özerine düşen saç telini alırken. “Babam. İhsan Bey’in babasının yanında çalışırdı.” Parmaklarının arasında tuttuğu saç telini sehpanın üzerindeki kül tablasına bıraktı. “Anlarsınız, bir elemandan çok yakın iki dost gibiydiler. Ben de o vesileyle İhsan Bey'in mekânında çalıştım bir süre.”</p>

  <p class="block4">Hemen tamamladım hikâyesini.</p>

  <p class="block4">“Sanırım İhsan Bey hapse girinceye kadar oradaymışsınız...”</p>

  <p class="block4">İlk kez tedirgin bir bakış altı yüzüme.</p>

  <p class="block4">“İhsan Bey'in hapse girmesiyle ilgisi yok. Zaten ayrılacaktım kulüpten. Pek hoşlandığım bir yer değildi.”</p>

  <p class="block4">Suratına rahat bir gülümseme yayılan Nizam. “Biz o sırada tanıştık zaten.” diye girdi araya. “Sonra da çalışmasına gerek kalmadı.” Uzanıp kadının elini tuttu. “Evinin kadını oldu Hacer Hanım.”</p>

  <p class="block4">İsteksiz bir gülümsemeyle onayladı genç kadın, ama elini usulca geri çekti.</p>

  <p class="block4">“Araları neden bozuldu?” diye sordum. “İhsan'la Engin'in diyorum. İhsan hapse girinceye kadar iyi dostlarmış.”</p>

  <p class="block4">“İyi dost filan değillerdi.” diyecek oldu Nizam.</p>

  <p class="block4">“Mümkünse Çilem Hanım cevaplasın.” diye kapattım ağzını. “Sen zaten anlatmıştın.”</p>

  <p class="block4">Alınmış gibi gözlerini devirdi, gergin bir tavırla bacak bacak üstüne attı.</p>

  <p class="block4">“Tamam Başkomiserim, nasıl isterseniz.”</p>

  <p class="block4">Nizam'ı terslemem sanırım hoşuna gitmişti Çilem in. Zümrüt gözlerdeki soğukluk kırılır gibi oldu.</p>

  <p class="block4">“İhsan Bey kulüpte bulunan silahtan Engin'i sorumlu tutuyordu. Yani hapse girmesine neden olan tabancayı, odasına Engin'in koydurtmuş olacağına inanıyordu. 'Hem silahı oraya koydurttu hem de polise ihbar etti.' demişti bana.”</p>

  <p class="block4">“Yalan söylüyor şerefsiz!” diye yine araya girdi Nizam. Bize pislik atacak ya...”</p>

  <p class="block4">Aldırmadan Çilem'le konuşmayı sürdürdüm.</p>

  <p class="block4">“Peki, siz ne diyorsunuz? Engin mi koydu silahı oraya?”</p>

  <p class="block4">Belirsiz bir ifade gezindi gözlerinde.</p>

  <p class="block4">“Aslında Engin hiç uğramamıştı kulübe. Yani onun koyması imkânsızdı.”</p>

  <p class="block4">“Birine koydurtmuş olabilir mi?” diye üstü örtülü biçimde kendisini suçladım. “Mesela orada çalışan bir elemana...”</p>

  <p class="block4">Hayret, hiç üstüne alınmadı.</p>

  <p class="block4">“Olabilir tabii, ama kim yapar ki bunu? Tarlabaşı Kulübündekilerin hepsi severdi İhsan Bey'i.”</p>

  <p class="block4">“Ama biri koymuş olmalı.” diye fikir yürütmeyi sürdürdüm. “Çünkü İhsan, silah benim değil, diyor.”</p>

  <p class="block4">“Öyle...”</p>

  <p class="block4">“Peki, aralarında böyle bir mesele olduğuna göre, Engin’i İhsan öldürtmüş olabilir mi? Bakışlarını kaçırdı, beden diliyle hayır mesajı vermeye çalıştı. Kocasının gözlerini kırpmadan kendisini izlediğini fark edince, “Bilmiyorum Nevzat Bey.” demeyi tercih etti. “Evet, aralarında bir husumet vardı, ama İhsan Bey cinayet işlemeye kadar götürür mü işi, o kadarını bilemem.”</p>

  <p class="block4">Artık sinirlenmeye başlayan Nizam, “Bunda bilmeyecek ne var Hacer Hanım?” diye kükredi. “Tabii ki İhsan öldürttü Engin'i. Başka kim olacak?”</p>

  <p class="block4">Hemen soktum lafı:</p>

  <p class="block4">“Ya evdeki kiralık katil? Titiz Tarık'ı kim kiraladı o zaman?”</p>

  <p class="block4">Sağ bacağını sol bacağının üzerinden indirdi öfkeyle.</p>

  <p class="block4">“Nerden bilelim kim kiraladı?”</p>

  <p class="block9"><span class="text">Kendini de sesini de kontrol etmeyi bırakmıştı uzlaşma</span> <span class="text">yerine çatışmayı mı seçiyordu?</span></p>

  <p class="block4">“Kızmaca yok Nizam... Ben olup biteni anlamaya çalışıyorum sadece.”</p>

  <p class="block10">Sıkıntıyla ofladı.</p>

  <p class="block4">“Biliyoruz Başkomiserim, biliyoruz da bu meseleleri konuştuk, tekrar tekrar sormanın ne faydası var?”</p>

  <p class="block4">“Bu meseleleri seninle konuştuk. Çilem Hanım’la değil.” diyerek yine genç kadına döndüm. “Cinayet gecesi Uludağ'daymışsınız...”</p>

  <p class="block4">Laf nereye varacak diye tedirginlik içinde dinliyordu.</p>

  <p class="block4">“Sanırım o gün evlenmişsiniz...”</p>

  <p class="block4">Çilem'in cevap vermesine fırsat tanımadan, Nizam iç cebinden çıkardığı belgeyi burnumun ucuna kadar soktu.</p>

  <p class="block4">“İşte burada, bakın evlendiğimiz tarih açıkça yazıyor orada. 31 Aralık 2013... Yeter artık Başkomiserim, zorlamayın bizi. Yalan mı söyleyeceğiz size?”</p>

  <p class="block4">Kura suratı öfkeden kıpkırmızı olmuştu, alnında beliren bir damar deli gibi atmaya başlamıştı.</p>

  <p class="block4">“Sakin ol Nizam.” diye bu defa Çilem yatıştırmak istedi. “Nevzat Bey işini yapıyor...”</p>

  <p class="block4">Çalı kaşları çatıldı, bu konuşma burada bitmiştir, yarın avukatımızın yanında konuşursun diyeceğini sandım, elini cebine sokup sigara paketini çıkardı.</p>

  <p class="block4">“Kusura bakmayın, ben bir sigara yakıcam. “</p>

  <p class="block4">Çık dışarıda iç demek vardı, ama köprüleri atmak işime gelmiyordu. Duymazdan gelip gene kadına sordum. “Engin'in ölüm haberini alınca şaşırdınız mı?”</p>

  <p class="block4">Bakışlarını yine kaçırdı.</p>

  <p class="block4">“Şaşırmaktan çok üzüldüm. Gerçekten üzüldüm...”</p>

  <p class="block4">İşte bundan emin değildim, hayatını karartan bir adam için üzüleceğini hiç sanmıyordum. “Tanıdığım biriydi.” diye kesik kesik sürdürdü açıklamasını. “Güzel günlerimiz olmuştu. Aslında kötü bir insan değildi...”</p>

  <p class="block10">Ciğerlerine çektiği sigara dumanını efkârla üfledi Nizam, “İyi bir insandı.” dedi kesin bir ifadeyle. “Delikanlı adamdı. Kırk okka çekerdi yüreği...”</p>

  <p class="block10">Serzenişte bulunmanın tam sırasıydı.</p>

  <p class="block10">“Sizi de o tanıştırmış değil mi?”</p>

  <p class="block4">Çıplak çekilmiş fotoğrafları ima ettiğimi anlayan Çilem'in solgun teni pembeleşti, ama Nizam'da utanç duygusunun zerresi yoktu, minik gözlerini inadına suratıma dikti.</p>

  <p class="block4">“Evet öyle oldu. Allah gani gani rahmet eylesin. Engin tanıştırdı bizi.”</p>

  <p class="block4">Kavgaya ramak kalmıştı, o anda yetişti yardımıma telefonumun zili.</p>

  <p class="block4">“Özür dilerim.” deyip açtım. “Alo?”</p>

  <p class="block4">“Alo Başkomiserim, ben İhsan... Çilem’le konuşum. Katilin kim olduğunu biliyorum...”</p>

  <p class="block4">Bir sen eksiktin diye geçirdim içimden. Göz ucuyla Nizam'ı süzdüm. Sigarasını emip duruyordu. Çilem ise eski sevgilisiyle yarım saat önce yaptığı konuşmanın etkisinden hâlâ kendini kurtaramamış, dalgın dalgın bakınıyordu.</p>

  <p class="block4">“Güzel.” dedim telefonun öteki ucundaki, bu aşkın üçüncü şahsına. “Nerdesin şimdi?”</p>

  <p class="block4">“Kulübe döndüm.”</p>

  <p class="block4">'Anlaşıldı, birazdan geliyorum. Ayrıntılı konuşuruz orada.”</p>

  <p class="block4">Müsait olmadığımı fark etmiş olacak ki üstelemedi.</p>

  <p class="block4">“Bekliyorum Başkomiserim.” diyerek kapattı.</p>

  <p class="block4">Artık benim de bu sohbeti kapatma vaktim gelmişti. Aksi halde yaka paça birbirimize girecektik Nizam’la. Yeni çifte içtenlikle gülümsedim.</p>

  <p class="block4">“Gitme vaktim gelmiş.” Elimdeki telefonu gösterdim. “Çocuklar beni çağırıyorlar…” Nizam'a döndüm. “Engin'den bahsediyordun galiba?”</p>

  <p class="block4">“Evet. Allah rahmetliden razı olsun, bizi bir araya getirdi diyordum.”</p>

  <p class="block4">Çilem'in suskunluğu manidardı, ama önemsemez göründüm.</p>

  <p class="block4">“Hayırlı bir iş yapmış gerçekten.” diye ellerimi ovuşturdum. “Demek ki bize de mutluluk dilemekten başka bir şey kalmıyor.”</p>

  <p class="block4">Şaşkınlık içinde öylece kaldı Nizam. Suskunluğumun sürdüğünü görünce temkinli bir iyimserlik içinde sordu:</p>

  <p class="block4">“Bitti mi? Hepsi bu kadar mı?”</p>

  <p class="block4">Ellerimi usulca dizlerimin üzerine vurdum.</p>

  <p class="block4">“Benden bu kadar, ama sizin söyleyecekleriniz varsa...”</p>

  <p class="block4">Sigarasından bir nefes daha çekil, ama bu defa hırsla değil keyifle savurdu dumanı havaya...</p>

  <p class="block4">“Benim söyleyeceğim bi'şey yok. Senin var mı Hacer Hanım?”</p>

  <p class="block4">Rimelli kumral kirpikler, yeşil gözlerin üzerine kapandı, açıldı.</p>

  <p class="block4">Yok.” dedi renksiz, heyecansız bir sesle. “Ne olabilir ki?”</p>

  <p class="block5" id="calibre_pb_56">&nbsp;</p>
</body>
</html>
