<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“İyi kızdır Azize...”</h1>

  <p class="block4">Neşe Pavyon'un önüne gelinceye kadar aklımda hep Saltanat Süleyman vardı. Delikanlının ardından savurduğu bıçak gözümün önünden gitmiyordu. Engin'i de pekâlâ öyle öldürmüş olabilirdi. Bunun için oldukça iyi bir nedeni vardı: Engin'in kumar masasında, sermayesi olan üç kadını bunun elinden almış olması. Zaten ölüm haberini duyduğunda da sevincini gizlememişti. Ama arkasına birilerini almadan bizim yorgun kabadayının bu işi yapması imkânsızdı; tek başına Kara Nizam'a kafa tutamazdı. Belki Barbut İhsan kışkırtmıştı. Hatta mecbur bırakmıştı. Süleyman'ın kumar tutkusunun söndüğünü hiç sanmıyordum, öyle kolay kolay bırakılacak bir alışkanlık değildir bu illet. Belki de Engin'i öldürme üzerine bir oyun dönmüştür yeşil çuhaların üzerinde. Tam Barbut İhsan'a göre bir iş. Tufaya gelen, bedeni büyük, aklı küçük Süleyman da ister istemez katil olmayı kabul etmiştir. Tamam, diyelim ki katil Süleyman, ya Titiz Tarık? Onun olaydaki rolü ne? Barbut cinayeti garantiye mi almak istedi? Süleyman başaramazsa, Titiz Tarık işi bitirir diye mi düşündü? Yok canım, bu adamların kafası böyle çalışmaz. Çalışsa bile, Engin için bu kadar zahmete girmezler. Belki de İtalyanlar tutmuştur Tarık'ı. Her ne kadar Engin'e İsviçre’ye girişi yasaklanmış olsa da eninde sonunda bir yolunu bulup gidecekti. Hatta biti biraz kanlanınca Durdu'nun intikamım almak isteyecekti, öyle ya da böyle İtalyanlar için bir tehdit oluşturuyordu. Engin'i öldürterek sorunu tümüyle kaldırmak istemiş olabilirlerdi. Küreselleşen dünyada, suçun küreselleşmesinden daha doğal ne olabilir?</p>

  <p class="block4">“Nihayet yakaladım sizi Başkomiserim.” Soluk soluğa kalmıştı Ali. “Doğru söylüyormuş çocuklar, silahları ruhsatlı. Ama yine de emin değilim, bir süre el mi koysaydık tabancaya acaba? Süleyman'a bir zarar vermesin bunlar...”</p>

  <p class="block4">“Dert etme, o çocuklarda adam öldürecek yürek yok. Yanlış yerde dükkân açmışlar hepsi bu. Yakında hacı babaları başka bir semtte yeni bir mekân bulur onlara, mesele de hallolur gider. Yoksa, ordu getirseler çıkaramazlar Süleyman'ı o sokaktan.”</p>

  <p class="block4">Adımlarıma ayak uydururken sordu.</p>

  <p class="block4">“Süleyman'ın bıçak atışını gördünüz değil mi?”</p>

  <p class="block4">Aferin, bu önemli ayrıntıyı atlamamıştı, gururla süzdüm bizim uyanığı.</p>

  <p class="block4">“Gördüm, gördüm. Bıçağı Zeynep'e teslim edelim. Bir incelesin bakalım... Belki Engin'in kanı filan kalmıştır bir yerlerinde...” Cümlemi tamamlarken fark ettim, kar tanelerinin arasında yanıp sönen Neşe Pavyon’un kırmızı neon ışıklarını. “Galiba geldik.”</p>

  <p class="block4">Kara Nizam'ın tarif ettiği gibiydi Neşe Pavyon. O cafcaflı tabelanın altında derin bir düş kırıklığı. Tarlabaşı’nda hep bodrum katlarında yer alan, ne kadar uğraşılırsa uğraşılsın taşlarına kadar sinmiş küf kokusundan bir türlü kurtulamayan şu batakhanelerden biri. Eğri büğrü basamaklardan inip, dar kapısından içeri adımımızı atar atmaz aynalarla kaplı bir salona düştük. Evet, laciverdimsi bir ışıkla aydınlanan pavyonun duvarları ve tavanı boydan boya aynayla döşenmişti. Tuhaftı, ama aptalca olduğunu söylemek zordu, çünkü burası basık olduğu kadar dardı da. Geçen yüzyılın başlarından kalan bu apartmanın kömürlüğüydü muhtemelen... Tavandan yanar döner toplar sarkıyordu. Program başladığında farklı farklı ışıklar iyice renkli bir hale getiriyor olmalıydı burayı. Seksenli yılların disko dekoru burada hâlâ hayat buluyordu demek. Sadece bir masa doluydu; yeterli ışık olmamasından ve yüzlerindeki ağır makyajdan yaşlarını seçemediğimiz üç konsomatris, hararetle bu sabah televizyonda izledikleri din programındaki sunucunun elbisesini tartışıyorlardı. İçlerinden biri Azize olabilir mi diye düşündüm, hayır hiçbiri o masum yüzlü kıza benzemiyordu. Kederli bir klarnet sesi dağıttı dikkatimizi. Gözlerimiz salonun ortasında yirmi santim kadar yükseltilmiş bir platforma çevrildi; güya sahne olarak kullanılan yükseltide henüz kimsecikler yoktu, sadece müzisyenlerini bekleyen beş iskemle. Vakit erkendi, program başlamamıştı, ama nerede çalıyordu bu adam? Sonunda gördük, sahnenin birkaç metre solunda karanlıkta kalan bir iskemleye oturmuştu. Siyah giysiler içindeydi, beyaz gömleği lacivert ışığın etkisiyle lila rengine dönüşmüştü. Ali klarnetçiye doğru yönelecekti, onu durdurdum.</p>

  <p class="block4">“Dur Alicim, bekle. Çok güzel çalıyor, biraz dinleyelim şu adamı.”</p>

  <p class="block4">Abartmıyorum, gerçekten güzel çalıyordu. Hani müzik Tanrı’nın seslenişidir derler ya, öyle derin, öyle ürpertici. Ruhu yıkayıp arıtan bir ses. Bir an bu batakhaneyi de, Azize’yi de, cesetleri de, soruşturmayı da unuttum. Kendimi o büyülü sese, dalga dalga yükselen ezgiye bıraktım. Tabii uzun sürmedi, bizim sakar Ali, masanın üzerindeki bardağa çarparak yere düşürdü ve unuttuğum gerçeklerle yüz yüze gelmemi sağladı. Kırılan bardağın sesini duyan klarnetçi de bırakmıştı çalmayı, yadırgayan gözlerle bize bakıyordu.</p>

  <p class="block4">“iyi akşamlar.” dedim hayranlıkla. “Çok güzel çalıyorsunuz.”</p>

  <p class="block4">Yabancılık kalktı; önden birisi kırık dişleri göstererek sırıttı.</p>

  <p class="block4">“İyi akşamlar efendim, teşekkür ederim, ama pavyon açılmadı. Bir saat sonra gelseniz.”</p>

  <p class="block4">Aldırmadan masasına yaklaştık.</p>

  <p class="block4">“Müşteri değiliz.” dedi Ali polis kimliğini göstererek. “Azize Hanım’ı arıyoruz.”</p>

  <p class="block4">Endişeli bir sesle tekrarladı klarnetçi.</p>

  <p class="block4">“Azize Hanım’ı mı?”</p>

  <p class="block4">Karanlıktan çıkmıştı, ince telli, kır saçların kapatamadığı geniş bir alnı vardı. Kara gözleri, uzun yüzünde, iki zeytin tanesi gibi masumca parıldıyordu, endişeyle kapanmış kalın dudaklarının altında sivri bir çene uzanıyordu.</p>

  <p class="block4">“Evet,” diye söylendi yardımcım monoton bir sesle “Burada çalışıyormuş.”</p>

  <p class="block4">Ürkek bakışları inceden inceye taradı bizi.</p>

  <p class="block4">“Niye arıyorsunuz Azize'yi?”</p>

  <p class="block4">“Sence?”</p>

  <p class="block4">Neden bizi yoruyorsun havasındaydı Ali.</p>

  <p class="block4">“Engin meselesi mi?”</p>

  <p class="block4">Aynı kayıtsızlıkla başını salladı bizimki.</p>

  <p class="block4">“Başka ne olacaktı?”</p>

  <p class="block4">Berbat bir kehanetin adım adım gerçekleştiğine tanık olan birinin çaresizliği içinde öylece kaldı klarnetçi. Karşısındaki boş iskemleye çökerken konuyu değiştirdim.</p>

  <p class="block4">“Neden daha iyi bir yerde çalmıyorsun?”</p>

  <p class="block4">Daldığı çukurun dibinden bana baktı.</p>

  <p class="block4">“Ben Başkomiser Nevzat... Neden daha iyi bir yerde çalmıyorsunuz, diyorum.”</p>

  <p class="block4">İri gözleri hülyalandı.</p>

  <p class="block4">“Biz alaylıyız be Başkomiser, mektep filan okumadık, ta çocukluktan beri elimizde bu alet... Öttüre öttüre öğrendik bu mereti. Kim n'apsın ki bizi?”</p>

  <p class="block4">Konuştukça dilindeki aksan ortaya çıkıyordu.</p>

  <p class="block4">“Nerelisin sen?”</p>

  <p class="block4">Mahcup bir gülümseme yerleşti esmer suratına.</p>

  <p class="block4">“Bulgaristan göçmeniyiz Başkomiserim. 89'da geldik İstanbul'a... Zulüm vardı, çok zulüm vardı. Bıraktık işte yurdu yuvayı, te geldik buraya...”</p>

  <p class="block4">Giderek daha çok kanım ısınmaya başlamıştı bu kalender müzisyene.</p>

  <p class="block4">“Adın ne?”</p>

  <p class="block4">“Sadri... Burada aldık bu ismi... Rahmetli dedemin adıydı. Bulgar değiştirmişti adımızı. Sergey diyorlardı bana. Ama anam hep Sadri derdi... Sadri Klarnet...”</p>

  <p class="block4">Hafifçe kıkırdadı Ali, ama hiç alınmadı müzisyen.</p>

  <p class="block4">“Evet Başkomiserim, soyadımız Klarnet, biz Roman'ız, esmer vatandaş, yani bildiğiniz Çingene. Dedem büyük klarnet ustasıydı, babam da öyle. Te Osmanlı'dan beri bizim sülale böyle. Türkiye'ye gelince ben de klarnet soyadını seçtim kendime...”</p>

  <p class="block4">Dostça gülümsedim.</p>

  <p class="block4">“Valla ne diyeyim Sadri, hakkını veriyorsun soyadının.”</p>

  <p class="block4">Gurura benzer bir ifadeyle mırıldandı.</p>

  <p class="block4">“Sağ olun Başkomiserim, elimizden geleni yapıyoruz işte.” Yeniden dalgınlaştı. “Azize'nin bir suçu yoktur o meselede,” dedi birdenbire. 'İyi kızdır Azize... Adı gibi, yüzü gibi, temizdir, saftır... Kimseye zarar vermez. İstese de yapamaz.”</p>

  <p class="block4">Yardımcım kuşkuyla süzüyordu Sadri'yi.</p>

  <p class="block4">“Neyin oluyor bu Azize senin?”</p>

  <p class="block4">Suçüstü yakalanmış gibi kaçırdı gözlerini.</p>

  <p class="block4">“Neyim olacak be Başkomiserim. Burada çalışıyor işte.” Başıyla kadınların masasını gösterdi. “Bak oradaki kızlar da öyle. Şermin, Nükhet, Gülşen... Hepimiz bir aile gibiyiz burada. Ama Azize'nin yeri başka... Sadece konsomasyon yapmaz, şarkı da söyler. Bir dinleseniz, anlardınız ne demek istediğimi... Sesi güzeldir... Hem de çok güzel... Ben değil, asıl o yakışmıyor buraya. Ama biri keşfedecek yakında... Sibel gibi, Kibariye gibi büyük sanatçı olacak. Bak göreceksiniz, televizyonlarda program yapacak. Kurtulacak buralardan...”</p>

  <p class="block4">Madem laf Azize'ye gelmişti. “Engin'i yakından tanır mıydın?” diye sordum boğazımı temizledikten sonra. “Herhalde buraya sık geliyordu.”</p>

  <p class="block4">Kalın dudağı memnuniyetsizce sarktı.</p>

  <p class="block4">“Evet... Son zamanlarda hiç çıkmazdı buradan.” Elindeki klarnetle yan masayı işaret etti. Sahnenin tam önündeydi masa, iki kişilik servis açılmıştı, tam ortada beyaz vazonun içinde kırmızı bir gül duruyordu. “Şu masa işte onundur. Gelmese bile kimse oturamazdı oraya. Sabaha kadar öyle bomboş dururdu bu masacık, öksüz çocuklar gibi. Mutlaka Azize’yi görecek. 'Seni görmezsem işim rast gitmiyor.' dermiş kıza. Sanki hayırlı bir iş görüyor da... Konsomasyona çıkmasına da izin vermiyordu son zamanlarda... Kıskanıyormuş kızı...”</p>

  <p class="block4">“Pek sevmiyordun galiba?”</p>

  <p class="block4">Vaktinden önce kırışmış yüzü iyice buruştu.</p>

  <p class="block4">“Sevilecek adam değildi ki... Çok kalp kırdı Başkomiser, çok can yaktı. Bilhassa kadınların... Daha beteri kıyıcı adamdı, dayamış arkasını Kara Nizam'a, ahkâm keserdi sokakta. Hatır, gönül hak getire... Ama bak n'oldu, daha güçlüsü çıktı aldı canını işte.''</p>

  <p class="block4">“Kimmiş bu daha güçlüsü?” Anında yapıştırmıştı bizimki soruyu. “Biliyor musun Engin'i öldüreni?”</p>

  <p class="block4">Ürkekleşti göçmen müzisyen.</p>

  <p class="block4">“Yok Başkomiserim, nerden bileyim. Ben kendi halinde bir klarnetçiyim, ne işim olur bu belalı adamlarla?”</p>

  <p class="block4">Yardımcım biraz daha zorlarsa, kilitlenip kalacağından, ağzından tek sözcük alamayacağımdan korktum.</p>

  <p class="block4">“Ya şu Azize?” diye lafı dolandırdım. “O sever miydi Engin'i?”</p>

  <p class="block4">Derinden bir iç geçirdi.</p>

  <p class="block4">“Severdi. Hem de çok severdi. Çılgınca âşıktı Azize. Ama o adam...” Dilinin ucuna kadar gelen kelimeyi yuttu. “Allah rahmet eylesin, o adam kullanıyordu kızı... O kadar çok kadın vardı ki etrafında. Azize’yi önemsemiyordu bile.”</p>

  <p class="block4">“Nasıl önemsemiyordu?” Nedense baskıyı biraz artırma gereğini hissetmişti Ali. “Sen söylemedin mi şimdi, konsomasyona çıkmasına bile izin vermiyordu diye?”</p>

  <p class="block4">“O işin raconu...” Sanki istemediği birileri bizi duyacakmış gibi sesini kıstı. “Samimi olsa kızı burada çalıştırır mı? Ama olmaz, Neşe Pavyon'da dostum var diyecek... Hem de pavyonun en güzel kızı, hem de en güzel şarkı söyleyeni diyecek... Ama konsomasyona çıkmıyor diyecek. Yoksa, o cibilliyetsiz herifte Azize'yi sevecek yürek nerede?”</p>

  <p class="block4">Hâlâ dilinin altındaki baklayı çıkarmamıştı.</p>

  <p class="block4">“Niye öyle söylüyorsun? Yoksa kötü mü davranıyordu sana?”</p>

  <p class="block4">Çelimsiz bir horoz gibi kabardı.</p>

  <p class="block4">“Ne kötü davranacak bana Başkomiserim. Ben muhatap olmam ki öyle adamlarla... Azize'ye kötü davranıyordu.”</p>

  <p class="block4">Elbette hiç şaşırmadım duyduğuma, bu âlemde aşk demek, acımasızlık demekti, hoyratlık, kadına şiddet demekti.</p>

  <p class="block4">“Dayak filan mı?” diye eşeledim. “Dövüyor muydu Engin kızı?”</p>

  <p class="block4">Etrafı şöyle bir süzdü.</p>

  <p class="block4">“Patron sorarsa ben söylemedim, ama evet, dövüyordu. Güya kıskanıyordu Azize'yi. Bu işi bırak filan diyordu içince. Ama nasıl bıraksın Azize? Nikâh filan hak getire... Ya iki gün sonra hevesi geçerse ne olacak? Nasıl karnını doyuracak Azizecik? Affedersiniz orospuluk mu yapacak?” Çaresizce baktı yüzüme. “Bu işler, zor işler Başkomiserim. Hele Azize gibi kızlar için çok daha zor...”</p>

  <p class="block4">“Peki kız niye bırakmadı onu? Korkudan mı?”</p>

  <p class="block4">Kesin bir ifadeyle başını salladı.</p>

  <p class="block4">“Korkudan değil, sevgiden. Evet, harbiden seviyordu Azize o herifi. O kadar küfür, o kadar aşağılama, hepsini sineye çekiyordu. Öyle bakmayın yüzüme, gönül bu, ota da konar, boka da... Kendince de açıklama buluyordu küçük salak. ‘Beni kıskanıyor, demek ki seviyor, Sadri Abi,' derdi.”</p>

  <p class="block4">“Kimse akıl vermedi mi ona?” diye homurdandı Ali. Galiba üzülmeye başlamıştı Azize'ye. “Bu heriften, sana yâr olmaz diyen olmadı mı?”</p>

  <p class="block4">“Olmaz mı Komiserim? Hepimiz konuştuk, hem de öyle böyle değil, saatlerce. Dilimizde tüy bitti desem yeridir, ama kimseyi dinlemiyordu ki. Aşk Komiserim, aşk. Bildiğin delilik... Aşk dedin mi orada dur. Akıl filan çalışmıyor. Azize de genç tabii...'' Sanki kızın duygularını kendisi yaşıyormuş gibi nemlenmişti gözleri. “O kadar umut dolu ki, en kötü davranışa bile bir sebep buluyordu hep. Saflık, salaklık filan değil, çaresizlik. Bu bataklıkta bir genç kızın kuracağı düş bundan renkli olmaz. İşte o düşte de Engin gibi çakallar bile bir anda beyaz atlı prense dönüşür.”</p>

  <p class="block4">“İyi olmuş o zaman ölmesi.” Sadri'yi mi sınıyordu Ali, yoksa içinden geçeni mi söylüyordu anlayamadım. “İyi olmuş.” diye yineledi. “Kurtulmuş desene kız...”</p>

  <p class="block4">Kederle başını salladı Sadri.</p>

  <p class="block4">“Yok Komiserim, keşke öyle olsaydı, ama olmadı... Ölüm haberini aldığından beri ağlıyor zavallım. Nasıl atlatır bu acıyı bilmem...”</p>

  <p class="block4">Kızı görecekmiş gibi pavyonun kapısına baktı Ali.</p>

  <p class="block4">“Ne zaman gelir bu Azize?”</p>

  <p class="block4">Uzun lacivert kirpiklerini tedirginlikle kırpıştırdı klarnetçi.</p>

  <p class="block4">“Ne gelmesi Başkomiser? Kız kederinden yatak döşek yatıyor diyorum. Süslenip püslenip şarkı söyler mi böyle bir günde? Yok, bu gece gelmez Azize.”</p>

  <p class="block4">“Anlıyorum.” diye yatıştırmaya çalıştım. “Ama onunla konuşmamız lazım. Adresini biliyorsundur herhalde?”</p>

  <p class="block4">Çaresizce kıpırdandı iskemlesinde.</p>

  <p class="block4">Kurtuldu Sokak'ta oturuyor, aşağıda, dereye yakın... Ama konuşamaz ki zavallım... Bir avuç diazem yuttu. Ne söylediğinizi bile anlamaz...”</p>

  <p class="block4">“Biz onu aydırırız.” diye diretti halden anlamaz yardımcım. “Söyle bakalım, kaç numarada oturuyor bu kız?”</p>

  <p class="block9"><span class="text">Karşısındaki duyarsız polise şöyle bir baktı Sadri. Bu işten</span> <span class="text">kurtuluş olmadığını anladı.</span></p>

  <p class="block4">“Sokağın girişindeki evde oturuyor. Şık Bakkal'ın üstünde.” Kara gözlerini yalvarırcasına bana çevirdi. “Ama beni dinlerseniz bu gece gitmeyin Başkomiser, yapmayın. Yazıktır, hırpalamayın kızı, bırakın, yasını tutsun, biraz dinlensin. Söz, onu yarın kendi elimle getireceğim merkeze.”</p>

  <p class="block4">Acıdım haline, ayrıca söyledikleri de mantıklıydı. Azize o kadar çok sakinleştirici aldıysa kim olduğumuzu bile anlamayacaktı.</p>

  <p class="block4">“Peki, ama bir terslik olursa seni sorumlu tutarım, ona göre. Yarın sabah merkezde bekliyorum. Tamam mı?”</p>

  <p class="block4">Aydınlık bir gülümseme yayıldı kavruk yüzüne.</p>

  <p class="block15">“Allah sizden razı olsun Başkomiser, hiç merak etmeyin, sabah karşınızdayız.”</p>

  <p class="block5" id="calibre_pb_26">&nbsp;</p>
</body>
</html>
