<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Bir romancının yalanları her zaman dikkate değerdir”</h1>

  <p class="block7">&nbsp;</p>

  <p class="block4">Emektarın camını nazikçe tıklatan adamın gölgesi vurdu yüzüme. Başımı çevirince kanım dondu, kendi yüzüm camdan bana bakıyordu. Neler oluyordu, gündüz gözüne kâbus mu görmeye başlamıştım? Çok sürmedi, yanıldığımı anladım. Camın ardındaki kişi, şu tuhaf yazardı. Sırıtarak, parmağını boşlukta çevirip duruyordu deli gibi. Kendime kızdım, ne vardı sanki evde kahvaltı yapacak, merkezde bir tost bir çaya gönül indirseydim karşılaşmayacaktım şimdi bu işgüzar herifle.</p>

  <p class="block4">“Buyurun?”' dedim kaşlarımı yıkarak. “Ne isliyorsunuz?”</p>

  <p class="block4">Arabanın penceresini gösterdi, sonra yine boşlukta çevirmeye başladı parmağını. “Camı aç.” diyordu. Çünkü ne söylediğimi duymuyordu. Ilık suyla yaptığım banyoya, içtiğim kallavi kahveye rağmen tam ayılamamıştım demek ki. Sıkıntıyla oflayarak yarı yarıya indirdim camı.</p>

  <p class="block4">“Evet, ne vardı?”</p>

  <p class="block4">Aksiliğime rağmen hiç alınganlık göstermedi.</p>

  <p class="block4">“Bahtiyarın aşılarını soracaktım.” dedi nazikçe. “Hangileri yapıldı acaba?”</p>

  <p class="block4">Mahcup olmak diye buna derlerdi işte.</p>

  <p class="block4">“Valla bilmiyorum ki... Aslında aşı yapıldığını da zannetmiyorum. En son bizim rahmetli Demir bakmıştı. O günden sonra da veterinere filan götürmedik Bahtiyar’ı.”</p>

  <p class="block4">Ne bir kınama ne küçümseme, anlayışla başını salladı.</p>

  <p class="block4">“Olsun, bu da bir sonuç. Böylece bütün eksik aşılarını yapmaya başlarlar.”</p>

  <p class="block4">O anda duydum Bahtiyar’ın sabırsız hırıltılarını. Ben de buradayım dercesine tatlı tatlı havlıyordu pencerenin dışında. Camı tümüyle indirdim.</p>

  <p class="block4">“Bahtiyar, ne yapıyorsun oğlum?”</p>

  <p class="block4">Daha güçlü bir havlamayla selamladı. Elimi uzatıp başını okşadım. Tüyleri yumuşacıktı, keyifle kuyruğunu salladı kerata. Hazzetmediğim komşum iyi bakmıştı bizim oğlana anlaşılan.</p>

  <p class="block4">“Teşekkür ederim.” dedim yazara dönerek, “Bu iyiliğinizi unutmayacağım.”</p>

  <p class="block4">O engin gönüllülük zırhına büründü hemen.</p>

  <p class="block4">“Rica ederim Nevzat Bey, teşekkür etmenize hiç gerek yok. Siz söylemiştiniz, Bahtiyar hepimizin arkadaşı. Aslında akşam uğrayacaktım, ama yoktunuz. Evgenia Hanım’a gittiniz herhalde...”</p>

  <p class="block4">Hadi bakalım, yine başlamıştı işte. Gözlerimi kısarak şöyle bir süzdüm kaldırımda dikilen adamı.</p>

  <p class="block4">“Özür dilerim, ama geceyi nerede geçirdiğim sizi niye ilgilendiriyor? İster Evgenia’ya giderim, ister başka bir ahbabıma, bundan size ne?”</p>

  <p class="block4">Anında geri adım attı.</p>

  <p class="block4">“Özür dilerim, lütfen yanlış anlamayın, sadece tahmin etmek istedim. Yoksa beni ilgilendirmez elbette.”</p>

  <p class="block4">Hep aynı taktik, önce bir yoklama, tepki görürse geri çekilme, görmezse sohbeti derinleştirme...</p>

  <p class="block4">“Bakın sizi tanımıyorum.” dedim sakin bir ses tonuyla “Tek bir kitabınızı bile okumadım. Aslında merak ediyor da değilim. Polisiye romanları severim, şu elimdeki dava bitince başlayacağım birine. Ama beni rahat bırakırsanız sevinirim. Kötü bir niyetiniz olmadığını biliyorum. Belki romanlarınız için malzeme peşindesiniz, belki yarattığınız karakterlerin daha gerçekçi olması için benimle ilgileniyorsunuz, fakat rahatsız oluyorum. Anlayın artık, ben böyle işleri sevmem. Sessiz, sakin yaşamayı tercih ederim.”</p>

  <p class="block4">Hiç itiraz etmeden, uysalca dinledi beni.</p>

  <p class="block4">“Ne söyleseniz haklısınız.” dedi efendiliğini hiç bozmadan, “Evet, benimki mesleki bir ilgi. Saklayacak değilim, romanlarım nedeniyle takip ediyorum sizi. Tümüyle sanatsal bir kaygı… Madem bu kadar rahatsız oluyorsunuz, söz artık uzak duracağım sizden... Zaten yakında taşınacağız buradan. Yeniden <span class="text7">Şişli’ye</span> döneceğiz...”</p>

  <p class="block4">Sahi mi dercesine baktığımı fark etmişti.</p>

  <p class="block4">“Gerçekten, hiç merak etmeyin.” Dudaklarında o gizemli ifade belirdi yine. “Kendimi affettirmek için küçük bir hediyem olacak size. Bugün yarın ulaşır elinize.”</p>

  <p class="block4">Aslında ne hediyesini istiyordum ne de onu bağışlamak, beni rahat bıraksın yeterdi ama, 'Teşekkür ederim.” dedim kabalık olmasın diye. “Çalışmalarınızda başarılar dilerim.”</p>

  <p class="block4">Daha fazla uzatmadan emektarın penceresini kapattım, kontak anahtarını çevirdim, gaz pedalına basacaktım ki, yeniden tıklattı camımı. Bu kez o işaret etmeden indirdim camı.</p>

  <p class="block4">“Özür dilerim.” diye girdi lafa. “Belki söyleyeceklerime yine sinirleneceksiniz, ama bu son...” Hafifçe eğildi adeta fısıldarcasına konuşmaya başladı. “Shakespeare, <i class="calibre2">Jül Sezar</i> adlı oyununda bir kâhine şöyle söyletir. 'Mart'ın 15'inden sakın Sezar.’ Biliyorsunuz Sezar Mart’ın 15'inde senatoda bıçaklanarak öldürülür. Ben de size, Ocak ayının 3'ünden sakının, demek zorundayım. “</p>

  <p class="block4">O kadar saçmaydı ki söyledikleri, güldüm.</p>

  <p class="block4">“Ne zaman oluyormuş bu Ocak?”</p>

  <p class="block4">“Ne yazık ki bugün.”</p>

  <p class="block4">Hayır, şaka yapmıyordu, gayet ciddiydi sözlerinde.</p>

  <p class="block4"><span class="text7">“3</span> Ocak'tan kendinizi sakının Nevzat Bey... Ne demek istediğimi sormayın lütfen, sözlerimin kaynağını da merak etmeyin, ama uyarımı da yabana atmayın. Bir romancının yalanları her zaman dikkate değerdir.”</p>

  <p class="block4">Sözlerini bitirince de ne karşılık vereceğimi bile beklemeden, Bahtiyar'ı da yanına alarak uzaklaştı yanımdan.</p>

  <p class="block4">Delirmiş olmalıydı. Belki de yeni bir oyun peşindeydi. Ne yapıp edecek, bir şekilde benimle ilişki kuracaktı. Yok, bu yazar beni rahat bırakmayacaktı. Daha sert bir konuşma yapmam gerekiyordu anlaşılan. Açıkça uyarmalıydım belki…“Ocak ayının 3’ünden kendini sakın”mış... Allah akıl fikir versin diyerek dokundum bizim emektarın gazına. Yorgun arkadaşım ileri doğru atılırken birden kapandı hava. Gözümü açtığımdan beri günlük güneşlik olan gökyüzü, sanki bir felaketi haber verir gibi kapkara bulutlarla kaplanmıştı bir anda. Shakespeare'in oyunlarını hatırladım. Hani felaket öncesi, nedensiz bir fırtına çıkar ya. Bir an ürperir gibi oldum. Sonra kızdım kendime bu tuhaf yazarın etkisinde kaldığım için. Adam ağır ağır kafayı yiyordu işte. Emektarın burnunu, Balat’ın ara sokaklarından Haliç'in ana caddesine kırdım. Eğilip ön camdan gökyüzüne baktım bir kez daha, hayır, yağış yoktu, ama lacivert bulutların arasında boğulmakta olan güneş, sarışınlığını kaybetmiş, kızılımsı bir lekeye dönüşmüştü adeta. Nerden çıkmıştı şu yazar karşıma sabah sabah? Tüm huzurumu kaçırmıştı herif. Yok, rahat edemeyecektim. Telefonu çıkarıp Ali'nin numarasını tuşladım.</p>

  <p class="block4">“Günaydın Başkomiserim.”</p>

  <p class="block4">Nasıl da canlı çıkıyordu sesi hergelenin.</p>

  <p class="block21"><span class="text6">“Günaydın</span> <span class="text5">Ali. Ne yaptınız?”</span></p>

  <p class="block4">“Toparlanıyoruz, birkaç dakikaya çıkacağız. Saltanat Süleyman'ın bıçağının sonuçlarına bakıyorduk... Bir dakika Başkomiserim...” Sesi uzaklaştı. “Efendim, ne dedin Zeynep... Evet, bıçakta ne maktulün ne de başka birinin kanına rastlanmış. Bıçak temizmiş...”</p>

  <p class="block4">Ne yalan söyleyeyim, sevindim Saltanat’ın katil olmadığına. Pek matah biri olmasa da hapislerde çürümesini istemezdim o iriyarı adamın.</p>

  <p class="block14">“İyi, Tarlabaşı’nda durum neymiş? Bilgi alabildiniz mi?”</p>

  <p class="block14">“Ortalık sakin, şu ana kadar ne bir taşkınlık ne de bir çatışma bildirildi.”</p>

  <p class="block4">İçimden bir kez daha Nazlı'yla Civan'a teşekkür ettim. Kara Nizam’la yeğenleri de ortalıkta görünmeyince durum normalleşmeye başlamıştı anlaşılan.</p>

  <p class="block4">“Otele uğradıktan sonra Jale'yi gözaltına alalım mı Başkomiserim?” diye sordu Ali. “Kadın her durumda şüpheli.”</p>

  <p class="block4">“Haklısın, resepsiyondaki adam onu teşhis etmese bile, şu iki yüz bin liranın hesabını vermek zorunda. Ama hatırlasana, kadın dün Ankara'ya gidecekti.”</p>

  <p class="block4">“Doğru, bugün dönecekti İstanbul'a... Akşam filan gelir herhalde, belki de yarın...”</p>

  <p class="block4">“Sorun değil, siz şu otele bir uğrayın, bakalım ne anlatacak görevli. Sonra merkezde buluşuruz. Sahi, İhsan’ın fotoğrafı var mı elimizde? Resepsiyon görevlisine göstermek için diyorum.”</p>

  <p class="block4">“Var, var Başkomiserim. Dosyasından aldık. Üstelik yeni bir fotoğraf, eğer Tarık’la konuşan adam oysa kesin tanır resepsiyoncu.”</p>

  <p class="block4">“Hadi hayırlısı, size kolay gelsin o zaman...”</p>

  <p class="block4">“Sağ olun Başkomiserim, size de kolay gelsin.”</p>

  <p class="block4">Ne kadar kararırsa kararsın gökyüzü, o şom ağızlı yazarın söylediği gibi kötü olaylar olmayacaktı işte. Telefonu cebime, koydum. Arabamın radyosuna uzandım. Düğmeyi çevirdim. Neşeli bir müzik doldu içeri. Kemani Tatyos Efendi’nin kürdilihicazkâr saz semaisi... Karamsarlığım dağılır gibi oldu. Elimle direksiyona vurarak müziğin uyumuna bıraktım kendimi. Bir de saray işi diye küçümserlerdi, oysa ne kadar zengin tınıları vardı şu müziğin. Unkapanı Köprüsü’ne yaklaşırken şarkı değişti, bir başka azınlık mensubu, büyük müzisyenin eseri başladı. Udi Hrant’ın hicaz şarkısı, hem de kendi sesinden. “Hastayım, yaşıyorum görünmez hayaliyle / Belki bir gün, bir gün diye / Beklerim ümit ile”... Azınlık bestecilerine ayrılmıştı galiba bu program. Azınlıklar... Dün gece Fofo’nun söyledikleri geldi aklıma. “Peki bizi sürdüler, kovdular da n’oldu? Başları göğe mi erdi? Ülke büyük bir kalkınma mı yaşadı, bu şehir mamur, müreffeh mi oldu?” Hayır, aksine çok daha fena olmuştu. O büyük imparatorluk kültürünün renkleri tek tek sönmüş, müziğimiz, edebiyatımız, yemeklerimiz, mimarimiz, giysilerimiz, sözcüklerimiz, yani hayatımızı oluşturan ne varsa hepsi eksilmişti bir parça. Daha bir yoksullaşmıştı hayatımız. Balat'taki Rum, Yahudi komşularımız, onlarla karşılıklı dostluğumuz, muhabbetimiz. Ve zaman zaman yüzlerinde beliren o gölge...”Ben bugün polis değil, milli şuura sahip bir vatanseverim.” diyen komiser yardımcısı gibi adamların yüzünden. Belki onu suçlamak da doğru değil. Irkçılık zehrinden etkilenmiş politikacılar, devlet yöneticilerinin yüzünden... Yeni bir şarkı başlamıştı radyoda. Kemani Sarkis Efendi'nin unutulmaz bestesi: “Kimseye etmem şikâyet / Ağlarım ben halime...” Şanslı günümdeydim, bu tür şarkıları bulmak çok zordu radyoda. Ama kim olduğunu çıkaramadığım kadın solist, “Titrerim mücrim gibi baktıkça istikbalime” diye asılırken şarkıya, münasebetsizce ötmeye başladı telefonumun zili. Suratımı buruşturarak açtım telefonumu. Hayret, Janti Cemal arıyordu. Hâlbuki bana kırıldığını sanıyordum. Sevindim küs olmadığımıza.</p>

  <p class="block4">“Alo Cemal...”</p>

  <p class="block4">“Şükür seni buldum Nevzat.”</p>

  <p class="block4">Sesi telaşlıydı, sormama vakit bırakmadan sıraladı.</p>

  <p class="block4">“Çatışma çıkacak, bunlar birbirlerini öldürecek.”</p>

  <p class="block4">O kadar hızlı konuşuyordu ki, ne olduğunu anlayamadım bile.</p>

  <p class="block8">&nbsp;</p>
</body>
</html>
