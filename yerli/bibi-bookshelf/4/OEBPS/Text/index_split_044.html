<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block11" id="calibre_pb_43">Telefonu kapatırken yardımcım gibi Sadri'nin de gözlerini yüzümde buldum. Bakışlarını kaçırmasına izin vermeden yapıştırdım soruyu. “Sahi Sadri, sen nasıl tanıştın Azize'yle?”</p>

  <p class="block4">Benden mi kuşkulanıyorsunuz filan demedi.</p>

  <p class="block4">“Pavyondan tanışıyoruz.” diye açıkladı zerrece alınmadan. “Maraş'tan geldi Azize iki üç yıl önce. Yamyam çok bizim alemde, patron bana emanet etti kızı. Ben de eve götürdüm. Rahmetli annem sağ o zamanlar. Çok sevindi Azize’yi görünce. Jenya’ya benzetti. Jenya dediysem, Bulgarların verdiği isim. Biz Pembe derdik ona... Gerçi bizim Pembe daha esmerdi Azize'ye göre, ama ne diyeceksin, ana yüreği. Hiç benzemese de ölmüş evladının yerine bir başka kızı koyuveriyor işte.”</p>

  <p class="block4">Acı bir hikâyesi olmalıydı, sormasak iyiydi, ama Ali kendine engel olamadı yine.</p>

  <p class="block4">“Kız kardeşin miydi Pembe?”</p>

  <p class="block4">“Evet, kız kardeşimdi.” Boynu bükülmüştü. “Yıllar önce Bulgaristan'da öldü.”</p>

  <p class="block4">“Başın sağ olsun.”</p>

  <p class="block4">“Dostlar sağ olsun Komiserim. Bir kazada kaybettik. Öldüğünde aynı yaştaydı Azize'yle. Yaşasaydı çoluk çocuğa karışmış, koca kadın olmuştu şimdi. Hayat işte... Annem dayanamadı tabii. Yıllarca unutamadı Pembe’yi. Biraz da o sebepten geldik buraya. Belki uzaklaşırsak daha kolay unuturuz diye... Daha kötü oldu, annem kaldıramadı bu hasreti. Geçen yıl vefat etti. Ben de geri dönemedim. Ev bark, çift çubuk, ne varsa satmışız zaten, nereye dönüyorsun... Gerçi dostlarımız var hâlâ Dobruca'da.”</p>

  <p class="block4">Zeynep'le Azize'nin içeri girmesiyle kesildi sözleri klarnetçinin. Şimdi biraz daha iyi görünüyordu genç kız. Yine de ayağa kalkıp sormadan edemedi Sadri.</p>

  <p class="block4">“Nasılsın? Toparladın mı biraz?”</p>

  <p class="block4">İskemlesine çökerken, cılız bir sesle mırıldandı genç kız.</p>

  <p class="block4">“Başım dönüyor Sadri Abi.”</p>

  <p class="block4">“Ee, döner tabii.” diye sitem etti klarnetçi. “Tansiyonun düştü. O kadar söyledim sana, iki lokma bi'şey ye diye.”</p>

  <p class="block4">Hemen hareketlendi Zeynep.</p>

  <p class="block4">“Bir tost söyleyelim, yanında da tuzlu bir ayran.”</p>

  <p class="block4">Midesi bulanmış gibi yüzünü ekşitti Azize, elini usulca kaldırdı.</p>

  <p class="block4">“Yok, yiyemem Zeynep Abla, sağ ol. Yersem çıkarırım. Biz eve gitsek...”</p>

  <p class="block4">Klarnetçi anlayış bekleyen gözlerini bana çevirmişti.</p>

  <p class="block4">“Gidebilir miyiz Başkomiserim?”</p>

  <p class="block4">Genç kızın evini aramak için iyi bir fırsattı.</p>

  <p class="block4">“Tabii gidebilirsiniz,” dedim güya hoşgörü göstererek. “Azize toparlansın biraz, biz de öğleden sonra gelir sohbetimizi sürdürürüz. Olur mu?”</p>

  <p class="block4">Hiç kuşku duymadı sözlerimden genç kız.</p>

  <p class="block4">“Tabii Nevzat Abi, beklerim. O zamana kadar iyileşmiş olurum inşallah.”</p>

  <p class="block4">Bir kez daha şefkatle dokundu kızın omzuna Zeynep.</p>

  <p class="block4">“Kendini kötü hissediyorsan revire götürelim seni...”</p>

  <p class="block4">Zahmet vermiş gibi iyice çekingenleşti Azize.</p>

  <p class="block4">“Yok, yok şimdi iyiyim.”</p>

  <p class="block4">Genç kız sessizliğe bürünürken Zeynep klarnetçiye döndü.</p>

  <p class="block4">“Az önce Dobruca'dan mı bahsediyordunuz?”</p>

  <p class="block4">“Evet,” dedi her zamanki içtenliğiyle Sadri. <sup class="calibre1">“</sup>Başkomiserime eski günleri anlatıyordum.”</p>

  <p class="block4">Merakla canlandı Zeynep'in yüzü.</p>

  <p class="block4">“Bulgaristan göçmeni misiniz?”</p>

  <p class="block4">Nedense, biraz tedirgin oldu klarnetçi.</p>

  <p class="block4">“Evet, niye sordunuz?”</p>

  <p class="block4">Adamın tavrını hiç yadırgamadı Zeynep.</p>

  <p class="block20">“Biz de Bulgaristan göçmeniyiz, daha doğrusu ailem oradan gelmiş. Hacıoğlu Pazarcık'tan...”</p>

  <p class="block20">Endişesi dağılır gibi oldu Sadri'nin.</p>

  <p class="block20">“Ya kusura bakmayın, böyle birden sorulunca bir tuhaf oluyorum, atamadık şu muhacirliği üzerimizden...”</p>

  <p class="block4">Karşısında bir akrabası varmış gibi muhabbetle bakıyordu Zeynep. “Babam da böyledir... Biri Bulgaristan göçmeni misin diye sorsa, anında rengi atar. Muhacirlik insanın kanına işliyor kızım der... Bizimkiler Sarı Mahmut köyünden gelmişler. Bulgarca adı Alekseyevo, siz hangi köydensiniz?”</p>

  <p class="block4">Sanki utanacak bir durumdaymış gibi yüzü kızardı klarnetçinin.</p>

  <p class="block4">“Bizim köyümüz yok, tee yıllar önce şehre göçmüş bizimkiler. Müzik işiyle uğraşıyorlarmış. Köylük yerde ekmek bulamayınca tası tarağı toplayıp şehre gitmişler...”</p>

  <p class="block4">“Güzel yerlermiş değil mi?” diye ilgiyle sordu Zeynep. “Yani bizimkiler öyle anlatır...”</p>

  <p class="block4">Derinden bir iç geçirdi Sadri.</p>

  <p class="block4">“Güzel olmaz mı Komiser Hanım? Toprak çok bereketlidir… Buğday deposu Bulgaristan'ın...”</p>

  <p class="block4">“Ya sen,” diye sordu Ali, unuttuğumuz genç kıza dönerek. Sen nerelisin Azize?”</p>

  <p class="block4">Bakışları ürkekleşti yine, kansız yüzü iyice solgunlaştı, ama gülümsemeye çalıştı.</p>

  <p class="block4">“Ben mi?” Gizli gamzesi belirdi sol yanağında. “Ben Almanya'da doğmuşum, Hannover'de... Babam bizi bırakıp Hollanda'ya kaçmış, bir Alman kadınla. Türkiye'ye döndüğümde dört yaşındaydım. Annem İzmir'de yeniden evlendi. Gaziemir’de yaşadık bir süre. Annem ölünce...” Lafı uzattığını düşünmüş olacak ki hızla toparladı sözlerini. “Annem ölünce ben de büyüdüm birdenbire. O şehir senin, bu şehir benim. Şimdi de buradayız işte...”</p>

  <p class="block5" id="calibre_pb_44">&nbsp;</p>
</body>
</html>
