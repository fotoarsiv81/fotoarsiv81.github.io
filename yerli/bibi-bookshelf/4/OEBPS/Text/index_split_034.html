<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Bu memlekette kadınların eti de canı da sudan ucuzdur”</h1>

  <p class="block7">&nbsp;</p>

  <p class="block4">Sakız Ağacı yokuşuyla Tavla Sokak’ın buluştuğu köşede, yüksekçe bir binada yer alıyordu Ferhat Çerağ Kültür Merkezi. Eski olmasına rağmen oldukça bakımlı bir binaydı. Devasa ahşap kapısını, yüzü çiçek bozuğu, esmer bir çocuk açtı. Keto'nun yaşlarında olmalıydı, belki birkaç yaş daha küçük. Her an üzüntüye dönüşebilecek bir merakla bakıyordu.</p>

  <p class="block4">“Ne olmuş? Doğru mu? Ölmüş mü Fidan Abla?”</p>

  <p class="block4">Yutkundu Nazlı, tek söz çıkmadı ağzından, sadece sımsıkı bastı çocuğu bağrına. Kızını kaybeden annenin çaresizce oğluna sarılması gibi. Bir süre öylece durdu sonra, ancak omuzlarına gelen çocuğun kara saçlarına bir öpücük kondurdu.</p>

  <p class="block4">“Hadi Bahri, hadi, sen şimdi git uyu, sabah konuşuruz.”</p>

  <p class="block4">Bir an ne yapacağını bilemedi çocuk, ama Nazlı’nın kararlılığı karşısında itiraz edemedi.</p>

  <p class="block4">“Tamum abla, sabah konuşuruz.” diyerek merdivene yöneldi.</p>

  <p class="block4">“İyi geceler.”</p>

  <p class="block4">“İyi geceler Bahricim, iyi geceler.”</p>

  <p class="block4">Çocuk basamakları tırmanırken, “Fidan da böyleydi,” diye üzüntüyle fısıldadı. “Ama Bahri kadar cesur değildi, korkardı tek başına yatmaktan.”</p>

  <p class="block4">Yeniden ağlayacak zannettim, hayır, kendini bırakmadı. Sadece iç çekmekle yetindi.</p>

  <p class="block4">“Buyurun Nevzat Bey, şöyle geçin. Ben de çayı koyup geliyorum.” Duraksadı. “Yoksa kahve mi tercih ederdiniz?”</p>

  <p class="block4">İçkili olduğumu anlamış, imada mı bulunuyordu acaba? Hiç bozuntuya vermedim.</p>

  <p class="block4">“Zahmet olmayacaksa çayı tercih ederim...”</p>

  <p class="block4">Yanılmıştım, sözlerinde kinaye yoktu, eski bir arkadaşıymışım gibi samimiyetle mırıldandı.</p>

  <p class="block4">“Niye zahmet olsun? Poşet çay yapacağım zaten...”</p>

  <p class="block4">“Tabii, tabii, yeter ki boğazımızdan sıcak bir şey geçsin...”</p>

  <p class="block4">Nazlı’nın gösterdiği odaya girmeden önce, etrafa şöyle bir göz attım: karşılıklı dört oda vardı. Binayı güçlendirmek için konulan çelik kirişler kesekâğıdı rengine boyanmış olsa da insanın gözüne batıyordu, ama bunun dışında bir kültür merkezi için oldukça sevimliydi. Binanın eski halini olduğu gibi korumuşlardı, zemindeki tahtalar, pencerelerin pervazları, merdivenler, tırabzanlar, odaların kapıları...</p>

  <p class="block4">Duvarlara enfes doğa resimleri asılmıştı, hepsi aynı kişinin fırçasından çıkmış olmalıydı, biraz yaklaşınca, ressamın adını da okudum Claude Monet... Uçsuz bucaksız uzanan kırlar. Gelincikler, menekşeler, nilüferler...</p>

  <p class="block4">Nazlı’nın girdiği mutfağı saymazsak, kapıları kapalı olan iki odanın ne için kullanıldığını kestirmek zordu. Az önce Bahri’nin çıktığı, ahşap merdivenlere takıldı gözlerim: sanırım üç ya da dört kat daha vardı yukarıda.</p>

  <p class="block4">Nazlı’nın yazıhanesine yöneldim; oldukça geniş, ferah bir odaydı burası. Çok güzel dekore edilmişti. Zeminde canlı renklerle dokunmuş bir Bünyan halısı, el yapımı, büyükçe ahşap bir masa, sütlü kahverenginde kadife koltuklar... Dört kişinin rahatça oturabileceği uçuk yeşil bir divan, köşelerinde nakışlı kırlentler. Odanın duvarları, ilkokullardaki sergileri andırıyordu... Her yere resimler yapıştırılmıştı, birkaçı Claude Monet'nin tabloları, ama çoğu acemi ellerin hevesli çizimleri. Aysun'umun çizdiği gibi naif, belki biraz daha karamsar... Demek ki Keto'nun söyledikleri doğruydu. Çocukları eğitmek için ressamlar, yazarlar getiriyor olmalıydı Nazlı. Bu resimler de o çalışmaların ürünleriydi. Sadece masanın arkasındaki kocaman duvarda resim yoktu. Benim evdekinden biraz daha küçükçe, eski bir ahşap saat asılmıştı. Saatin hemen altındaki çerçevenin içinden, gür, kızıl bıyıklı, kumral saçlı, kartal burunlu bir adam ışıltılı gözlerle bana bakıyordu.</p>

  <p class="block4">“Çay birazdan hazır olur.”</p>

  <p class="block4">Fotoğrafa bakarken yakalamıştı beni, bir an duraksadı ama hiç oralı değilmiş gibi davrandı. Sanki fotoğraftaki adamın kim olduğunu sormamdan çekiniyormuş gibi alelacele konuya girdi:</p>

  <p class="block4">“Evet. Fidan bizde kalmıştı. İki yıl kadar...”</p>

  <p class="block4">Hâlâ ayakta dikiliyordum, paltom hâlâ üzerimdeydi, ama ne yapabilirdim ki kadın anlatmaya başlamıştı bir kez, kulaklarımı açarak dinlemeye koyuldum.</p>

  <p class="block4">“On sekizine bastığı gün çalmıştı kapımızı. Çok daha önceden gelmek istiyordu aslında, ama mahkemenin onu yeniden babasına vermesinden korkuyordu. Alçağın tekiydi Yakup. Kumar tutkunu, rezil bir herif. Fidan’ın babasından söz ediyorum... Sorumsuz, itin teki...”</p>

  <p class="block4">Hiç lafını esirgemeden konuşuyordu Nazlı. Tuhaf bir şekilde ona yakışıyordu böyle kendini sınırlamadan konuşmak. Birden sustu, sonunda daha ayakta dikildiğimi fark etmişti. Mahcup mahcup güldü.</p>

  <p class="block4">“Kötü bir ev sahibiyim değil mi? Ne oturmanız için yer gösterdim ne de paltonuzu aldım.” Duraksadı. “Üşümüyorsunuz değil mi? Kaloriferin ısısını artırabilirim.”</p>

  <p class="block4">“Yok, yok içerisi gayet iyi.” dedim paltomu çıkartırken. “Resimlere dalmıştım.”</p>

  <p class="block4">Kabahatini bağışlatmak için kibarca aldı paltomu.</p>

  <p class="block4">“Buyurun, lütfen şöyle geçin.”</p>

  <p class="block4">Ben gösterdiği koltuğa otururken o da kapının arkasındaki askılığa yöneldi.</p>

  <p class="block4">“Siz bu Yakup'la karşılaştınız mı?” diye seslendim arkasından.</p>

  <p class="block4">Paltomu asarken yanıtladı:</p>

  <p class="block4">“Tabii. Fidanın buraya geldiğini öğrenir öğrenmez damladı alçak herif.”</p>

  <p class="block4">Döndü, bana bakarak yanıtladı.</p>

  <p class="block4">“Ama çok açık konuştum onunla. ‘Kızın on sekiz yaşında. İstediği yerde kalma hakkına sahip. Eğer onu zorlarsan ya da bizi taciz etmeye kalkarsan seni içeri attırırım,' dedim. Bir iki diklenecek oldu, 'Şimdi arıyorum avukatımı.’ deyince uzatmadı. Kuyruğunu bacaklarının arasına kıstırıp gitti. Bir daha da gelmedi, ama Fidan’ın önüne çıkmış. ‘Zor durumdayım bana para ver.’ demiş. 'Vermedim.’ dedi Fidan, bilmiyorum artık…”</p>

  <p class="block4">Mantosunu çıkarınca, siyah balıkçı yaka kazağının altındaki iri bedeni ortaya çıkmıştı. Mantosunu astıktan sonra döndü. Yürürken de anlatmayı sürdürüyordu:</p>

  <p class="block4">“Kötü bir hayatları yokmuş aslında. Bir ara Narmanlı Han'da çay ocağı işletmiş. Karısı Rümeyse da sağlığı iyi olmamasına rağmen temizliğe gidiyormuş evlere. Küçümsemeyin temizlikçiliği, muhtemelen kocasından daha iyi kazanıyordu...” Karşıma gelmişti, ilgiyle beni süzdü. “Orada rahatsınız değil mi?”</p>

  <p class="block4">“İyiyim iyiyim, lütfen beni dert etmeyin.”</p>

  <p class="block4">Koltuğa çökerken konuya döndü yeniden:</p>

  <p class="block4">“Ama o zayıf karakterli herif, hem kendi kazancını hem de karısınınkini olduğu gibi kumara basıyormuş. Tarlabaşılılar Kulübü diye bir ahmak tuzağı var ya. Hani şu Barbut İhsan adındaki sahtekârın mekânı. İşte oraya dadanmış bu Yakup. Tabii bir kazandıysa on kaybetmiş, kaybettikçe iştahı daha da artmış, önce çay ocağını basmış kumara, ardından evdeki eşyaları. Abartmıyorum, gözyaşları içinde anlatırdı zavallı Fidan... Sadece buzdolabı, televizyon değil, çanak çömleğe kadar ne varsa hepsini... Onlar da bitince sıra kızlarına gelmiş... Kumru, sadece bir yaş daha büyüktü Fidan'dan... Kumruyu basmış kumara...”</p>

  <p class="block4">“Nasıl olabilir ki!” diye isyan ettim. “Hangi çağda yaşıyoruz? Kumru polise başvursaydı...”</p>

  <p class="block4">“Başvurmuş, ama tezgâh hazır. Kumarda Kumru’yu kazanan herif, 'Kızla evleneceğim,’ demiş. Yakup denen o namussuz da karısı Rümeysa'ya öyle açıklamış. 'Adam zengin.' demiş. ‘Dolapdere'de benzinliği var. Kumru’nun hayatı kurtulur.’ Evleneceğim diyen adam da Yakup'tan on yaş büyük. Daha da beteri, herif evli, üç de çocuğu var. İlk karısına resmi nikâh bile yapmamış, sadece imam nikâhı.”</p>

  <p class="block4">Derinden bir iç geçirdi.</p>

  <p class="block4">“Bildiğiniz kepazelikler... Evet, bu memlekette kadınların eti de, canı da sudan ucuz. Bu memlekette kadınlar, erkeklere kurban diye sunulmuş, hem zevklensinler hem işlerini gördürsünler hem de öldürsünler diye...”</p>

  <p class="block4">O anda anladım, ilk gördüğüm andan itibaren bu kadında beni çeken şeyin ne olduğunu. Keder, ona bakarken gördüğüm buydu: uçsuz bucaksız, kanıksanmış bir keder. Sadece alnındaki çizgiler, menekşe rengi gözlerinin kıyıcığına örülmüş kırışıklıklar, ağarmaya yüz tutmuş kumral saçları değil, tombullaşmış yanakları, dik tutmaya çalıştığı erken çökmüş omuzları ve bozuklaşmış sesi de aynı duyguyu uyandırıyordu bende, saf bir keder.</p>

  <p class="block4">“Kumru’yu verdiler adama, tabii kimse fikrini sormamıştı kızcağıza. Belki de sevdiği bir çocuk vardı, ama kimin umurundaydı ki? Sonunda Kumru, kuma gitmiş, annesinden daha yaşlı bir kadının üzerine. Çok değil, üç ay... Üç ay sonra kefenle çıkmış, gelinlikle girdiği evden, intihar demişler. Dayanamadı ilaç içti, kendini zehirledi. Doğru mu, kim bilir? Bu ülkede canlı cansız her şey satılık Nevzat Bey. Paran varsa her şeyi satın alabilirsin, elbette en başta da insanları. Doktorları, hâkimleri, savcıları, polisleri, yanlış anlamayın herkesi. Bu ülkenin sorunu ahlaksızlık, şeref yoksunluğu, onur kaybı...</p>

  <p class="block4">Menekşe gözlerindeki lacivert menevişler alev alev yanmaya başlamıştı. Demek sadece sinirlenince dağılıyordu o müzmin keder.</p>

  <p class="block4">“Evet, Nevzat Bey, belki de araştırmanız gereken cinayetlerden biri de o bahtsız kızın ölümüdür. Belki yeniden açmalısınız o dosyayı... İnsan vicdanının kabul edebileceği bir durum değil, on dokuz yaşındaki Kumru duvakla girdiği evden kefenle çıkıyor. Zaten sağlığı bozuk olan Rümeysa da dayanamıyor bu acıya, bir yıl geçmeden ölüyor kadıncağız. Bizim Fidan, kumar tutkunu, sorumsuz babayla baş başa kalıyor. Her gecesi korku içinde geçiyor kızcağızın. 'Acaba babam beni de basar mı kumara!' diye, işte bu nedenle on sekiz yaşını doldurduğu gün, evden kaçıp bize sığındı. Severek kabul ettim onu. Dişçi bir arkadaşın yanında işe de koydum. Geceleri burada kalmaya devam ediyordu, ama biraz para kazanınca, 'Arkadaşlarla eve çıkacağım.’ dedi. Kabul ettim; onun kendi ayakları üzerinde duracak olması sevindirmişti beni Ama bir örgüte katılmış. Örgüt dediysem, teröristler filan gelmesin aklınıza. Kendisi gibi çaresiz çocukların toplandığı bir yapılanma. Evet, hepsi de öfke dolu, evet, hepsi de isyan ediyorlar yaşanan haksızlıklara...” Bir an gözleri daldı… “Belki de...” Düşündüğü her neyse konuşmasını engelliyordu. “Belki de...” Daha fazla sürdüremedi, gözleri nemlendi, alt dudağı sarktı. Ağlamaya başladı, sessizce sicim gibi boşalttı gözyaşlarını. Sağ eliyle yüzünü kapatıp bir süre öylece kaldı. Çok sürmedi toparlandı, kıpkırmızı olmuş bir yüzle kaldığı yerden devam etti. “Belki de,” dedi burnunu çekerek. “Belki de bana yardım etmeye çalışıyorlardı. Çok severdi beni Fidan... Bu... Bu Kara Nizam denen itle, oturdukları bina yüzünden mahkemelik olmuştuk. O rezil kulüplerinin olduğu bina bana ait. Bunlar benim kiracım yani. Yok pahasına oturuyorlar yıllardır. Çıkarmak istedim, para yüzünden değil, bina bana lazımdı, yeni kültür merkezi için. Nizam bozuldu bu işe. Tehditler, küfürler, kapımızın önünde silah sıkmalar. Gözümüzü kıramadılar tabii. Sonunda pes etti Nizam. Binayı boşaltacağına dair taahhütname verdi... Demek ki Fidan onlara güvenmemiş, kendi aklınca gözünü kırmak istemiş Nizam’ın... Bilmiyor ki bu adamların ne kadar acımasız olduğunu. Belki de benim yüzümden öldü yavrucak…”</p>

  <p class="block4">Kendini daha fazla yiyip bitirmesine dayanamadım.</p>

  <p class="block4">“Yanılıyorsunuz, sizinle ilgisi yok.”</p>

  <p class="block4">Anlamamıştı, sözcükleri tane tane söyleyerek yineledim.</p>

  <p class="block4">“Sizin yüzünüzden değil. Sadece Nizam’ın mekânına değil. Tarlabaşılılar Kulübü'ne de molotof kokteyli atıldı. Barbut İhsan’ın mekânına... Size yardım etmek gibi bir niyetleri yoktu. Tarlabaşı'ndaki kötü adamları cezalandırmaya çalışıyorlardı akıllarınca. Tabii Fidan'ın çok daha iyi bir nedeni varmış, ablasının ve annesinin intikamını almak. Kumarhaneleri yakalım diye bir karar almış olmalılar, o yüzden kendinizi suçlamayın...” Sustum, imalı bir bakış attım. “Tabii bilmediğim başka meseleler yoksa...”</p>

  <p class="block4">Yüzündeki üzüntü anında kayboldu, kavgacı kadın yeniden çıktı ortaya.</p>

  <p class="block4">“O çocukları eleştirmeyin. Sizlerin yapması gerekeni yapıyorlardı.”</p>

  <p class="block4">Sakin bir tavırla güldüm.</p>

  <p class="block4">“Nasıl yani, kumarhaneleri bizim mi yakmamız gerekiyordu?”</p>

  <p class="block4">Daha da sinirleneceğini sanıyordum, hayret, sesinin tonunu düşürdü:</p>

  <p class="block4">Onların yaptıklarını ben de onaylamıyorum. Siz derken de kişisel almayın lütfen, sizi tanımıyorum, birtakım polislik numaralarıyla beni kandırmaya çalışmıyorsanız iyi birine benziyorsunuz. Karşılaştığım polislerden farklısınız. Sizden kastettiğim kumar yasak olduğu halde buna göz yumanlar… Mafya bozuntularıyla içli dışlı olan polisleri kastediyorum.” Başıyla dışarıda bir yerleri gösterdi. “Hani beni durdurmaya çalışan o memur vardı ya. Hani şu adı Sami olan. Kaç kere gördüm onu Nizam'ın yanında. Bir de ahbabı var onun, iri kafalı bir polis, adı da Zeynel.”</p>

  <p class="block4">Dün gece karşılaştığım iki meslektaşımdan bahsediyordu.</p>

  <p class="block4">“Evet, bu ikisi görev bölümü yapmışlar. O da Barbut’un mekânından çıkmaz. Her iki kumar babası da besler bunları. Tabii, bu ikisi gördüklerimiz, bir de perde arkasında olanlar var. Muhtemelen bunların topladığı paraları paylaşanlar… Maaşları yetmiyor, ne yapsınlar diyebilirsiniz tabii...”</p>

  <p class="block4">Suçlamalarına sesimi çıkarmıyordum, ama ne düşündüğümü bilir gibi böyle ahkâm kesmesi canımı sıkmıştı.</p>

  <p class="block4">“Öyle demiyorum.” diyerek kestirip attım. Öyle saçmalık olmaz. Maaşı yetmeyen polis, başka mesleğe gitsin. Kendi çıkarı için suça göz yuman memurun hiçbir nedeni olamaz. Haklısınız, biraz da biz görevimizi yapmadığımız için bunlar oluyor, ama sadece polisler değil bütün yapı bozuk. En başta da şehrin göbeğinde bir getto oluşturulmasına izin verenler...”</p>

  <p class="block4">Islak kirpiklerinin gerisindeki kıpırtılı gözleri, anlamak istercesine beni süzüyordu: Samimi miydim, yoksa duymak islediği sözleri söyleyerek onu kandırmaya mı çalışıyordum?</p>

  <p class="block4">“O zaman geçmişe gitmemiz gerek. Varlık Vergisi ilan edildiği günlere, 6-7 Eylül olaylarına... Bu binaların gerçek sahiplerini sürdüğümüz o acımasız, o utanç dolu zamanlara...”</p>

  <p class="block4">“Haklısınız,” dedim onu bir kez daha şaşırtarak. “Bu ülkenin geçmişi yağmalar, sürgünler, ölümlerle dolu. Tıpkı öteki ülkelerin tarihi gibi. Sabaha kadar konuşsak bitmez, üstelik çözüm de bulamayız, oysa çözebileceğimiz iki cinayet var. Bana yardım ederseniz hiç değilse bu cinayetlerin katillerini yakalarız.”</p>

  <p class="block4">Ne diyeceğini bilemedi, artık, itiraz etmeyecek diye düşünüyordum.</p>

  <p class="block4">“Yakalarsanız ne olacak?” diye söylendi “Fidan'ınki zaten belli. Ama göreceksiniz, nefsi müdafaa deyip altı ayda çıkartacaklar o katili... Engin’e gelince, beni taş kalpli biri sanmayın, ama rezilin tekiydi, ölmeseydi, eminim o başkalarını öldürürdü.”</p>

  <p class="block4">“Bizim de o yönde kuşkularımız var. Üstelik konu da sizsiniz.”</p>

  <p class="block4">Ne korku ne öfke, sadece merak vardı şimdi gözlerinde.</p>

  <p class="block4">“Evet, siz... Engin'in evindeki gizli kasada bu binanın krokisini bulduk.”</p>

  <p class="block4">Kumral kaşları çatıldı.</p>

  <p class="block4">“Kroki mi?”</p>

  <p class="block4">“Çizimler ama ayrıntılı çizimler... Binaya nereden girilir, nereden çıkılır, arkadaki servis kapısı, pencereler, hangilerinin önünde demir korkuluk var, hangilerinde yok, yangın merdiveni nerede?”</p>

  <p class="block4">En küçük bir endişe bile belirmedi yüzünde.</p>

  <p class="block4">Tahmin ediyordum zaten.” Buruk gülümsedi. “Ama ne yalan söyleyeyim, bir ara Kara Nizam denen herife inanır gibi olmuştum. O ezik tavırları, kırık Türkçesi, belki çirkinliği... Onun da bir tür kurban olduğunu sanmıştım. Başka çaresi olmayan biri...”</p>

  <p class="block4">Başımla onayladım sözlerini.</p>

  <p class="block4">“Evet, bugün ben de konuştum Kara Nizam’la. Merhametli, anlayışlı biriymiş gibi görünüyordu. Çirkin, ama vicdanlı biri. Belki o da kendince merhametli olduğunu düşünüyordur. Ama birkaç saat sonra yeğenlerinden biri, acımasızca bir genç kızı öldürdü. Eminim ilk cinayeti de değildi.” Sıkıntıyla iç geçirerek arkama yaslandım. “Kişilerin iyi ya da kötü olmasıyla ilgisi yok bunun. Yeraltı âleminin kendi kuralları vardır. Bunların başında da acımasızlık gelir. Korku salmayan adama saygı duymazlar... Onlar için acımasızlık en büyük erdemdir. Sadece bu nedenle bile, o binayı size vermek istemeyebilirler. Binadan vazgeçseler de bunu size bir şekilde ödetmeyi planlayabilirler. Etrafa yaydıkları korku dalgası etkisini yitirmesin diye. Bence o kroki boşuna hazırlanmadı...”</p>

  <p class="block4">Kafası karışmıştı, istediğim konuyu öğrenmek için en iyi zamandı.</p>

  <p class="block4">“Peki, bu Engin'in sizinle kişisel bir meselesi var mıydı?”</p>

  <p class="block4">Anlamsız bulmuştu sorumu:</p>

  <p class="block4">“Kişisel meselesi mi? Yoo, niye olsun ki? Almanya'dan mı, İsviçre'den mi ne gelmiş. Evet, Kara Nizam’ın yeğenlerinden epeyce farklıydı... Olumlu anlamda değil. Daha uzlaşılmaz, daha soğuk, daha iğrenç... Evet, yakışıklı bir adamdı… Şu küstah yakışıklılar var ya, onlardan... Bazı kadınlar bayılır böyle tiplere... Çapkınmış zaten... Ama onun gözü kadınlarda değil, yükseklerdeydi. Sanki Kara Nizam'ı idare eden oymuş gibi gelirli bana... Belki de Nizam’ın yerine geçmeyi planlıyordu.”</p>

  <p class="block4">Barbut İhsan’ın sözlerinin Nazlı tarafından dile getirilmesi dikkate değerdi.</p>

  <p class="block4">“Yani Engin'i patronu mu öldürttü diyorsunuz?”</p>

  <p class="block4">“Yoo... Öyle demek istemedim.” Tuhaf tuhaf bakıyordu. “Siz polislerin ne kadar ilginç bir düşünce tarzınız var. Engin'i kimin öldürdüğünü bilmiyorum. Kara Nizam olabilir mi? Belki, ama o kadar çok düşmanı vardı ki... Hakikaten hiç bir fikrim yok...”</p>

  <p class="block4">“Şu bina meselesi konuşulurken Engin de gelmiş miydi?”</p>

  <p class="block4">“Tabii, başından beri işin içindeydi. Bizimle ilk konuşan da oydu. Beni telefonlu aradı. Soğuk, ama kibar bir tavırla; ‘Bu işten vazgeçin, size başka bir bina bulalım,’ dedi. Ben de. 'Siz kendinize başka bina bulun.' dedim. 'Böyle konuşmanız sizin için iyi olmaz.' dedi. 'Tehdit mi ediyorsunuz,’ dedim. 'Sadece uyarıyorum. Tek başınıza bir kadınsınız,’ deyince benim tepem attı. Bağırıp çağırdım, sonra da telefonu suratına kapattım. O akşam kapının önünde silah sıkıldı, ertesi gün alt katların pencereleri kırıldı. Sabah kalktığımızda kapının önünde bir kedi ölüsü bulduk. Zavallı kedicik, kurşunla vurmuşlardı başından... Bizi korkutacaklarını sanıyorlardı… Baktım olacak gibi değil, topladım çocukları... Bastık Öztarlabaşılılar Kulübü'nü.” Yaramaz bir kız çocuğu gibi kıkırdadı: “Şaşkınlıktan o kocaman dilini yutacaktı Nizam. Doğrudan onunla konuştum zaten. 'Bizimle uğraşmayın,’ dedim. Önce yaptığınız işe çok saygı duyuyorum filan gibilerden yalanlar söyledi, sonra pazarlık yapmaya kalktı. Size bağış yapayım bu binadan vazgeçin demeye getirdi. Kabul etmedim tabii, sonuçtu on ay içinde binayı boşaltacağını taahhüt eden bir yazı verdi noterden... Ama vazgeçmemiş demek ki...” Yine sustu, soru dolu gözlerini bana dikti. “Peki, yanılıyorsak… Bulduğunuz kroki eskiden kalmışsa. Bize gözdağı vermeye çalıştıkları günlerden... Olamaz mı?”</p>

  <p class="block4">Mümkündü, ama emin olmak lazımdı.</p>

  <p class="block4">“Bilemiyorum.” dedim bakışlarımı kaçırmadan. “Olabilir, ama Fidan’ın öldürülmesi de gösteriyor ki, bina konusunda adamlar fazla hassas. Dikkatli olmakta yarar var.”</p>

  <p class="block4">O anda açıldı kapı, pembe eşofmanlar içinde ufak tefek bir kadın girdi, makyajsız haliyle bile güzel görünüyordu... Kara gözleri dumanlıydı, uykudan yeni uyanmış olmalıydı. Beni görünce hayal kırıklığına uğramış gibi toparlandı.</p>

  <p class="block4">“Pardon,” dedi bir kadın için fazla kalın bir sesle. “Misafirin mi vardı Nazlı Abla?”</p>

  <p class="block4">Hayır, kadın değil bir travestiydi kapıda dikilen. Yüzü öyle ince, çizgileri öyle uyumluydu ki, konuşmasa kadın olmadığını anlamam çok zordu.</p>

  <p class="block4">“Evet Ayşencim, bir şey mi söyleyecektin?”</p>

  <p class="block4">İyice çekingenleşti genç travesti.</p>

  <p class="block4">“Karşı odadaki çocuklar konuşuyorlardı... Biri öldürülmüş galiba... Merak ettim...”</p>

  <p class="block4">Metin bir tavırla açıkladı Nazlı.</p>

  <p class="block4">“Teşekkür ederim Ayşencim... Fidan diye bir kızcağız... Burada kalmıştı, bizim çocuğumuzdu...”</p>

  <p class="block4">“Başın sağ olsun Nazlı Abla.” Bakışları yine bana kaydı. Artık utanmıyordu, kara gözlerinde belli belirsiz bir kuşku vardı sadece. “Her şey yolunda değil mi?”</p>

  <p class="block4">Ne düşündüğünü anlamıştı Nazlı.</p>

  <p class="block4">“Yolunda, yolunda... Ama madem indin, su koymuştum ocağa çay için... Kaynamıştır, sana zahmet bize servis yapar mısın?”</p>

  <p class="block4">Hamarat bir kadın gibi iştahlandı Ayşen...</p>

  <p class="block4">“Tabii yaparım ablacım, derhal.”</p>

  <p class="block4">Arkasından şefkatle seslendi Nazlı.</p>

  <p class="block4">“Çay poşetleri rafın ikinci sırasında, şu kurabiyelerden de getirirsen minnettar kalırız...”</p>

  <p class="block5" id="calibre_pb_34">&nbsp;</p>
</body>
</html>
