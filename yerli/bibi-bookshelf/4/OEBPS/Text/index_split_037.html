<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“İlk cinayetini on altı yaşında işlemiş.”</h1>

  <p class="block8">&nbsp;</p>

  <p class="block4">Sorgu odası her zaman oda tiyatrosunu çağrıştırır bende. Sorgucular ve zanlıdan oluşan genellikle üç oyuncunun rol aldığı, küçük, kapalı, sevimsiz bir sahnede oynanan gerilim dolu bir tiyatro oyunu. Kimsenin elinde bir metin görünmese de herkesin aklında bir senaryo vardır aslında. Belki her zaman sadık kalmayız, ama diyaloglarımızı, mimiklerimizi ve hareketlerimizi belirleyen çoğunlukla aklımızdaki bu senaryodur. Şunu da hemen belirtmeliyim ki zanlının zihnindeki metnin değişme ihtimali daha fazladır, çünkü bizim soracağımız sorulara göre biçimlenir. Bir sorgunun kaderini belirleyen ne söylediklerimizden çok, nasıl rol yaptığımızdır. Zeki ve soğukkanlı olan bu gerilimli oyunu alıp götürür.</p>

  <p class="block4">Dekoru uzunca bir masa, üç sandalye ve kocaman bir aynadan ibaret olan sorgu odasındaki Kudret’i görünce hatırladım: dün kahvehanede yüzü bize dönük oturan ikiz kardeşlerden biriydi. Yakası kürklü koyu yeşil anorağı sırtındaydı, dik, kısa saçlarının dibinde ve alnında boncuk boncuk terler birikmişti. Tepesinde parıldayan ışıktan korunmak için kirpiklerini kırpıştırıyordu, ama koyu renk gözlerini çevreleyen o ağır mahmurluk hâlâ dağılmamıştı. Elleri masanın üzerindeydi; parmakları tıpkı amcası Kara Nizam gibi kısa, avuçları küçücüktü. Ama tek bir kıl bile görünmüyordu pürüzsüz teninde. Yüzü de öyleydi aslında, seyrek kirli sakalını saymazsak, lambanın altında ışıl ışıl yanıyordu sağlıklı cildi.</p>

  <p class="block4">“Kaç kalaşnikof vardı?”</p>

  <p class="block4">“Ha…” diye cevapladı Ali'nin sorusunu.</p>

  <p class="block4">Bir fiske indirdi yardımcım kafasına.</p>

  <p class="block4">“Ha, ne demek lan? Efendim diyeceksin.”</p>

  <p class="block4">Hazırlıksız yakalanmıştı, başı öne doğru savruldu Kudret'in...</p>

  <p class="block4">“Ah!” dedi cılız bir sesle. -Vurmasana yaa...”</p>

  <p class="block4">Kelimeler diline yapışıyordu.</p>

  <p class="block4">Karşısındaki iskemleyi gürültüyle çekerek oturdum.</p>

  <p class="block4">“Kafan iyi mi Kudret?”</p>

  <p class="block4">Hiç anlamadığı bir dil konuşuyormuşum gibi tuhaf tuhaf baktı suratıma.</p>

  <p class="block4">“Söylesene, hap filan mı kullanıyorsun sen?”</p>

  <p class="block4">Uykulu gözleri bir parça aralandı.</p>

  <p class="block4">“Ha...”</p>

  <p class="block4">Bir fiske daha yedi Ali'den.</p>

  <p class="block4">“Ha değil lan, anlamadın mı, efendim diyeceksin, hıyar, efendim...”</p>

  <p class="block4">Bu kez temkinliydi Kudret, gelen darbeye karşı dik tuttu başını.</p>

  <p class="block4">“Ah, vurmasana ya... Duyamadım işte.”</p>

  <p class="block4">Burnunun dibine kadar sokuldu yardımcım. “Niye lan, arıza mı var kulağında?”</p>

  <p class="block4">Sinirlenmişti Kudret, gizlemeye de gerek duymadı.</p>

  <p class="block4">“Arıza yok da, sesin duyulmuyor.”</p>

  <p class="block4">Sakince gülümsedi Ali.</p>

  <p class="block4">Tamam, o zaman yüksek sesle konuşuruz.” Dudaklarını zanlının kulaklarına yaklaştırarak olanca gücüyle bağırdı. “Kaç kalaşnikof vardı?”</p>

  <p class="block4">Kudret telaş içinde eliyle kulaklarını kapatmaya kalkıştı, ama yardımcım bileklerinden yakaladı onu. Ellerini masanın üzerine yapıştırarak yeniden bağırdı.</p>

  <p class="block4">“Kaç kalaşnikof vardı diyorum sana? Duydun mu şimdi?”</p>

  <p class="block4">“Duydum, duydum.” Kendini kaybetmiş bağırıyordu. “Üç tane… Üç tane vardı.”</p>

  <p class="block4">Zanlının ellerini bırakıp doğruldu Ali. Telaşla, parmaklarını kulaklarına götürdü Kudret. Dokundukça uğultu azalacakmış gibi ovuşturup duruyordu.</p>

  <p class="block4">“Neden yalan söylüyorsun?” Oturduğum iskemlede hafifçe geriye yaslanmışım. Tek bir hareketini bile kaçırmadan ağır ağır süzdüm. “Bizi kandıracağını mı zannediyorsun?”</p>

  <p class="block4">“Haşa Başkomiserim... Sizi kandırmak kim, ben kim?” Elleri hâlâ kulaklarındaydı, ama az önceki mahmurluktan kurtulmuş gibiydi. “Her şey ortada, niye yalan söyleyeyim ki…”</p>

  <p class="block4">“Paçanı kurtarmak için...” Dikildiği yerden konuşuyordu Ali. “Olayı meşru müdafaa gösterip cinayetten yırtmak için...”</p>

  <p class="block4">Yeni uykudan uyanmış birinin masum gözleriyle baktı zanlı.</p>

  <p class="block4">“Hiç öyle bakma oğlum.” diye tersledi Ali. “Cami avlusundan getirmedik seni buraya. Bir insan öldürdün. Gencecik bir kız...”</p>

  <p class="block4">Gözleri ardına kadar açıldı, nemli yüzü gerildi.</p>

  <p class="block4">“Önce onlar saldırdı.”</p>

  <p class="block4">“Tabii tabii.” diye hafifçe sallandı yardımcım dikildiği yerde. “Ellerinde de tüfekler...”</p>

  <p class="block4">Yuvarlak başını ısrarla salladı Kudret.</p>

  <p class="block4">“Evet, ellerinde de tüfekler, üç tane kalaşnikof...</p>

  <p class="block4">Eğilip omuzlarından yakaladı Kudret’i yardımcım.</p>

  <p class="block4">“Bizi salak mı zannediyorsun lan? Olanca gücüyle sarsaladı. “Kalaşnikof filan yokmuş ortalıkta... Tek el bile ateş edilmemiş kalabalıktan. Tabii senin boşalttığın şarjörü saymazsak...”</p>

  <p class="block4">Gözlerini ardı ardına kırpıştırdı Kudret; zihnini toparlamakta zorlanıyor olmalıydı. Sahiden haplanmış olabilirdi.</p>

  <p class="block4">“Vardı, valla vardı... Kulübe saldırdılar. Hepimizi yakacaklardı... Ellerinde Molotoflar, kalaşnikoflar...” Aklı karışır gibi oldu. “Üç tane kalaşnikof... Hatta biri de kızın elindeydi.”</p>

  <p class="block4">Fidan’ın elindeki molotof kokteyli canlandı gözlerimin önünde, ama o kocaman tüfeği bir türlü yerleştiremedim incecik parmakların arasına. Zanlı ise kendini toparlamış, aklındaki senaryoyu okumayı sürdürüyordu.</p>

  <p class="block4">“Elli kişiydiler... Tabancalar, tüfekler, satırlar...”</p>

  <p class="block4">“Roketatar da var mıydı?”</p>

  <p class="block4">Fark etmedi bile yardımcımın dalga geçtiğini.</p>

  <p class="block4">“Yok, roketatar yoktu.” Diye açıkladı samimiyetle. “Belki el bombası olabilir...” Duraksadı, anlamıştı; kırgın baktı. “İnanmıyorsunuz ama hepsinin gözü dönmüştü. Bizi öldüreceklerdi. Ellerinde molotoflar...”</p>

  <p class="block4">Molotof konusunda sıkıntı yok...” diye kestim sözünü. “Ama arkadaşlarımıza üç değil, iki kalaşnikoftan bahsetmişsin.”</p>

  <p class="block4">“İki mi?” Minik gözbebekleri, cıvalı bilyeler gibi döndü yuvalarında “Yok, üç tane... Üç tane vardı.”</p>

  <p class="block4">Anlamayı isteyen birinin sahici ilgisiyle haktim.</p>

  <p class="block4">“Sami'ye iki tane vardı demişsin. Sami'yi tanıyorsun değil mi?”</p>

  <p class="block4">Rahatlar gibi oldu. “Sami Abi'yi tabii tanırım. Sami Abi'miz candır... Şahane bir polistir.” Kurnaz bir gülümseme geçti yarı ıslak suratından. “Gerçi bütün polisler candır. Biz severiz polis abilerimizi...”</p>

  <p class="block4">Polis abisi olarak dostça bir tavsiyede bulundum.</p>

  <p class="block4">“O zaman gerçeği anlatmalısın Kudret.”</p>

  <p class="block4">Artık güvenle bakıyordu minik gözleri.</p>

  <p class="block4">“Gerçeği anlatıyorum zaten Başkomiserim.”</p>

  <p class="block4">“Yani, Sami mi yalan söylüyor?”</p>

  <p class="block4">Huzursuzca yutkundu.</p>

  <p class="block4">“Yok estağfurullah. Sami Abi niye yalan söylesin?” Yeniden yutkundu. “Yanlış anlamış olmalı...” Fena sıkışmıştı, ya itiraf edecekti ya hatayı üstlenecekti. “Şeyy, belki de ben, üç yerine iki demişimdir. O telaş içinde...”</p>

  <p class="block4">“Sami'yi nereden tanıyorsun?”</p>

  <p class="block4">Ellerini masanın üzerine dayayarak yine bir kartal gibi çökmüştü Kudret'in tepesine bizim delibozuk. Ne diyeceğini bilemedi zanlı, boş boş baktı sadece.</p>

  <p class="block8">&nbsp;</p>
</body>
</html>
