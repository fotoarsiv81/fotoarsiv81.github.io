<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BEYOĞLUNUN EN GÜZEL ABİSİ</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block6">“Kendimi kandırmıyorum Komiser Abi o da bana âşıktı”</h1>

  <p class="block7">&nbsp;</p>

  <p class="block10">Emniyetin çiğ ışıklarla aydınlanan geniş koridorunun sonunda, odamın önündeki kahverengi bankta oturuyorlardı. Omuzları çökmüş, belleri kamburlaşmıştı; uzun bir yoldan gelmiş gibi yorgun görünüyorlardı. Koridorun aydınlığında Romanlara özgü tatlı esmerliği iyice ortaya çıkmıştı Sadri'nin. Azize olduğunu tahmin ettiğim siyah başörtülü kız ise inadına beyaz bir tene sahipti. Beni görür görmez kucağındaki koyu renk, eski paltosunu bankın üzerine bırakıp saygıyla ayağa kalktı Sadri. Dün gece de sırtında olan siyah ceketinin önünü ilikleyerek yaklaşmamı bekledi. Kız o kadar dalgındı ki Sadri’nin doğrulduğunu fark etmedi bile. Gözleri karşı duvardaki anlamsız bir noktaya takılıp kalmıştı.</p>

  <p class="block4">Geldiklerini yolda öğrenmiştim: Evgenia'yı taksiyle Kurtuluş'taki evine bırakırken aramıştı Ali.</p>

  <p class="block4">“Klarnetçiyle konsomatris kız geldi Başkomiserim, başlayalım mı konuşmaya?”</p>

  <p class="block4">Ayrıntıları kaçırmak istemiyordum.</p>

  <p class="block4">“Biraz beklesinler.” demiştim. “On dakikaya oradayım.”</p>

  <p class="block4">Ama Osmanbeyde kayan bir çöp kamyonu, halk otobüsüne çarpmıştı, sadece orada yirmi dakika beklemek zorunda kalmıştık, merkeze ulaştığımda bir saat geçmişti aradan.</p>

  <p class="block4">“Kusura bakmayın.” dedim elimi Sadri’ye uzatırken. “Trafik felaketti.”</p>

  <p class="block4">Kalender bir gülümsemeyle aydınlandı kavruk yüzü.</p>

  <p class="block4">“Canınızı sıkmayın Başkomiserim, zaten çok olmadı geleli.”</p>

  <p class="block4">Konuşmalarımızı duyan genç kız da fark etmişti geldiğimi. Ürkek gözlerle beni süzerek usulca doğruldu. İnce uzun yüzünde ilk dikkat çeken yer, biçimli kalın kaşlarının altındaki zeytin karası, iri gözleriydi. Güzel bir kız değildi, ama bakışı, duruşu, başını çevirişi masumiyete dair duygular uyandırıyordu içinizde. Hani bundan kimseye zarar gelmez dediğimiz insanlar vardır ya, işte onlardan biriydi Azize. Dün gece zor geçmiş olmalıydı, süzgündü, gözlerinin önünde mor halkalar vardı. Ama bu haliyle adını daha çok hak ediyor, dünya nimetlerinden elini eteğini çekmiş bir inanç kadınını andırıyordu gerçekten. İçten bir gülümsemeyle elimi uzattım.</p>

  <p class="block4">“Merhaba. Sen Azize olmalısın.”</p>

  <p class="block4">Cansız bir hareketle sıktı elimi, parmakları buz gibiydi</p>

  <p class="block4">“Evet.” dedi cılız bir sesle. “Evet Abi, Ben Azize.”</p>

  <p class="block4">“Abi” bir tür savunma sözcüğüdür eğlence sektöründe çalışan kadınlar için. Patronlarıyla, müzisyen arkadaşlarıyla, bazı kabadayılarla ve biz polislerle konuşurken sıkça kullanırlar. Hem saygı içerir hem de yardım beklentisini gösterir. O kadınlardan biri size “abi” diyorsa, benim için kötülük düşünme, düşünüyorsan da lütfen yapma demek istiyordur. Bir abi gibi içtenlikle odamın kapısını gösterdim.</p>

  <p class="block4">“Buyurun şöyle geçelim.”</p>

  <p class="block4">İçerisi sıcaktı, havasızdı.</p>

  <p class="block4">“İstediğiniz yere olurun,” diyerek pencereye yöneldim. “Biraz açacağım, üşümezsiniz değil mi?”</p>

  <p class="block4">Sanki daha önce de gelmiş gibi rahat bir tavırla yanıtladı Sadri.</p>

  <p class="block4">“Yok, yok temiz hava iyidir. Gördünüz, bizim pavyon yerin dibinde, ölüyoruz her gece havasızlıktan. Eskiden bi'de sigara içilirdi.”</p>

  <p class="block4">Pencereyi açınca sokağın gürültüsüyle birlikte serin hava hücum etti içeri. Masanın üzerindeki kâğıtlar usulca kıpırdadı, aralık bırakmak en iyisiydi.</p>

  <p class="block4">Yerime geçerken klarnetçi ile Azize’nin karşılıklı oturduklarını gördüm. Sadri’nin rahatlığı hala sürüyordu, ama Azize koltuğun ucuna büzülmüştü.</p>

  <p class="block10">“Ne içersiniz?” diye sordum paltomu çıkartırken. “Karnınız açsa tost da söyleyebilirim.”</p>

  <p class="block4">“Yok Başkomiserim, teşekkür ederiz, biz o işi yaptık.” Bakışlarını karşısındaki kıza çevirdi. “Gerçi Azize pek bir şey yemedi ya...”</p>

  <p class="block4">Belli belirsiz bir şükran bulutu geçti genç kızın gözlerinden.</p>

  <p class="block4">“Yok, teşekkür ederim Abi, benim karnım tok.”</p>

  <p class="block4">“Çay söyleyeyim o zaman.”</p>

  <p class="block4">Başıyla dışarıyı gösterdi Sadri.</p>

  <p class="block4">“Sağ olsun Ali Komiserim söylemişti, sizi beklerken içtik zaten.”</p>

  <p class="block4">Lafı bitmeden kapı vuruldu, yardımcımın yakışıklı suratı göründü aralıktan.</p>

  <p class="block4">“ Günaydın Başkomiserim.”</p>

  <p class="block4">Nasıl da dinç görünüyordu kerata.</p>

  <p class="block4">“Günaydın, gel Alicim, gel. Zeynep nerede?”</p>

  <p class="block4">Kapıyı usulca kapatırken açıkladı.</p>

  <p class="block4">“Bilgisayarının başında, raporlarını toparlıyormuş. Konuklarımızı şöyle bir süzdükten sonra, klarnetçinin arkasında ayakta dikilmeye başladı.</p>

  <p class="block4">“İyi o zaman...” dedim koltuğuma yaslanarak. “Evet...” Yüzünde hep aynı dostça ifadeyle belli belirsiz gülümsüyordu Sadri, ama onda çok kalmadım, genç kıza döndüm. “Öncelikle başın sağ olsun Azize.”</p>

  <p class="block4">Anında nemlendi karagözleri. Bazı kelimeler döküldü dudaklarından, ama sesi o kadar zayıftı ki bir tekini bile anlayamadım.</p>

  <p class="block4">“Acını anlıyorum kızım,” dedim masanın üzerine ellerimi koyarak. “Allah rahmet eylesin, ama ölenle ölünmüyor. Eğer Engin'e yardım etmek istiyorsan...”</p>

  <p class="block4">Sevdiği adamın adı ağzımdan çıkar çıkmaz başladı ağlamaya. Önce sessizce, sonra sarsılarak. Sadri'nin yüzündeki babacan ifade söndü, yapma diyecek oldu, işaret edip durdurdum onu. Ağlaması gerekiyordu; içindeki acıyı boşaltmadan onunla konuşamazdık. Ağladı, çarpıntıları yavaşladı, sonunda duruldu, çantasından çıkardığı kâğıt mendille gözyaşlarını kuruladı.</p>

  <p class="block4">“Kusura bakmayın, tutamadım kendimi.”</p>

  <p class="block4">“Önemli değil,” diyerek masanın çekmecesinden çıkardığım kolonya şişesini uzattım. “Kokla biraz, açılırsın.”</p>

  <p class="block4">Elini uzattı, bolca döktüm küçük avuçlarına. Yüzüne, alnına sürdü. Gözleri yanmış olacak ki kirpiklerini kıstı. Burnunun deliklerinin kenarları hafifçe pembeleşti.</p>

  <p class="block4">“İyi misin şimdi?”</p>

  <p class="block4">Derin derin nefes aldı.</p>

  <p class="block4">“İyiyim, iyiyim.”</p>

  <p class="block4">“Konuşalım mı o zaman?” Olabildiğince resmiyetten uzak durmaya çalışıyordum. “Hazır mısın?”</p>

  <p class="block4">Aslında hiç istemiyordu, ama hayır da diyemiyordu, ne yapsın, boynunu büktü.</p>

  <p class="block4">“Hazırım.”</p>

  <p class="block4">“Ne zaman tanışmıştınız Engin'le?”</p>

  <p class="block4">Yeniden buğulandı gözleri, ama bu defa kendini bırakmadı.</p>

  <p class="block4">“İki sene önce mayıs ayında...”</p>

  <p class="block4">Yine sustu. Anımsamak, anımsadığını hiç tanımadığı adamlara anlatmak zor geliyordu.</p>

  <p class="block4">“Nerde karşılaşmıştınız?”</p>

  <p class="block4">Hatırladıklarının etkisiyle hülyalandı kara gözler.</p>

  <p class="block4">“Pavyona gelmişlerdi, Nizam Abi'yle birlikte. O kadın da vardı yanlarında...”</p>

  <p class="block4">O kadın derken hafifçe çatılmıştı kaşları.</p>

  <p class="block4">“Çilem mi?” diye atıldı Ali. “Nizam’ın sevgilisinden mi bahsediyorsun?”</p>

  <p class="block4">Tanımadığı birinin uyarısından rahatsız olan bir çocuk gibi koltuğunda küçüldü.</p>

  <p class="block4">“Çilem'i tanıyorsun değil mi?”</p>

  <p class="block4">Kara gözlerini Sadri'ye çevirdi. Allah rızası için yardım et dercesine.</p>

  <p class="block4">“Cevap versene Azize,” dedi klarnetçi. “Niye çekiniyorsun. Ali Komiserim yabancı değil.”</p>

  <p class="block4">Bakışları yerde gezindi bir süre, “Tanırım,” dedi sonra yutkunarak. “Engin tanıştırmıştı. Nizam Abi'yle birlikte yemeğe gelmişlerdi bize...”</p>

  <p class="block4">Artık anlatacak diye düşünürken yine sustu.</p>

  <p class="block4">Güvenilir abi olarak ben girdim devreye.</p>

  <p class="block4">“Asıl adı Hacer'miş öyle mi?”</p>

  <p class="block4">“Hııı... Evet. Hacer...”</p>

  <p class="block4">Sevineceği bir haber verirmişçesine neşeyle açıkladım</p>

  <p class="block4">“Evlendiklerini biliyor musun?”</p>

  <p class="block4">Şaşkınlıkla kırpıştırdı kirpiklerini.</p>

  <p class="block4">“Evlenmişler mi? Nizam Abi, Çilem'le evlenmiş mi?<sup class="calibre1">”</sup></p>

  <p class="block4">Sonunda sıyrılmıştı dalgınlığından. Hatta yüzü aydınlanır gibi olmuştu, evet, ilk kez gülümsüyordu, sol yanağındaki küçük çukuru o zaman gördüm. Onu yaşından daha genç gösteren bir gamze.</p>

  <p class="block4">“Allah mutlu etsin,” diye mırıldandı. “İnşallah bir yastıkta kocarlar...”</p>

  <p class="block4">Sahiden de sevinmişti, belki de kendi hayalinin bir başkasında gerçekleşmiş olmasıydı onu mutlu eden. Aramızda en çok güvendiği adama döndü.</p>

  <p class="block4">“Duydun mu Sadri Abi, evlenmişler. Ne kadar mutlu olmuştur Nizam Abi.”</p>

  <p class="block4">“Olmuştur herhalde,” diye söylendi klarnetçi. “Bir de Çilem'e sormalı...”</p>

  <p class="block4">O ilişkide bir sıkıntı olduğunu bilmemizi istiyordu Sadri. Elbette bu tüyoyu kaçırmadı yardımcım.</p>

  <p class="block4">“Niye Çilem’e sormalı? Sevmiyorlar mıydı birbirlerini?”</p>

  <p class="block4">Soru klarnetçiye yönelikti, ama karşısında durduğu için, Azize alındı üzerine.</p>

  <p class="block4">“Seviyorlardı, ama daha çok Nizam Abi... Çilem... Yani o biraz...”</p>

  <p class="block4">İşin içinden çıkamayınca Sadri yetişti yardıma.</p>

  <p class="block4">“Kara Nizam çok çirkin bir adam.” Yardımcım arkasında kaldığı için bana bakarak konuşuyordu. “Allahın gücüne gitmesin sahiden çok çirkin be Başkomiserim... Üstelik...” Bir an duraksadıktan sonra tamamladı cümlesini Sadri. “Üstelik yaşlı da... En az otuz yaş fark var kızla aralarında.”</p>

  <p class="block4">“Yaş önemli değil Sadri Abi.” Hiç ummadığımız anda yeniden dönmüştü muhabbete genç kız. “Korkuyordu Çilem... Evet, Nizam Abi'den çekiniyordu.”</p>

  <p class="block4">“Sevdiği kadına niye kötülük yapsın Nizam?”</p>

  <p class="block4">“Öyle demeyin, çok kıskançtır Nizam Abi. Kendi gözünden bile sakınır Çilem’i, öyle böyle değil. Hem İhsan Abi meselesi...”</p>

  <p class="block10">Cümlesi yarıda kaldı, söylememesi gerekeni ağzından kaçırmıştı. Kara gözleri endişeyle küçüldü. Hemen rahatlatmaya çalıştım.</p>

  <p class="block4">“Biliyoruz o meseleyi. Çilem’in daha önce İhsan'la ilişkisi varmış değil mi? Ama sonra Nizam'ı sevmiş.”</p>

  <p class="block4">“Ne sevmesi Başkomiserim ya!” diye isyan etti Sadri. “Çaresi yoktu Çilem’in. Yirmi üç yaşında dünyalar güzeli bir kız, niye gitsin o gudubet adama?” Anlaşılan hiç hoşlanmıyordu Kara Nizam'dan. Gergin bakışlarını karşısındaki kıza çevirdi. “Anlatsana Azize! Niye susuyorsun?”</p>

  <p class="block4">“Anlatıyorum ya Sadri Abi, daha neyi anlatayım?”</p>

  <p class="block4">Kalın kaşları çatıldı klarnetçinin.</p>

  <p class="block4">“O geceyi anlat. Hani Çilem'le Nizam’ın size geldiği geceyi... Bana bahsetmiştin ya...”</p>

  <p class="block4">Azize'nin yüzü kıpkırmızı oldu.</p>

  <p class="block4">“Özel mesele Sadri Abi.”</p>

  <p class="block4">“Cinayette mahrem olmaz kızım,” diyerek yüreklendirmeye çalıştım. Bir insan öldürüldü, senin için çok önemli olan biri. Belki de söyleyeceklerin bütün düğümü çözer.”</p>

  <p class="block4">Kara gözleri bocalıyordu.</p>

  <p class="block4">“Çilem'e ayıp olacak. İyi bir kız o.”</p>

  <p class="block4">“Ona zarar vermeyiz,” dedim güven dolu bir sesle. “Cinayetle bir ilgisi yoksa hiçbir yerde kullanmayız anlatacaklarını. Sana söz.”</p>

  <p class="block4">Yine de ikna olmadı, kararsızca alt dudağını çiğnedi bir süre.</p>

  <p class="block4">“Engin'in katilini yakalamanız için anlatıyorum,” dedi cesaretini toplayarak. “Ama söz verdiniz Nevzat Abi, ilgisi yoksa söyleyeceklerim burada kalacak.”</p>

  <p class="block10">“Kesinlikle...”</p>

  <p class="block4">Yaptığının doğruluğundan hala emin değildi.</p>

  <p class="block4">“Allah beni affetsin.” diye mırıldandı sıkıntıyla. “Evet, Çilem’i Tarlabaşılılar Kulübü'nde tanıdım. O zamanlar İhsan Abi'yle kavgalı değildi Nizam Abi. Engin'le gitmiştik oraya. İhsan Abi'nin odasında gördüm ilk Çilem'i. Güzel kızdı, çok güzel kızdı. Yönetmenler görse kesin artist olur. O kadar yani. Üstelik iyi de bir insan, güler yüzlü, yardım sever. Hemen kaynaştık. Sonra İhsan Abi'yle anlaşmazlık çıktı bizimkilerin arasında. Ama Çilem’le dostluğumuz bozulmadı hiç. Derken İhsan Abi ruhsatsız tabanca bulundurmaktan içeri girdi. Aslında cezası paraya çevrilebilirmiş, ama eski bir davacı mı ne daha varmış, o sebepten hapis yattı. O zaman daha sıkı görüşmeye başladık Çilem’le. Engin de biliyordu durumu. ‘Şu kızı bir akşam yemeğe çağırsana.' dedi. Ben de safım ya, aklıma kötü bi'şey gelmedi. Davet ettim kızı eve. Üçümüz yemek yerken kapı çalındı, bir de baktım Nizam Abi. Önce tesadüf zannettim, meğerse Engin planlamış. Nizam Abi, daha ilk gördüğünde âşık olmuş Çilem'e. Ama o kadar güzel ki kim âşık olmaz o kıza. Neyse Nizam Abi'yi kapıda görünce buyur ettim tabii içeriye. Çilem rahatsız oldu önce, sonra şaraptı, içkiydi, filandı derken, rahatladı. Nizam Abi de çok kibar davrandı ona. Çok iltifat etti. Bakmayın çirkin bir adam olduğuna, tatlı dillidir. Neyse gecenin ilerleyen saatlerinde baktık, sevgili olmuşlar.”</p>

  <p class="block4">Hikâyenin sonunu kısa kesmişti, anlatmak istemediği şeyler olmalıydı. Bizim yerimize Sadri sordu:</p>

  <p class="block4">“Hepsi bu kadar mı?”</p>

  <p class="block4">Ters ters baktı Azize.</p>

  <p class="block4">“Evet, daha n olacaktı?”</p>

  <p class="block4">Eksik anlatmıştı, ama zorlamanın da manası yoktu, daha fazla açılmayacağı belliydi.</p>

  <p class="block4">Kırılgan bir sesle sitem etti klarnetçi.</p>

  <p class="block4">“Tamam o zaman. Hepsi bu diyorsan öyle olsun. Ben Engin’in katili ortaya çıksın diye ısrar ettim.”</p>

  <p class="block4">Kuşkuyla gerildi Azize'nin yüzü.</p>

  <p class="block4">“Katili mi? Yoksa Engin'i öldüren Nizam Abi mi?”</p>

  <p class="block4">Öfkelenir gibi ellerini yana açtı Sadri.</p>

  <p class="block4">“Ya ne bileyim Nizam Abi mi? Başkomiserim söylüyor işte sana, olanı biteni anlat ki bulalım katili diye...”</p>

  <p class="block4">“Bize güvenebilirsin Azize Bacı.” İşte Ali de girmişti yeniden devreye. Onu ilk kez birine bacı derken duyuyordum. İçinden geldiği için mi böyle konuşuyordu, yoksa genç kızın dilini çözmeye mi çalışıyordu anlamadım, ama sevindim böyle davranmasına.</p>

  <p class="block4">“Ayrıca biz yanındayken kimse kılına bile dokunamaz.” diyerek destekledim onu. “Bildiğin ne varsa anlatmalısın. Tabii Engin’in katilini hapse atmamızı istiyorsan.” Kara gözlerini iri iri açarak dehşet içinde tekrarladı.</p>

  <p class="block4">“Yani Nizam Abi mi? Engin'i o mu öldürdü?”</p>

  <p class="block4">O çirkin adamın güvenilir biri olmadığını çok iyi biliyordu.</p>

  <p class="block4">“Olabilir.” dedim sakince. “Anlamamız için yardım etmen lazım”</p>

  <p class="block4">Heyecanla sesini yükseltti.</p>

  <p class="block4">“O kadının yüzünden. Hepsi o kadının yüzünden. Yapma dedim, Engin'e. Bu kadından hayır gelmez dedim, dinletemedim.”</p>

  <p class="block4">Artık olanı biteni anlatacak derken yeniden başladı ağlamaya.</p>

  <p class="block4">“Hangi kadının?” diye dikkatini toplamaya çalıştım. “Çilem'den mi bahsediyorsun?”</p>

  <p class="block4">Sertçe başını salladı.</p>

  <p class="block4">“Hayır, hayır... Jale’den bahsediyorum. Hayatımızı mahveden kadından. Engin'le Nizam Abi, Neşe Pavyon'a ilk geldiklerinde yanlarında olan kadından.”</p>

  <p class="block4">Jale! Maktulün evinde fotoğrafını bulduğumuz kadın. Ne demişti Kudret geceki sorguda: “Öyle böyle değil, kadın hakikaten çok zengin. Ama bu geri zekâlı, gitti, o pavyon yosmasına gönül indirdi.”</p>

  <p class="block4">Azize'ye bakarken pavyon yosması lafı ne kadar sakil kalıyordu, öte yandan ortalıkta üçlü bir aşk hikâyesi olduğu da aşikârdı. Bu masum yüzlü kız sonradan katılmıştı sevda kervanına, bunu rağmen, onca yılın Jale'sinin yıldızını söndürmeyi başarmıştı. Ama emin değildi kendinden, yoksa niye nefret etsin, bir zamanlar erkeğini aldığı kadından.</p>

  <p class="block4">Ali de bu anlamsız hassasiyeti atlamadı zaten.</p>

  <p class="block4">“Maktulle çok yakınmışlar.” diyerek yangının üzerine biraz benzin serpmeyi denedi, “İlişkileri sürüyor muydu hâlâ?”</p>

  <p class="block4">Vakur bir tavırla başını kaldırdı genç kız. Yanaklarından süzülen gözyaşlarına aldırmıyordu artık.</p>

  <p class="block4">“Kadın bırakmıyordu ki peşini... Çok parası vardı. Satın almaya çalışıyordu Engin'i.” Gerekçelerinin yetersiz olduğunu kendisi de biliyordu, ama insanüstü bir gayretle sevgilisinin kendisine sadık olduğunu kanıtlamaya çalışıyordu. Islak gözlerini bana çevirdi. “Engin bunu terk edince ortak iş yapalım demişti Jale. Engin de, ‘Bu işten çok para kazanırız, sonra da ver elini Amerika,’ diyordu. 'Kaçar kurtuluruz.' Onun için katlanıyordu kadına. Ben de onun için katlanıyordum. Bir gün çekip gideceğiz buralardan diye. Hatta paraları benim hesabıma yatırıyordu.”</p>

  <p class="block4">Gitgide ilginç bir hal almaya başlıyordu Azize'nin anlattıkları.</p>

  <p class="block4">“Niye senin hesabına yatıyordu?” diye kurcaladım. “Engin'in banka hesabı yok muydu?”</p>

  <p class="block4">“Vardı, ama paranın kendi hesabına yatırıldığı bilinsin istemiyordu.”</p>

  <p class="block4">Kasada bulduğumuz dokuz tapu geldi aklıma.</p>

  <p class="block4">“Bina mı alıyorlardı o paralarla?”</p>

  <p class="block4">“Tarlabaşı’ndan.” diye onayladı. “Çok değerlenecekmiş orası. Öyle diyordu Engin. Çok para kazanacaktık, sonra da kaçıp gidecektik buralardan.”</p>

  <p class="block4">“Nizam'ın haberi yoktu değil mi bu işlerden?”</p>

  <p class="block4">Gözlerindeki kuşku giderek kararlı bir anlama dönüşüyordu.</p>

  <p class="block4">“Yoktu, ona söylememem için tembihlemişti beni Engin.” Çekingen halinden kurtuldu, dimdik dosdoğru baktı yüzüme. “Bunun için mi öldürdüler Engin'i? Nizam Abi'ye söylemediği için mi?”</p>

  <p class="block4">Henüz katilin Nizam olduğundan emin değiliz demem gerekirdi, yapmadım. Çirkin mafya babasına tepki duyması işimize gelirdi.</p>

  <p class="block4">“Anlayacağız Azize.” dedim duygularına hürmet eden bir sesle. “Anlayacağız, ama konuşmamızın başına dönelim istersen. Engin'le Nizam’ın Neşe Pavyon'a gelişini anlatıyordun.”</p>

  <p class="block4">Emin olmak istiyordu, içindeki acının, öfke olup birilerine akmasını, öldürülen sevgilisinin hesabını birinin vermesini istiyordu, bu yüzden olacak, artık daha cesurca konuşmaya başladı.</p>

  <p class="block4">“Evet, o akşamı çok iyi hatırlıyorum. Bir kadın daha vardı yanlarında. Menekşe diye bir kız. Nizam Abi'nin takıldığı bir gecelik kadınlardan biri. Onlar girdiğinde ben sahnede şarkı söylüyordum.”</p>

  <p class="block4">“Bir bahar akşamı rastladım size.” diye hatırlattı klarnetçi “Selahattin Pınar'ın şarkısı.”</p>

  <p class="block4">Gözleri yine hülyalanmıştı Azize'nin. “Evet, bir bahar akşamı gelmişlerdi zaten. Mayıs ayının başlarıydı. Bunlar geleceğiz deyince, Müslüm Abi sahnenin tam önünde yer ayırtmıştı. Müslüm Abi bizim patron, iyi adamdır. Nizam Abi'nin de yakın arkadaşı. Hapiste birlikte yatmışlar, o derece yani. Neyse işte, önce fark etmedim ben bunları, yüzümüze ışık filan geliyor ya, bir ara sahneden aşağıya indim, masaların arasında dolaşarak okuyorum şarkıyı. İşte o anda gördüm Engin'i. Yanındakiler gülüşüp sohbet ederken o gözlerini dikmiş, buna bakıyordu. İşim icabı gülümseyerek selam verdim. Ne gülümsedi ne de selamımı aldı; sadece baktı öylece. Korkarım böyle tiplerden, başımıza bela olurlar sonra. Bize yiyip içen, para harcayan, sonra da çekip giden müşteri lazım. Kafayı sana takan adamdan uzak duracaksın. Zaten ben de pek yanaşmadım o masaya. O gece öyle geçti, ertesi akşam pavyona gelince, buket buket kırmızı güllerle karşılaştım. Ne yalan söyleyeyim, kıskandım biraz, kime geldi acaba diye. Meğersem benim içinmiş. Yollayan da Engin. Tabii çok sürmedi, birkaç saat sonra kendisi de geldi, bu defa yalnız. Bir gece önceki masasına oturdu. Yine gözleri üzerimde. Üç düzine şampanya patlattı ayaklarımın dibinde. Bir yandan korkuyorum, bir yandan hoşuma gidiyor. Programını bitince masasına çağırdı, gittim. Kendini tanıttıktan sonra, ‘Hayatım boyunca çok kadın tanıdım, sen onların hiçbirine benzemiyorsun, benimle yaşar mısın?’ dedi damdan düşer gibi. Onun kadar tecrübeli değildim, ama o güne kadar hiçbir erkek benimle böyle cesur, böyle açıkça konuşmamıştı. Aslında sözlerinden çok davranışındaki içtenlik etkilemişti beni. Hemen kabul etmedim tabii, ama kafam karışmıştı. Bütün gece oturdum masasında, sonra birlikte çıktık, arabasıyla bıraktı beni eve. Ne ben, 'İçeri gel.' dedim, ne de o 'Gelip bir kahveni içeyim,* dedi. Bu biraz daha gözümde büyüttü onu. Demek ki bir gecelik ilişki olarak görmüyordu beni. Amacı neydi bu adamın? Pavyondan çıkartıp evlenmek mi istiyordu, yoksa kapatması mı yapmak istiyordu beni? Evet, sonunda kafamı karıştırmayı başarmıştı.”</p>

  <p class="block4">Bakışlarını klarnetçiye çevirdi yine.</p>

  <p class="block10">“Kendi başıma işin içinden çıkamayınca Sadri Abi'yle konuştum. Sen bilirsin, dedi. Gönlünden nasıl geçiyorsa öyle yap.”</p>

  <p class="block4">Sevgi dolu bir sesle mırıldandı klarnetçi.</p>

  <p class="block4">“Yapma desem yapmayacaktın sanki. Bana geldiğinde sen kararını çoktan vermiştin kızım.”</p>

  <p class="block4">Avuçlarında ezdiği kâğıt mendille kirpiklerini kurulayıp sözlerini sürdürdü Azize.</p>

  <p class="block4">“Doğru, gönlüm kararını vermişti, ama benim haberim yoktu bundan. Her gece geldi Engin, her gece beni evime bıraktı. Yedinci gece onu içeri çağırdım. Böylece başladı ilişkimiz.”</p>

  <p class="block4">“Mutlu muydunuz bari?” Ali'ydi soran. Sesi azarlar gibi sert çıkmıştı. Kızı üzmek niyetinde olduğunu hiç sanmıyordum, kendisini Azize'nin abisinin yerine koymuş olmalıydı. “Engin öteki kadınlarla takılmayı bıraktı mı, seninle beraber olunca?”</p>

  <p class="block4">Bakışlarındaki hülya dağıldı Azize'nin, rüya bitmiş, hakikat başlamıştı. Ali'nin azarlamasına aldırmadı bile.</p>

  <p class="block4">“Evet mutluyduk, başlarda mutluyduk.” Çok eskilerden bahseder gibi iç çekti. “Yok, kendimi kandırmıyorum Komiser Abi, o da bana âşıktı, sevgi dolu, bambaşka bir adam olmuştu. O zamanlar Sadri Abilerin bulunduğu binada kalıyordum. Küçük bir daire, kaloriferi yok, banyosu yok, mutfağı avuç içi kadar. Banyo için hamama gidiyorum, düşünün yani. Engin razı olmadı o sıçan yuvasında yaşamama. Onun evine taşındım.”</p>

  <p class="block4">Sadri başka bir evde kaldığını söylemişti Azize'nin.</p>

  <p class="block4">“Kadın Çıkmazı'ndaki ev mi?”</p>

  <p class="block4">“Yok, bir evi daha vardı Engin'in. Kurtuldu Sokak’ta. Ben oraya taşındım. Hakikaten kurtulmuştum. Beyaz eşyası, mobilyası, dört dörtlük bir ev.”</p>

  <p class="block4">Aklıma takılan soruyu yardımcım dile getirdi.</p>

  <p class="block4">“Ama Engin öteki evde kalıyormuş.”</p>

  <p class="block4">Çenesi titremeye başladı Azize'nin.</p>

  <p class="block4">“Beni korumak için. Her an öldürüleceğinden korkuyordu. 'Düşmanım çok.' diyordu. 'Onlardan kurtulmak için bize çok para lazım,' diyordu. Olmadı, öldürdüler oldu.”</p>

  <p class="block4">“Kim?” diye atıldım. “Kim öldürmek istiyordu Engin'i. Hadi Azize, bildiklerini saklama bizden.”</p>

  <p class="block4">Şaşkın şaşkın mırıldandı.</p>

  <p class="block4">“Bilmiyorum, valla bilmiyorum. İtalyanlardan bahsetmişti. Amcasını öldürmüşler. O sebepten gelmiş İstanbul'a. Onu da öldürmek istiyorlarmış.”</p>

  <p class="block4">“İstanbul'a mı gelmiş İtalyanlar?”</p>

  <p class="block4">Çaresizlik içinde boynunu içine çekti.</p>

  <p class="block4">“Öyle bir şey söylemedi. Avrupa'ya gidemiyormuş. İsviçre'de parası varmış. Oraya gidebilse hiçbir meselemiz kalmazmış 'Ama havaalanından çıkar çıkmaz öldürürler beni,' diyordu. O kadar korkuyordu yani.”</p>

  <p class="block4">“Peki Nizam?” diyerek Ali girdi devreye. “Onunla nasıldı araları? Son zamanlarda diyorum. Bir husumet var mıydı aralarında?”</p>

  <p class="block4">Aynı çaresizlikle baktı yardımcıma.</p>

  <p class="block4">“Yok, Nizam Abi'yle arası hep iyiydi. Bir sıkıntı yoktu aralarında.”</p>

  <p class="block4">“O zaman neden evlendiğinden haberin yok?” Benim atladığım ayrıntıyı soruyordu yardımcım. “Niye çağırmadı sizi nikâha?”</p>

  <p class="block4">Bakışlarını kaçırdı Azize.</p>

  <p class="block4">“Belki çağırmıştır...”</p>

  <p class="block4">“Nasıl çağırmıştır?” diye üsteledi bizimki. “Çağırmışsa senin haberin olmaz mıydı?”</p>

  <p class="block4">“Olmazdı, Engin'le kavga etmiştik.” İtiraf etmenin verdiği rahatlıkla başını kaldırdı, gözler yine yaşla dolmuştu. “Evet, bir hafta önce kavga etmiştik.”</p>

  <p class="block4">“Yani en son bir hafta önce gördün Engin'i?”</p>

  <p class="block4">“Yok, yok...”</p>

  <p class="block4">Başını usulca iki yana sallamaya başladı.</p>

  <p class="block4">“Yılbaşı gecesi pavyona geldi, öldüğü gece... Barışmak için gelmiş. Yine kavga ettik... Bilseydim...”</p>

  <p class="block4">Yeniden başladı ağlamaya, hem de öncekinden çok daha güçlü bir şekilde, hıçkıra hıçkıra. İşte o anda girdi Zeynep içeriye. Ne konuştuğumuzdan habersiz elinde dosyalarla. Azize'nin gözyaşlarıyla sarsılan bedenini görünce, bir an soru dolu gözlerle bize baktı, sonra elindekileri aceleyle sehpanın üzerine bırakıp genç kızın yanındaki koltuğa çöktü.</p>

  <p class="block4">“Tamam canım,” dedi nazikçe omzuna dokunarak. “Tamam, geçti.”</p>

  <p class="block4">Kan çanağına dönen gözlerini yanında oturan yabancıya dikti Azize. Hiç şaşırmadan, hiç yadırgamadan, hiç korkmadan bakıyordu tanımadığı kadına. Gülümsedi kriminoloğumuz. Anında sarıldı genç kız, bizim Zeynep'e. İncecik omuzları sarsılmaya başladı, yeni bir ağlama krizine tutulmuştu.</p>

  <p class="block14">“Tamam, tamam.” diyerek sırtını okşuyordu Zeynep. “Tamam canım, tamam, geçti.”</p>

  <p class="block4">Bir süre öylece kaldılar. Onlara bakarken, kadın kadının kurdudur lafının ne kadar yanlış bir deyim olduğunu düşündüm. Bir kadını en iyi başka bir kadın anlardı ancak. Nitekim Azize’nin iç çekişleri azalınca, usulca koptu ondan Zeynep.</p>

  <p class="block4">“Gel gidelim.” dedi şefkat dolu bir sesle. “Yüzünü yıka biraz, açılırsın.”</p>

  <p class="block4">İliç itiraz etmedi Azize; sessizce kalktı oturduğu koltuktan, öz ablasıyla karşılaşmış küçük bir kızın güveniyle. Zeynep’in elinden tutarak çıktı odadan.</p>

  <p class="block5" id="calibre_pb_42">&nbsp;</p>
</body>
</html>
