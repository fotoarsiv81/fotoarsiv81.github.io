<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body class="calibre">
  <p class="block7"></p>

  <h2 class="block3">1. MEVLUT İLE RAYİHA’NIN EVLENMESİ</h2>

  <h3 class="block" id="sigil_toc_id_23">BİZİ ANCAK ÖLÜM AYIRABİLİR</h3>

  <div>
    <br/>
  </div>

  <p class="block5"></p>

  <p class="block5"></p>

  <p class="block5"></p>

  <p class="block1"><b class="calibre1">Süleyman.</b> Mevlut kaçırdığı kızın, ağabeyimin nikâhında bir kere göz göze geldiği güzel Samiha değil, güzel olmayan ablası Rayiha olduğunu sizce ne zaman anladı? Köyde karanlıkta bahçede Rayiha ile karşılaşır karşılaşmaz mı? Yoksa birlikte dere tepe kaçarlarken yüzünü görünce mi? Kamyonete, yanıma oturduğunda anlamış mıydı? Kamyonette ona “Yaramaz bir durum mu var?” diye, “Ağzını bıçak açmıyor?” diye bunu anlamak için sordum. Ama Mevlut hiç renk vermedi.</p>

  <p class="block1"></p>

  <p class="block1"><img alt="Image" class="calibre7" src="../Images/m_1.png"/>Trenden inip kalabalıkla birlikte Haydarpaşa’dan gemiyle Karaköy’e geçerlerken Mevlut’un aklında evlilik ve nikâh değil, en sonunda Rayiha ile bir odada yalnız kalacakları vardı. Rayiha’nın Galata Köprüsü’nün üzerindeki harekete, beyaz vapur dumanlarına dikkat etmesini çocuksu buluyor, biraz sonra bir eve gireceklerini, orada yalnız kalacaklarını aklından hiç çıkaramıyordu.</p>

  <p class="block1">Cebinde mücevher gibi sakladığı anahtarla Tarlabaşı’ndaki apartman dairesinin kapısını açınca köye gidip geldiği üç günde evin başka bir yere dönüştüğünü hissetti Mevlut: Haziran başında sabahları neredeyse serin olan daire, şimdi yaz sıcağında aşırı ısınmış, yerdeki eski muşamba güneşte ucuz plastik, balmumu ve sicim ipi karışımı bir koku salıvermişti. Dışarıdan, Mevlut’un her zaman sevdiği Beyoğlu ve Tarlabaşı kalabalığının ve trafiğin uğultusu geliyordu.</p>

  <p class="block1"><b class="calibre1">Rayiha.</b> “Çok güzel bir evimiz var,” dedim. “Ama biraz havalandırmak lazım.” Mandalı çevirip pencereyi açamayınca Mevlut koşup ispanyoletin nasıl çalışacağını bana gösterdi. Sabunlu sularla iyice yıkanırsa, örümcek ağları temizlenirse evin düş kırıklıklarından, korkulardan, Mevlut’un hayalindeki şeytanlardan temizleneceğini hemen anladım. Arap sabunu, plastik kova ve paspas bezi almak için sokağa çıkar çıkmaz Mevlut ile evde yalnız kalma gerginliğinden kurtulup rahatladık. Öğle üstü Tarlabaşı’nın arka sokaklarından Balıkpazarı’na kadar vitrinleri seyrederek, dükkânlara girip raflara bakarak, alışveriş ederek yürüdük. Mutfak için süngerler, teller, fırçalar ve deterjanlar aldık ve eve döner dönmez büyük bir temizliğe giriştik. İşe kendimizi o kadar kaptırdık ki, evde birlikte yalnız kalmaktan duyduğumuz utancı unuttuk.</p>

  <p class="block1">Akşamüstü ter içindeydim. Mevlut kibritle şofbeni nasıl yakacağımı, Aygaz tüpünün nasıl açılacağını, sıcak suyun akması için hangi musluğun çevrileceğini gösterdi. Şofbenin karanlık deliğinden içeri yanan bir kibriti sokmak için sandalyenin üstüne çıktık. Mevlut, yıkanırken apartman karanlığına bakan buzlu camlı küçük pencereyi de hafifçe açmamı öğütledi.</p>

  <p class="block1">“Bu kadar açarsan hem zehirli hava dışarı çıkar hem de kimse görmez seni...” dedi fısıldayarak. “Ben bir saat sokağa çıkıyorum.”</p>

  <p class="block1"><img alt="Image" class="calibre7" src="../Images/m_1.png"/>Mevlut, hâlâ köyden kaçtığı kıyafetleriyle olan Rayiha’nın kendisi evdeyken soyunup yıkanamayacağını anlamıştı. İstiklal Caddesi’ne çıkan kahvehanelerden birine girdi. Kış akşamları kapıcılar, tombalacılar, şoförler ve yorgun satıcılarla dolu olurdu burası, şimdi boştu. Mevlut önüne konan çaya bakarak, yıkanmakta olan Rayiha’yı düşündü. Teninin renginin beyaz olduğunu nereden çıkarmıştı? Rayiha’nın boynuna bakarken! Niye çıkarken “bir saat” demişti? Vakit çok yavaş geçiyordu. Çay bardağının dibinde yapayalnız bir çay yaprağı parçası gördü Mevlut.</p>

  <p class="block1">Eve bir saatten önce dönmek istemediği için bir bira içti, Tarlabaşı’nın arka sokaklarında yolunu uzattı: Çocukların küfürleşerek top oynadığı, anaların üç katlı küçük evlerin girişlerinde kucaklarında tepsilerle oturup pirincin taşını ayıkladığı, herkesin herkesi tanıdığı bu sokakların bir parçası olmaktan memnundu Mevlut.</p>

  <p class="block1">Bir arsada bir çardağın ve kara kumaştan bir örtünün altında karpuz satan satıcıyla pazarlık etti, pek çok karpuzu tek tek tıklatıp ne kadar kırmızı, anlamaya çalıştı. Bir karpuzun üzerinde bir karınca yürüyordu. Mevlut karpuzu elinde çevirdikçe karınca altta kalıyor, ama düşmüyor, hızla koşuyor ve gene karpuzun üst kısmına çıkıyordu. Sabırlı karıncayı düşürmeden karpuzu tarttırdı Mevlut ve eve sessizce girip karpuzu mutfağa bıraktı.</p>

  <p class="block1"><b class="calibre1">Rayiha.</b> Banyodan çıkmış, yeni, temiz elbiseler giymiş, kapıya arkamı dönmüş, başımı örtmeden yatağa uzanmış, uyuyakalmıştım.</p>

  <p class="block1"><img alt="Image" class="calibre7" src="../Images/m_1.png"/></p>

  <p class="block1">Mevlut sessizce yaklaştı. Rayiha’nın yatakta uzanışına, bu ânı hiçbir zaman unutamayacağını bilerek uzun uzun baktı. Elbiseler içinde gövdesi ve ayakları zarif ve güzeldi. Omuzları ve kolu, nefes aldıkça hafifçe kıpırdanıyordu. Mevlut bir an onun uyku taklidi yaptığını hissetti. İki kişilik yatağın diğer yanına sokak elbiseleriyle, sessizce ve dikkatle uzandı.</p>

  <p class="block1">Kalbi hızlı hızlı attı. Şimdi sevişmeye başlarlarsa –ki bunu da nasıl yapacağından emin değildi– Rayiha’nın güvenini kötüye kullanmış olacaktı.</p>

  <p class="block1">Rayiha Mevlut’a güvenmiş, bütün hayatını ona teslim etmiş, henüz evlenmedikleri, hatta sevişmedikleri halde başörtüsünü çözüp güzel uzun saçlarını ona göstermişti. Mevlut onun uzun kıvrım kıvrım saçlarına bakarken sırf bu güven ve teslimiyet yüzünden Rayiha’ya bağlanacağını, onu çok seveceğini hissetti. Dünyada yalnız değildi. Rayiha’nın soluk alıp verişlerini izlerken mutluluktan içi içine sığmıyordu. Üstelik Rayiha, Mevlut’un mektuplarını okumuş, beğenmişti.</p>

  <p class="block1">Elbiseleriyle uyuyakaldılar. Gece yarısı karanlıkta birbirlerine sarıldılar, ama sevişmediler. Mevlut cinselliğin gece karanlığında daha kolay gelişebileceğini anlıyordu. Ama Rayiha ile ilk defa gün ışığında, gözlerinin içine bakarak sevişmek isterdi. Sabahları ise birbirlerinin gözünün içine yakından bakınca utanıyor, başka işler çıkarıyorlardı kendilerine.</p>

  <p class="block1"><b class="calibre1">Rayiha.</b> Ertesi sabah Mevlut’u gene sokaklara alışveriş etmeye çıkardım. Masa için muşamba benzeri plastik örtüyü, mavi çiçekli yorgan kılıfını, hasır taklidi plastikten ekmek sepetini, bir de plastikten limon sıkacağını ben seçtim. Benim terliklere, fincanlara, kavanozlara, tuzluklara merakla bakmam, hiçbir şey almadan zevki için bakabilmem Mevlut’u yordu. Eve döndük. Yatağın kenarına oturduk.</p>

  <p class="block1">“Burada olduğumuzu kimse bilmiyor, değil mi?” dedim.</p>

  <p class="block1">Bu söz üzerine Mevlut çocuk yüzüyle bana öyle bir baktı ki “Ocakta yemek var,” deyip mutfağa kaçtım. Öğleden sonra güneş küçük daireyi ısıtınca yoruldum ve yatağa uzandım.</p>

  <p class="block2"></p>

  <p class="block1"><img alt="Image" class="calibre7" src="../Images/m_1.png"/>Mevlut da yanına uzanınca ilk defa birbirlerine sarılıp öpüştüler. Mevlut akıllı Rayiha’nın yüzündeki suçlu küçük çocuk ifadesini görünce onu daha da çok arzuladı. Ama istekleri ne zaman büyüyerek ortaya çıksa ikisi de utanıp telaşlanıyorlardı. Mevlut elini elbisesinden içeri sokup bir an Rayiha’nın sol göğsünü tuttu ve başı döndü.</p>

  <p class="block1">Rayiha onu itti. Mevlut alınıp yataktan kalktı.</p>

  <p class="block1">“Merak etme, kızmadım!” dedi kararlılıkla sokak kapısından çıkarken. “Şimdi geleceğim.”</p>

  <p class="block1">Ağa Camii’nin arkasındaki sokaklardan birinde Ankara İmam Hatip Okulu’ndan mezun bir Kürt hurdacı vardı. Resmî nikâhla evlenen ama ne olur ne olmaz bir de dinî nikâh olsun diyenleri, köyde bir başka karısı olmasına rağmen İstanbul’da âşık olan çaresizleri, annelerinden babalarından, ağabeylerinden gizli buluşup arkadaşlık ederken kendilerini tutamayıp işi fazla ileri götüren ve suçluluk duygularıyla bunalan muhafazakâr gençleri üç beş kuruşa şıpınişi evlendirirdi. Velilerinden izin alamayan gençleri ancak Hanefi mezhebinden biri evlendirebileceği için Hanefi olduğunu da söylerdi.</p>

  <p class="block1">Mevlut adamı eski kalorifer petekleri, soba kapakları, paslı motor parçalarıyla dolu karanlık dükkânının arka kısmında, elindeki <i class="calibre2">Akşam</i> gazetesine başı gömülmüş uyuklarken buldu.</p>

  <p class="block1">“Hocaefendi, dinimizin kurallarıyla evlenmek istiyorum.”</p>

  <p class="block1">“Anladım ama bu telaş ne?” dedi hoca. “İkinci karıyı almak için hem yoksul hem de çok gençsin.”</p>

  <p class="block1">“Kız kaçırdım!” dedi Mevlut.</p>

  <p class="block1">“Tabii kızın rızasıyla?..”</p>

  <p class="block1">“Birbirimize âşığız.”</p>

  <p class="block1">“Aşk deyip zorla kız kaçıran ırz düşmanı çok şerefsiz vardır. Kızla zorla birlikte olan bu alçaklar, kızın biçare ailesini ikna edip sonunda evlenirler de...”</p>

  <p class="block1">“Ne münasebet,” dedi Mevlut. “Biz kendi rızamızla ve inşallah aşkla evleneceğiz.”</p>

  <p class="block1">“Aşk bir hastalıktır,” dedi hoca. “Acil ilacı da, haklısın, evliliktir. Ama tifonun ateşi düştükten sonra, bütün hayatı boyunca kinin alır gibi yavan bir ilaç alacağı için hemen pişman olur insan.”</p>

  <p class="block1">“Ben pişman olmayacağım,” dedi Mevlut.</p>

  <p class="block1">“Acelen ne o zaman? Kızla gerdeğe girmedin mi hâlâ?”</p>

  <p class="block1">“Usulüyle evlendikten sonra,” dedi Mevlut.</p>

  <p class="block1">“Ya kız güzel değil ya da sen çok saf bir adammışsın. Adın ne senin? Güzel çocuksun, bir çay iç.”</p>

  <p class="block1">Mevlut solgun yüzlü, iri yeşil gözlü bir çırağın getirdiği çayını içti, lafı kısa kesmek istedi, ama hoca ücret pazarlığının bir parçası olarak her şeyin ne kadar kötü gittiğini anlatmaya başladı. Öpüştükleri, elleştikleri için dinî nikâhla evlenen ve sabah evlendiklerini akşam ayrı ayrı döndükleri evlerinde sofrada annelerinden, babalarından saklayan gençler ne yazık ki azalıyordu.</p>

  <p class="block1">“Benim çok param yok!” dedi Mevlut.</p>

  <p class="block1">“Bu yüzden mi kaçırdın kızı? Senin gibi güzel adamların sütübozuk olanları hevesini aldıktan sonra ‘Boşsun’ deyip kızı başlarından atarlar. Kaç tane gül gibi ama akılsız kız biliyorum ki senin gibiler yüzünden ya intihar etti, ya da kârhaneye düştü.”</p>

  <p class="block1">“Yaşı on sekize gelince resmî nikâh da yapacağız,” dedi Mevlut suçluluk duygusuyla.</p>

  <p class="block1">“Peki. Yarın sevabına kıyacağım nikâhınızı. Nereye geliyorum?”</p>

  <p class="block1">“Kızı getirmeden burada kıysak nikâhı olmaz mı?” dedi Mevlut tozlu hurda dükkânına göz gezdirerek.</p>

  <p class="block1">“İmam ücreti almam ama salon ücreti alırım,” dedi hurdacı.</p>

  <p class="block1"><b class="calibre1">Rayiha.</b> Mevlut gittikten sonra evden çıktım, rastlantıyla bulduğum bir sokak satıcısından biraz yumuşamış ama ucuz iki kilo çilekle bakkaldan toz şekeri aldım, Mevlut eve dönmeden çilekleri ayıkladım, reçel kaynattım. Mevlut eve gelince şekerli çilek buharını mutlulukla kokladı ama bana yaklaşmaya da çalışmadı.</p>

  <p class="block1">Akşamüstü Mevlut beni iki yerli film gösteren Lale Sineması’na götürdü. Nemden neredeyse sırılsıklam olmuş salonda Hülya Koçyiğit’li film ile Türkan Şoray’lı film arasında yarın evleneceğimizi söyleyince biraz ağladım. Ama ikinci filmi de dikkatle seyrettim. Çok mutluydum.</p>

  <p class="block1">“Babandan izin alana ya da sen on sekizine girene kadar hiç olmazsa imam nikâhını hemen yapalım ki kimse bizi ayırmaya kalkışmasın...” dedi Mevlut film bitince. “Bir hurdacı tanıdık var. Nikâhı dükkânında kıyacağız. Sordum, senin gelmene hiç gerek yok... Birisine vekâlet verdiğini söyleyeceksin, o kadar.”</p>

  <p class="block1">“Hayır, gelmek istiyorum nikâha,” dedim ben kaşlarımı çatarak. Mevlut korkmasın diye gülümsedim sonra.</p>

  <p class="block2"></p>

  <p class="block1"><img alt="Image" class="calibre7" src="../Images/m_1.png"/>Mevlut ile Rayiha eve dönünce, bir taşra kentinde aynı otel odasını paylaşmak zorunda kalan iki yabancı gibi birbirlerine gözükmeden elbiselerini çıkarıp geceliklerini, pijamalarını giydiler. Göz göze gelmeden lambayı söndürdüler, yatağa yan yana, Rayiha gene sırtı dönük, dikkatle ve aralarında bir boşluk bırakarak uzandılar. Sevinçle korku arası bir duygu vardı Mevlut’un içinde. Heyecandan sabaha kadar uyuyamayacağını düşündükten az sonra uyuyakaldı.</p>

  <p class="block1">Gecenin ortasında uyandığında Rayiha’nın teninden gelen yoğun çilek buharı ve boynundan gelen çocuk bisküvisi kokusuna gömülmüştü. Sıcakta terlemişler, açgözlü sivrisineklere yem olmuşlardı. Vücutları kendiliğinden birbirine sarıldı. Dışarıdaki lacivert göğü, neon lambalarını gören Mevlut bir an dünyanın dışında bir yerde uçtuklarını, yerçekimsiz bir boşlukta çocukluklarına döndüklerini sanmıştı ki,</p>

  <p class="block1">“Daha evlenmedik,” dedi Rayiha ve itti onu.</p>

  <p class="block1">Mevlut, Ferhat’ın askerden döndüğünü, Karlıova Lokantası ’ndan tanıdığı eski bir garsondan işitmişti. Sabah Mardinli bulaşıkçılardan birinin yardımıyla onu Tarlabaşı’nda fakir bir bekâr yatakhanesinde buldu. Burada kendinden on yaş küçük garsonlarla, ortaokula gidip bulaşıkçılık yapan, çoğu Kürt ve Alevi, Tuncelili, Bingöllü çocuklarla kalıyordu. Mevlut pis kokulu bu havasız evi Ferhat’a yakıştıramadı, üzüldü onun için, ama Ferhat’ın babasının anasının evine de gidip geldiğini öğrenince rahatladı. Burada bir çeşit yatakhane ağbiliği yaptığını, işin arkasında askeri darbeden sonra çok zorlaşan kaçak sigara işi, “ot” dedikleri esrar ticareti ve biraz da siyasi öfke ve dayanışma olduğunu da sezdi Mevlut ama fazla sormadı. Ferhat askerde gördüklerinden ve yaşadıklarından, Diyarbakır cezaevine düşüp işkence gören tanıdıklarının hikâyelerinden fazla etkilenip siyasallaşmıştı.</p>

  <p class="block1">“Senin evlenmen lazım,” dedi Mevlut.</p>

  <p class="block1">“Şehirde bir kızla tanışmalı, tavlamalıyım,” dedi Ferhat, “ya da köyden kız kaçırmalıyım. Evlenecek para yok bende.”</p>

  <p class="block1">“Ben kaçırdım,” dedi Mevlut. “Sen de kaçır. Sonra birlikte iş yapalım, dükkân sahibi olalım, zengin olalım.”</p>

  <p class="block1">Mevlut, Rayiha ile nasıl kaçtıklarını ballandırarak ve değiştirerek anlattı. Hikâyesinde ne Süleyman ne de kamyoneti vardı. Mevlut sevgilisiyle, kızın babası onları kovalarken dağlarda bir gün boyunca el ele ta Akşehir Tren İstasyonu’na kadar çamurda yürüdüklerini söyledi.</p>

  <p class="block1">“Rayiha mektuplarda yazdığımız gibi güzel miymiş?” dedi Ferhat heyecanla.</p>

  <p class="block1">“Daha da güzel ve akıllı,” dedi Mevlut. “Ama kız tarafı, Vurallar, Korkut, Süleyman, İstanbul’da bile peşimizdeler.”</p>

  <p class="block1">“Alçak faşistler,” dedi Ferhat ve hemen nikâh şahidi olmayı kabul etti.</p>

  <p class="block1"><b class="calibre1">Rayiha.</b> Uzun etekli, çiçekli basma elbisemi ve temiz kot pantolonumu giydim. Beyoğlu’nun arka sokaklarından aldığım mor başörtüsünü taktım. İstiklal Caddesi’ndeki Karadeniz Büfe’de Ferhat ile buluştuk. Geniş alınlı, uzun boylu, kibar bir adamdı. Bize birer bardak vişne şurubu verdi. “Tebrik ederim yenge, kocanı doğru seçmişsin,” dedi. “Cins adamdır ama altın kalplidir.”</p>

  <p class="block1">Dükkânında toplandığımızda hurdacı, komşu bakkaldan bir şahit daha buldu. Çekmecesinden, üzeri eski yazıyla kaplı, yıpranmış bir defter çıkardı. Açıp herkesin adını, babasının adını sorup tek tek, ağır ağır yazdı. Hiçbir resmî değeri olmadığını hepimiz biliyorduk ama adamın Arap harfleriyle ciddiyetle yazmasından etkilendik.</p>

  <p class="block1">“Başlık parası ne verdin? Ayrılırsan ne vereceksin?” diye sordu hurdacı.</p>

  <p class="block1">“Ne başlığı?..” dedi Ferhat. “Kızı kaçırmış ya işte.”</p>

  <p class="block1">“Boşarsan ne vereceksin?”</p>

  <p class="block1">“Bizi ancak ölüm ayırabilir,” dedi Mevlut.</p>

  <p class="block1">“Birine on Reşat altını, ötekine de yedi Cumhuriyet yazarsın,” dedi diğer şahit.</p>

  <p class="block1">“Bu çok fazla,” dedi Ferhat.</p>

  <p class="block1">“Nikâhı Şeriat’a uygun kıyamayacağım galiba,” deyip dükkânın giriş kısmına, terazinin başına geçti hurdacı. “Dine uygun nikâh olmadan her tür yakınlaşma zinadır. Kızın yaşı da çok küçük.”</p>

  <p class="block1">“Benim yaşım küçük değil, on yedi!” dedim ve babamın dolabından çaldığım nüfus kâğıdımı gösterdim.</p>

  <p class="block1">Ferhat hurdacıyı bir köşeye çekti, cebine kâğıt para koydu.</p>

  <p class="block1">“Benden sonra tekrar edin bakayım,” dedi hurdacı.</p>

  <p class="block1">Mevlut ile ben birbirimizin gözlerinin içine bakarak Arapça kelimeleri uzun uzun tekrarladık.</p>

  <p class="block17" id="calibre_pb_28">“Allahım! Bu evliliği mübarek eyle!” dedi hurdacı töreni bitirirken. “Şu iki garip kulunun aralarında ülfet, geçim, sevgi ve evliliklerinde sebat nasip eyle, Mevlut ile Rayiha’yı nefretten, geçimsizlikten, ayrılıktan koru ya Rabbi!”</p>
</body>
</html>