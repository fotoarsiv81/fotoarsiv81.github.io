<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block1"></p>

  <h2 class="block3">8. KAPİTALİZM VE GELENEK</h2>

  <h3 class="block" id="sigil_toc_id_30">MEVLUT’UN MUTLU AİLE EVİ</h3>

  <div>
    <br />
  </div>

  <p class="block5"></p>

  <p class="block5"></p>

  <p class="block5"></p>

  <p class="block1">1985’in Şubat sonunda, Mevlut işlerin kesat gittiği uzun ve soğuk bir günün sonunda pilav tabaklarını, bardaklarını toplamış, Kabataş’tan eve dönecekti ki kamyonetiyle Süleyman yaklaştı. “Herkes yeni kızının hediyesini verdi, nazar boncuğunu taktı da bir ben ihmal ettim,” dedi Süleyman. “Gel arabaya otur da laflayalım biraz. Nasıl işler? Dışarıda üşümüyor musun?”</p>

  <p class="block1">Mevlut kamyonetin ön kısmına oturur oturmaz, bir yıl önce kaçıp yok olmadan önce Samiha’nın bu ön koltuğa çok oturduğunu, Süleyman ile güzel gözlü Samiha’nın bu kamyonetle İstanbul’da birlikte çok gezindiklerini hatırladı.</p>

  <p class="block1">“İki yıldır pilavcıyım, hiç müşteri arabasına binmemişim,” dedi. “Buraları çok yüksekmiş, başım döndü, ben ineyim.”</p>

  <p class="block1">“Otur, konuşacaklarımız var!” dedi Süleyman. Mevlut’un kapının kulpuna uzanan elini tuttu. Gözlerini çocukluk arkadaşının gözlerinin içine aşk mutsuzluğu ve yenilgi duygusuyla dikti.</p>

  <p class="block1">Mevlut amcaoğlunun bakışlarıyla kendisine “Sonunda eşit olduk!” dediğini anladı. Ona acıdı ve iki buçuk yıldır kendinden saklamaya çalıştığı gerçeği hemen kavradı: Güzel gözlü kızın adının Samiha değil, Rayiha olduğunu sanmasının ardında elbette Süleyman’ın kendisine bir şekilde oynadığı bir oyun vardı. Süleyman planladığı gibi Samiha ile evlenebilseydi, kimsenin huzuru kaçmasın diye hem Mevlut hem Süleyman böyle bir aldatma olmamış gibi davranacaklardı...</p>

  <p class="block1">“Maşallah Süleymancığım, ağbinle sizin işleriniz çok iyi gidiyor da bizler bir türlü köşeyi dönemiyoruz. Vurallar’ın yeni apartmanları da daha temel bitmeden yarı yarıya satılmış.”</p>

  <p class="block1">“Hamdolsun biz para kazanıyoruz,” dedi Süleyman. “Ama senin de kazanmanı istiyoruz. Ağbim de öyle düşünüyor.”</p>

  <p class="block1">“İş ne? Vurallar’ın yazıhanesinde çay ocağı mı açacağım?”</p>

  <p class="block1">“Çay ocağı mı işletmek istiyorsun?”</p>

  <p class="block1">“Müşteri geliyor,” diyerek Mevlut arabadan indi. Dışarıda hiçbir müşteri yoktu. Ama Mevlut, Süleyman’ın kamyonetine sırtını dönüp bir müşteriye tabak hazırlıyormuş gibi uğraştı biraz. Bir tabağa kaşıkla pilav koydu, tepesini kaşığın tersiyle sıvayarak yumuşattı. Üç tekerlekli arabanın içindeki Aygaz ocağını söndürürken</p>

  <p class="block1">Süleyman’ın kamyonetten inip arkasından geldiğini hissedince memnun oldu.</p>

  <p class="block1">“İstemiyorsan hiç konuşmayalım, ama bebeğe bu hediyeyi kendi elimle vereyim,” dedi Süleyman. “Onu da bir görmüş olurum.”</p>

  <p class="block1">“Benim evin yolunu bilmiyorsan, takip et bakalım,” dedi Mevlut ve arabasını itti.</p>

  <p class="block1">“Arabayı kamyonetin arkasına yükleyelim,” dedi Süleyman.</p>

  <p class="block1">“Sen bu üç tekerlekli lokantayı küçümseme. Bunun mutfağı da, ocağı da hem çok hassastır hem de çok ağırdır.”</p>

  <p class="block1">Her öğleden sonra saat 4-5 arasında eve dönüş yolunda olduğu gibi Kazancı Yokuşu’nda satıcı arabasını oflayıp puflayarak Taksim’e doğru iterken (her gün bu yirmi dakika tutardı) Süleyman kamyonetiyle arkadan yaklaştı:</p>

  <p class="block1">“Mevlut, tampona bağlayayım, yavaş yavaş çekeyim seni.”</p>

  <p class="block1">İçten ve dostaneydi ama Mevlut onu hiç duymuyormuş gibi ilerledi. Birkaç adım sonra kaldırım kenarına tekerlekli lokantasını park etti, frenini çekti. “Sen Taksim’e çık, Tarlabaşı otobüs durağının orada beni bekle.”</p>

  <p class="block1">Süleyman kamyonetin gazına bastı, yokuşu çıkıp bir anda kayboldu. Mevlut, Süleyman’ın evin yoksul halini göreceğini düşünüp dertleniyordu. Aslında Süleyman’ın alttan alır havası hoşuna gitmişti. Onun sayesinde Vurallar’a yaklaşabileceğini, belki o zaman Rayiha ve çocuklarla daha rahat bir hayat yaşayabileceklerini de aklının bir köşesinden geçiriyordu.</p>

  <p class="block1">Arka bahçede, arabasını ağaca zincirledi. Yardım için geciken Rayiha’ya merdivenlerde hafifçe “Nerdesin!” diye çıkıştı. Yukarıda mutfakta, ellerinde pilav aletleri, buluştular. “Çocuğa hediye almış Süleyman geliyor! Aman etrafı topla da güzel gözüksün!” dedi Mevlut.</p>

  <p class="block1">“Ne var!” dedi Rayiha. “Görsün işte halimizi olduğu gibi.”</p>

  <p class="block1">“Halimiz iyidir,” dedi Mevlut. Kızlarını gördüğü için neşelenmiş, gülümsüyordu. “Dedikodu etmesin işte. Havalandıralım şurayı, pis kokuyor.”</p>

  <p class="block1">“Açma pencereyi. Kızları üşüteceksin,” dedi Rayiha. “Kokumuzdan mı utanacağım? Onların Duttepe’deki evi de aynen böyle kokmuyor mu?”</p>

  <p class="block1">“Kokmuyor. Duttepe’de, kocaman bahçeli evde, elektrik, su, her şey püfür püfür oturuyor onlar. Ama biz burada çok daha mutluyuz. Bozayı hazırladın mı? Bari şu bezleri kaldır.”</p>

  <p class="block1">“İki çocukla bozaya, pilava, tavuğa, bulaşığa, çamaşıra, her şeye yetişemiyorum, kusura bakma.”</p>

  <p class="block1">“Korkut ile Süleyman bana iş teklif etmek istiyorlarmış.”</p>

  <p class="block1">“Ne işiymiş?”</p>

  <p class="block1">“Ortak olacağız. Vurallar’ın çay büfesini işleteceğiz.”</p>

  <p class="block1">“Bence öyle bir teklif bile yoktur da Süleyman, Samiha kime kaçtı diye ağzımızı aramak istemiştir. Sana o kadar bayılıyorlarsa bu işi daha önce niye akıl edemediler?”</p>

  <p class="block1"><b class="calibre1">Süleyman.</b> Aslında Mevlut’un Kabataş’ta rüzgâr altında kös kös müşteri bekleyişine tanık olup onu hiç üzmek istemezdim. Taksim trafiğinde park edemeyeceğim için kamyoneti ara sokağa çektim ve uzaktan pilav arabasını iterek Mevlut’un ağır ağır yokuşu çıkışını-çıkamayışını kederle seyrettim.</p>

  <p class="block1">Tarlabaşı’nda mahallede biraz gezindim. 1980’de askeri darbeden sonra belediye başkanı olan paşamızın kafası attı ve marangozhaneleri ve kaportacıları şehir dışına sürdü. Beyoğlu lokantalarında bulaşıkçılık yapanların kaldığı bekâr evlerini de mikrop yuvaları diye kapattı. Bu sokaklar da böylece boşaldı. O zaman Vurallar buralarda ucuza kapatılacak, ileride inşaatlar yapılacak yerler aramışlardı, ama evlerin tapusu 1964’te bir gecede Atina’ya yollanan Rumlarda olduğu için vazgeçmişlerdi. Buranın mafyası Duttepe’nin haydutlarından daha güçlü ve acımasızdır. Beş yılda yersiz yurtsuz gariban takımı doldurmuş buraları, Anadolu’dan İstanbul’a gelen yoksul kalabalık, Kürtler, Çingeneler, göçmenler öyle bir yerleşmiş ki, sokaklar bizim Duttepe’nin on beş yıl önceki halinden daha da beter olmuş. Artık buraları iyice temizlemek için bir askeri darbe daha lazım.</p>

  <p class="block1">Evde, Rayiha’ya hediyeyi (oyuncak bebek) verdim. Tek oda o kadar karışıktı ki başım döndü: Çocuk bezleri, tabaklar, oturaklar, çamaşırlar, nohut çuvalları, şeker paketleri, Aygaz ocağı, mama kutuları, çamaşır suyu şişeleri, kap kacak, süt şişeleri, plastik bidonlar, yataklar, yorganlar öyle iç içe geçmişlerdi ki hepsi sanki çamaşır makinesinde dönen şeyler gibi tek renk olmuşlardı.</p>

  <p class="block1">“Mevlutçuğum, Vediha Yengem anlatıyordu da inanmıyordum, ama şimdi kendi gözlerimle gördüm; sizin yengeyle, çocuklarla şu güzel aile saadetiniz var ya... beni en mutlu eden şey bugün budur.”</p>

  <p class="block1">“Vediha anlatınca niye inanmıyordun?” diye sordu Mevlut.</p>

  <p class="block1">“Bu aile mutluluğunuzu görünce ben de bir an önce evleneyim diyorum.”</p>

  <p class="block1">“Niye inanmıyordun Süleyman?”</p>

  <p class="block1">Rayiha çay verdi: “Süleyman Ağbi, sana kız beğendirmek de zormuş yani,” diye laf sokuşturdu. “Otursana şöyle.”</p>

  <p class="block1">“Asıl kızlar beni bir türlü beğenmiyor,” dedim ve oturmadım.</p>

  <p class="block1">“Vediha Ablam, ‘Bütün o güzel kızlar Süleyman’a âşık, ama Süleyman hiçbirini beğenmiyor,’ diyor.”</p>

  <p class="block1">“Vediha da maşallah bir yardım ediyor, sonra da hep böyle anlatıyor mu? Hangisiymiş bana âşık olan güzel kız?”</p>

  <p class="block1">“Vediha Ablam çok iyi niyetli.”</p>

  <p class="block1">“Biliyorum da, o kız bize göre değildi be; Fenerbahçeliydi o,” deyiverdim birden. Kendim de hazırcevaplığıma şaşarak onlarla birlikte güldüm.</p>

  <p class="block1">“Peki bir de uzun boylu varmış.”</p>

  <p class="block1">“Sen de her şeyi maşallah biliyorsun... Çok moderndi o Rayiha, bize göre değildi.”</p>

  <p class="block1">“Süleyman Ağbi, sen beğendiğin, düzgün, güzel bir kızla, başı açıksa evlenmez misin?”</p>

  <p class="block1">Mevlut odanın öbür ucundan seslendi: “Rayiha, nereden çıkarıyorsun şimdi sen bu konuları?..” Bozanın kıvamına bakıyordu. “Televizyondan mı?”</p>

  <p class="block1">“Rayiha, şimdi beni burnu havada, kız beğenmez durumuna sokma sakın. Kastamonulu Kasım’ın gündelikçi kızına neredeyse evet diyordum.”</p>

  <p class="block1">Rayiha kaşlarını çattı: “Ben de yapabilirim gündelikçilik,” dedi gururla. “İnsan namusuyla çalışıyorsa bu günah mıdır?”</p>

  <p class="block1">“Bakalım ben izin veriyor muyum?” dedi Mevlut.</p>

  <p class="block1">“Aslında ben evde hem gündelikçi, hem hizmetçi, hem üç tekerlekli lokantanın ahçısı ve hem de bozacının mutfağı olarak çalışıyorum,” dedi Rayiha gülümseyerek. Mevlut’a döndü: “Ver bakalım bana noter huzurunda bir kâğıt, yoksa grev yaparım. Kanunda yeri var.”</p>

  <p class="block1">“Kanun dese ne yazar, demese ne yazar. Bizim evin içine devlet karışamaz!” diye efelendi Mevlut.</p>

  <p class="block1">“Maşallah Rayiha, sen bu kadar şeyi biliyorsan benim merak ettiğimi de bilirsin,” dedim dikkatle.</p>

  <p class="block1">“Süleyman Ağbi, Samiha’nın kaçtığı yerden de, kiminle kaçtığından da haberimiz yok bizim. Boşuna ağzımı arama. Ayrıca Korkut Ağbi zavallı babacığıma da o haberdardır diye kötü davranmış...”</p>

  <p class="block1">“Hadi Mevlut, senle köşedeki Çardak Meyhanesi’nde biraz oturalım da konuşalım,” dedi Süleyman.</p>

  <p class="block1">“Ama sakın Mevlut çok içmesin tamam mı?” dedi Rayiha. “Bir kadehten sonra her şeyi söyler o. Benim gibi değildir.”</p>

  <p class="block1">“Ben ne kadar içeceğimi çok iyi bilirim!” dedi Mevlut. Karısının Süleyman ile fazla senli benli olup alttan almasından ve başını doğru dürüst örtmemesinden rahatsız olmuştu. Belli ki Rayiha Duttepe’ye kendisine söylediğinden çok daha fazla gidiyor, oradaki mutlu hayatla içli dışlı oluyordu. “Bu akşam nohut ıslatma,” dedi kapıdan çıkarken Mevlut otoriter bir havayla.</p>

  <p class="block1">“Sabah verdiğim pilav zaten olduğu gibi geri gelmiş,” dedi Rayiha inatla.</p>

  <p class="block1">Dışarıda Süleyman kamyonetini park ettiği yeri önce bulamadı. İki adım sonra kamyonetini görünce yüzü ışıdı.</p>

  <p class="block1">“Buraya park etme, çocuklar aynasını çalarlar,” dedi Mevlut. “Ford işaretini sökerler... Yukarıda yedek parçacılara satıyorlar, boyunlarına süs diye asıyorlar. Mercedes olsaydı hiç kaçırmaz, işaretini yürütürlerdi.”</p>

  <p class="block1">“Bu mahalleye tarihinde Mercedes girmemiştir herhalde.”</p>

  <p class="block1">“Sen bu mahalleyi fazla küçümseme. Eskiden en akıllı, en zanaatkâr Rumlar, Süryaniler yaşarmış burada. İstanbul’u yaşatan esnafıdır.”</p>

  <p class="block1">Eski bir Rum lokantası olan Çardak Meyhanesi, Beyoğlu’na doğru üç sokak yukarıdaydı ama Mevlut ile Rayiha burada bir kere bile oturup yemek yememişlerdi. Vakit erken olduğu için lokanta boştu. Bir masaya oturdular. Süleyman birer duble rakı (Mevlut’a sormamıştı bile) ve meze (beyaz peynir, midye tava) istedi ve konuya doğrudan girdi:</p>

  <p class="block1">“Babalarımızın mal mülk kavgalarını unutalım artık. Korkut Ağbimin de selamını getirdim... Seninle ciddi iş konuşmak istiyoruz.”</p>

  <p class="block1">“İş ne?”</p>

  <p class="block1">Süleyman cevap yerine rakı bardağını “Şerefe” diye kaldırdı. Mevlut da aynı şeyi yaptı, ama bir yudum alıp bardağı masaya geri bıraktı.</p>

  <p class="block1">“Ne o... İçmiyor musun?”</p>

  <p class="block1">“Müşterinin karşısına sarhoş çıkılmaz. Benim boza müşterilerim birazdan beni beklemeye başlar.”</p>

  <p class="block1">“Bir de bana güvenmiyorsun, içersen ağzından laf alacağımı sanıyorsun, öyle değil mi?” dedi Süleyman. “Bak ben senin büyük sırrını hiç kimseye verdim mi?”</p>

  <p class="block1">Mevlut’un kalbi küt küt attı: “Neymiş benim büyük sırrım?”</p>

  <p class="block1">“Mevlutçuğum, bana o kadar güveniyorsun ki sen bu konuyu unutmuşsun bile. İnan, ben de unuttum, kimseye de anlatmadım. Ama bana güven diye başka bazı şeyleri hatırlatayım sana: Korkut’un düğününde sen âşık olunca ben sana akıl verip yardım ettim mi, etmedim mi?”</p>

  <p class="block1">“Ettin tabii...”</p>

  <p class="block1">“Kızı kaçırman için de ta İstanbul’dan Akşehir’e kamyonetimle geldim, değil mi?”</p>

  <p class="block1">“Allah razı olsun Süleyman... Sayende çok mutluyum şimdi.”</p>

  <p class="block1">“Mutlu musun gerçekten?.. Bazan insan şuna niyet eder, ama şu değil de bu olur... Gene de mutluyum der insan.”</p>

  <p class="block1">“Mutlu olmayan kişi niye mutluyum desin ki...”</p>

  <p class="block1">“Utandığı için... Bunu kabul etmek onu daha da mutsuz edeceği için. Ama bunlar senin için geçerli olamaz. Sen hayatından çok memnunsun Rayiha ile... Ama şimdi de sen benim mutluluğum için yardım edeceksin.”</p>

  <p class="block1">“Aynı şekilde yardım edeceğim.”</p>

  <p class="block1">“Samiha nerede?.. Sence döner mi bana?.. Doğru söyle Mevlut.”</p>

  <p class="block1">“Çıkar o kızı aklından,” dedi Mevlut bir sessizlikten sonra.</p>

  <p class="block1">“Çıkar deyince bir şey insanın kafasından çıkıyor mu? Tam tersi daha da yapışıyor. Ağbimle sen ablalarıyla evlendiniz, derdiniz yok. Ben üçüncü kız kardeşi tavlayamadım. Şimdi unutayım dedikçe Samiha’yı daha da çok düşünüyorum. Gözleri, hali tavrı, güzelliği hiç çıkmıyor aklımdan. Ne yapayım? Bir de beni aşağılayan bu insandan başka hiçbir şey yok aslında...”</p>

  <p class="block1">“Hangi insandan?”</p>

  <p class="block1">“Benim Samihamı benden kaçıran orospu çocuğundan. Kim o?.. Doğruyu söyle bana Mevlut. Ben o heriften intikamımı alacağım.” Süleyman barış yapar gibi bir hareketle rakı bardağını kaldırdığı için, Mevlut ister istemez rakı bardağını sonuna kadar dikti.</p>

  <p class="block1">“Ohh be... dünya varmış,” dedi Süleyman. “Öyle değil mi?”</p>

  <p class="block1">“Bu akşam işe çıkmasam valla içerdim...” dedi Mevlut.</p>

  <p class="block1">“Mevlut, bana yıllarca milliyetçi, faşo filan dedin, ama bak asıl günah korkusuyla rakıdan korkan sensin. Ne oldu o seni şaraba alıştıran komünist arkadaşın?.. Neydi o Kürt’ün adı?..”</p>

  <p class="block1">“Süleyman, bırak bu eski hikâyeleri, bizim yeni işi anlat bana.”</p>

  <p class="block1">“Sen nasıl bir işte çalışmak isterdin?”</p>

  <p class="block1">“İş miş yok değil mi... Buraya Samiha’yı kim kaçırdı diye ağız aramaya geldin.”</p>

  <p class="block1">“Arçelik’in triportörleri, üç tekerlekli o motosikletleri var ya, sen pilav işini onla yapmalısın,” dedi Süleyman duygusuzlukla. “Onları aylık taksitlerle satıyorlar. Mevlut, sermayen olsa nerede, ne dükkânı açardın?”</p>

  <p class="block1">Mevlut bu soruyu ciddiye almaması gerektiğini biliyordu ama kendini tutamadı. “Beyoğlu’nda boza dükkânı açardım.”</p>

  <p class="block1">“Bozaya o kadar merak var mı bakalım?”</p>

  <p class="block1">“İyi yapılır, sunulursa bozayı bir içenin bir daha içeceğini biliyorum,” dedi Mevlut hevesle. “Sana bir kapitalist olarak söyleyeyim... Bozanın büyük geleceği var.”</p>

  <p class="block1">“Bu kapitalist akılları yoldaş Ferhat mı veriyor sana?”</p>

  <p class="block1">“Bugün bozanın az içilmesi yarın içilmeyeceği anlamına hiç gelmiyor. Hindistan’a giden iki ayakkabıcı kapitalistin tarihî hikâyesini işittin mi? Biri ‘Burada millet yalınayak, bunlar ayakkabı almaz hiç’ demiş ve geri dönmüş.”</p>

  <p class="block1">“Orada kapitalist yok muymuş?”</p>

  <p class="block1">“Öteki, ‘Burada yarım milyar çıplak ayaklı adam, yani büyük pazar var’ demiş ve sebat etmiş ve Hindistan’a ayakkabı satıp zengin olmuş. Nitekim ben sabahları nohutlu pilavda kaybettiğimi akşamları bozada fazlasıyla geri alıyorum...”</p>

  <p class="block1">“Sen iyi bir kapitalist olmuşsun,” dedi Süleyman. “Ama boza Osmanlı zamanında alkolün işini gördüğü için çok içiliyormuş, hatırlatayım. Hintli’nin olmayan ayakkabısı değil boza... Bozada alkol yok diye kendimizi kandırmaya gerek de yok artık. Alkol zaten serbest.”</p>

  <p class="block1">“Yok, boza içmek kesinlikle kendini kandırmak değil. Herkes çok seviyor,” dedi Mevlut heyecanlanarak. “Modern, temiz bir dükkânda satarsan... Ağbin ne işi teklif ediyor?”</p>

  <p class="block1">“Korkut eski ülkücü arkadaşlarıyla mı çalışsın, ANAP’tan mı aday olsun çıkaramıyor,” dedi Süleyman. “Sen demin bana niye, ‘Samiha’yı çıkar aklından’ dedin, onu söyle.”</p>

  <p class="block1">“Kaçmış işte birine...” diye mırıldandı Mevlut. “Aşk acısı büyük acı,” diye ekledi içtenlikle.</p>

  <p class="block1">“Sen yardım etmiyorsun ama bana yardım eden var. Sen şuna bak asıl.” Süleyman ceketinin cebinden hamurlaşmış eski bir siyah-beyaz fotoğraf çıkarıp Mevlut’a verdi.</p>

  <p class="block1">Fotoğrafta bir mikrofonun önünde şarkı söyleyen, gözlerinin çevresi karanlık, aşırı boyalı ve hayat yorgunu bir kadın vardı. Kapalı giyinmişti. Güzel değildi.</p>

  <p class="block1">“Süleyman, bu hanım bizden en az on yaş büyük!”</p>

  <p class="block1">“Hayır, bizden yalnızca üç dört yaş büyük. Tanısan, aslında yirmi beşlikten fazla göstermez. Çok iyi, anlayışlı bir insandır. Haftada iki üç kere görüyorum. Rayiha’ya, Vediha’ya söylemezsin tabii, Korkut’un kulağına da tabii hiç gitmesin. Sırdaşız biz senle pek çok konuda, değil mi?”</p>

  <p class="block1">“Sen uygun bir kızla evlenmek istemiyor muydun? Vediha ile, evlenecek düzgün bir kız aramıyor musunuz? Bu şarkıcı ne şimdi?”</p>

  <p class="block1">“Daha bekârım, evlenemedik. Sen de kıskanma ama.”</p>

  <p class="block1">“Ne kıskanacağım?” dedi Mevlut. Ayağa kalktı. “Benim boza vaktim geldi.” Korkut ile iş kurmayacaklarını, Süleyman’ın, Rayiha’nın tahmin ettiği gibi Samiha konusunda ağzını aramak için geldiğini anlamıştı artık.</p>

  <p class="block1">“Hadi otur, hiç olmazsa bir iki dakika daha. Sence bu akşam kaç bardak satacaksın?”</p>

  <p class="block1">“Yarıya kadar dolu iki güğümle çıkacağım bu akşam. Hepsini satacağımdan eminim.”</p>

  <p class="block1">“O zaman bütün bir güğüm bozayı parasını verip satın alıyorum. Kaç bardak ediyor? Tabii biraz indirim yapacaksın.”</p>

  <p class="block1">“Ne diye alıyorsun?”</p>

  <p class="block1">“Benimle otur, arkadaşlık et, sokaklarda üşüme diye parasını veriyorum.”</p>

  <p class="block1">“Benim senin sadakana ihtiyacım yok.”</p>

  <p class="block1">“Ama benim senin arkadaşlığına ihtiyacım çok var.”</p>

  <p class="block1">“O zaman bir güğümün parasının üçte birini verirsin,” deyip oturdu Mevlut. “Kâr almam senden. Maliyeti de budur. Rayiha’ya da seninle oturup içtiğimi söylemezsin. Bozayı ne yapacaksın?”</p>

  <p class="block1">“Ne mi yapacağım?” dedi Süleyman düşünerek. “Ne bileyim... Veririm birine... ya da dökeceğim işte.”</p>

  <p class="block1">“Nereye?”</p>

  <p class="block1">“Nereye mi? Benim değil mi kardeşim? Kenefin deliğine.”</p>

  <p class="block1">“Yazıklar olsun Süleyman...”</p>

  <p class="block1">“Ne var? Sen kapitalist değil misin? Ben de paranı veriyorum.”</p>

  <p class="block1">“Şu İstanbul’da kazandığın bütün para haram olsun sana be Süleyman.”</p>

  <p class="block1">“Sanki boza kutsal bir şey.”</p>

  <p class="block1">“Evet, boza <i class="calibre2">kutsal</i> bir şey.”</p>

  <p class="block1">“Siktir ulan, boza Müslümanın alkol içmesi için bulunmuş, kılıfına uydurulmuş, alkollü bir içecek – herkesin bildiği gibi.”</p>

  <p class="block1">“Hayır,” dedi Mevlut, kalbi hızlanırken. “Bozada alkol yoktur.” Yüzünde çok özel bir soğukkanlı ifade belirdiğini hissedip rahatladı.</p>

  <p class="block1">“Dalga mı geçiyorsun?”</p>

  <p class="block1">Boza sattığı on altı yılda bu yalanı iki tür insana söylemişti Mevlut:</p>

  <p class="block1">1) Hem boza içmek hem de günah işlemediğine inanmak isteyen muhafazakârlara. Bunların zeki olanları, aslında bozanın alkollü olduğunu bilir, ama Mevlut’un sattığı şey tıpkı şekersiz Coca-Cola gibi özel bir icatmış ve alkollüyse günahı yalancı Mevlut’a yazılacakmış gibi davranırlardı.</p>

  <p class="block1">2) Hem boza içmek hem de aptal köylü satıcıyı aydınlatmak isteyen laik ve Batılılaşmışlara. Bunların zeki olanları aslında Mevlut’un bozanın alkollü olduğunu bildiğini bilir, ama para kazanmak için yalan söyleyen dindar ve kurnaz köylüyü mahcup etmek isterlerdi.</p>

  <p class="block1">“Yoo, dalga filan geçmiyorum. Boza kutsaldır,” dedi Mevlut.</p>

  <p class="block1">“Ben Müslümanım,” dedi Süleyman. “Kutsal benim dinime uygun olmalı.”</p>

  <p class="block1">“Yalnızca İslami olan değil, ecdadımızdan kalma eski şeyler de kutsaldır,” dedi Mevlut. “Bazı geceler yarı karanlıkta boş bir sokakta taşları yosun tutmuş eski bir duvarla karşılaşıyorum. İçimi bir iyilik, mutluluk kaplıyor. Mezarlığa giriyorum, mezar taşları üzerindeki eski Arap harflerini okuyamıyorum ama dua etmiş gibi iyi hissediyorum kendimi.”</p>

  <p class="block1">“Hadi ya Mevlut, mezarlıktaki köpeklerden korkuyorsundur sen.”</p>

  <p class="block1">“Ben köpek çetelerinden korkmam. Onlar benim kim olduğumu bilir. Boza alkollü diyenlere rahmetli babam ne derdi?”</p>

  <p class="block1">“Ne derdi?”</p>

  <p class="block1">Mevlut özenle babasını taklit etti: “ ‘Alkollü olsaydı satmazdım beyefendi,’ derdi babam.”</p>

  <p class="block1">“Onlar alkollü olduğunu bilmezlerdi,” dedi Süleyman. “Hem boza zemzem suyu gibi mübarekse millet bardak bardak içer, sen de bugün zengin olurdun.”</p>

  <p class="block1">“Kutsal olması için herkesin içmesi gerekmez. Pek az kişi aslında Kuran-ı Kerim’i okuyor. Ama koca İstanbul’da gene de her zaman okuyan bir kişi vardır ve milyonlarca kişi de onun okuduğunu hayal ederek iyi hisseder kendini. İnsanların bozanın ecdadın içkisi olduğunu anlamaları yeter. Bozacının sesi onlara bunu hatırlatır ve kendilerini iyi hissederler.”</p>

  <p class="block1">“Niye iyi hissederler?”</p>

  <p class="block1">“Bilmiyorum,” dedi Mevlut. “Ama şükürler olsun ki bozayı bu sayede içiyorlar.”</p>

  <p class="block1">“Maşallah sen de demek bir bayrak gibisin Mevlut.”</p>

  <p class="block1">“Evet, öyle,” dedi Mevlut gururla.</p>

  <p class="block1">“Ama en sonunda bozanı maliyetine bana satmaya razısın. Kenefe dökülmesine itiraz ediyorsun yalnızca. Haklısın, israf dinimizde günahtır, fakir fukaraya dağıtırız ama millet alkollü haram şeyi içer mi bilmem.”</p>

  <p class="block1">“Yıllarca bana milliyetçilik öğretip faşoluk tasladıktan sonra bozaya hakaret edeceksen yanlış yoldasın Süleyman...”</p>

  <p class="block1">“Evet, zengin oldun mu, yanlış yoldasın derler hemen kıskançlar.”</p>

  <p class="block1">“Yok, seni kıskanmıyorum. Sen düpedüz yanlış kadınlasın Süleyman...”</p>

  <p class="block1">“Sen kadının hangisi doğru hangisi yanlış olur ya da ne olsa fark etmez, çok iyi bilirsin.”</p>

  <p class="block1">“Ben evlendim. Hamdolsun çok mutluyum,” dedi Mevlut kalkarken. “Sen de düzgün bir kız bul, evlen bir an önce. Haydi iyi akşamlar.”</p>

  <p class="block1">“Samiha’yı kaçıran alçağı gebertmeden ben evlenmem,” diye arkasından seslendi Süleyman. “Sen söyle bunu o Kürt’e.”</p>

  <p class="block1">Mevlut eve uykuda gezer gibi yürüdü. Rayiha boza güğümlerini aşağıya indirmişti. Sırığını alıp güğümleri bağlayıp sokaklara çıkabilirdi. Ama yukarı, eve çıktı.</p>

  <p class="block1">Rayiha Fevziye’yi emziriyordu. “Seni içirdi mi?” dedi, çocuğu ürkütmemek için fısıldayarak.</p>

  <p class="block1">Mevlut rakının gücünü kafasında hissediyordu.</p>

  <p class="block1">“Hiç içmedim. Samiha’nın kime, nereye kaçtığını sordu durdu. Kürt dediği kim?”</p>

  <p class="block1">“Sen ne dedin?”</p>

  <p class="block1">“Ne diyeyim, hiçbir şey bilmiyorum.”</p>

  <p class="block1">“Samiha Ferhat’a kaçtı!” dedi Rayiha.</p>

  <p class="block1">“Ne?.. Niye benden sakladın?”</p>

  <p class="block1">“Süleyman delirmiş,” dedi Rayiha. “Duttepe’de evde söylediklerini işitsen... Samiha’yı kaçıran kim, bulursa öldürecek.”</p>

  <p class="block1">“Yok yahu... Konuşur o yalnızca,” dedi Mevlut. “Kimseyi öldüremez palavracı Süleyman.”</p>

  <p class="block1">“Senin telaşın, öfken neye?”</p>

  <p class="block1">“Ne telaşım var ne de öfkem,” diye bağırdı Mevlut. Kapıyı vurup çıktı. Arkasından bebeğin ağladığını işitti.</p>

  <p class="block17" id="calibre_pb_35">Mevlut az önce öğrendiğini hazmedebilmek için karanlık sokaklarda gecelerce yürümesi gerektiğinin çok iyi farkındaydı. O gece oralarda bir müşterisi olmamasına rağmen Feriköy’ün arka sokaklarından Kasımpaşa’ya kadar yürüdü. Bir ara yolunu kaybetti, yokuşlardan indi, iki ahşap ev arasında küçük bir mezarlık çıktı karşısına, taşlar arasına oturup sigara içti. Ta Osmanlı zamanından kalma, kocaman sarıklı bir mezar taşı içini huşu ile doldurdu. Samiha ile Ferhat’ı unutmalıydı. Haberi dert etmeyeceğine o akşam uzun uzun yürürken kendini inandırdı. Zaten eve dönüp Rayiha’ya sarılıp uyursa hayattaki bütün dertlerini unutuyordu. Dünyada dert ettiği şeyler de kendi kafasının bir tuhaflığından ibaretti. Mezarlıktaki köpekler de Mevlut’a dostça davranmışlardı işte.</p>
</body>
</html>
