<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:72aa56fd-e4fc-4b2a-bba5-9782f122b66c" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_10"><br class="calibre3" />
  Onuncu bölüm</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal2">İstanbul</p>

  <p><br class="chapter" /></p>

  <p class="normal1">21 Mayıs 2011 Cumartesi sabahı Psikiyatr Muzaffer Sağlam, genelde cumartesileri hasta kabul etmemesine rağmen, Nişantaşı’ndaki Manolya Apartmanı’nın üçüncü katında hem muayenehane hem de ev olarak kullandığı dairede, hastası Zeki Tariki’yi 10.30-11.30 arasında kabul etmişti.</p>

  <p class="normal1">Nedense bu hastası cumartesi günlerini tercih ediyordu.</p>

  <p class="normal1">Dosyasına, içinde “Psikopat olduğuna dair inancım her seanstan sonra biraz daha artıyor... Her türlü yönlendirmeye açık. Biraz psikoloji bilen bir kişi istediği gibi yönlendirir. Adeta benden birilerine kötülük yapmak için onay bekliyor... Çok ama çok zeki” sözleri geçen notlar koyduğu hastasıyla son dönemde özel olarak ilgileniyordu.</p>

  <p class="normal1">21 Mayıs’ta dosyaya sadece küçük bir ekleme yaptı:</p>

  <p class="normal1">“Her zamanki gibi. Ancak, her geçen gün bana daha bağımlı hale geliyor. Yönlendirmem için sanki yalvarıyor.”</p>

  <p class="normal1">Düşüncesine göre; hastalık, hastanın bir klinikte tedavi görmesini gerektirebilecek hızda gelişiyordu. Bunu da not etti.</p>

  <p class="normal1">Önce word ortamındaki dosyayı kapattı, sonra da bilgisayarı.</p>

  <p class="normal1">Muzaffer Sağlam’ın aklı, kardeşi Zafer’deydi. Zaten İstanbul’a geldikten sonra, neredeyse bir yıldır, tıpkı New York’taki gibi burada da onunla yatıyor, onunla kalkıyordu.</p>

  <p class="normal1">Zafer artık psikopatinin zirvesinde, üstüne şizofreniyle her geçen gün daha da yoğrularak gittikçe azıyordu.</p>

  <p class="normal1">ABD’de New York, Providence ve Boston cinayetleri; İstanbul’da önce Güngören Cinayeti, altı ay sonra 3 Aralık 2010’da işlediği Kuzguncuk Cinayeti. Ardından artık iki cinayet arasına altışar ay boşluk koymaktan vazgeçtiği için 7 Mart’ta Etiler’de, 22 Nisan’da da Ümraniye’de “tıpkısının aynısı” işlenen cinayetler!</p>

  <p class="normal1">Son iki seferde de yine, Trakya veya Rumeli asıllı, sarışın, mavi gözlü, yalnız yaşayan genç kızların evlerine girmiş, kızları önce gırtlaklarını keserek öldürmüş, belki de ölü bedenler önünde kendisini tatmin etmiş –bunu Dr. Muzaffer tahmin ediyordu–, sonra da vajinalarını keserek vücutlarından çıkarmış, vücuttan ayırdığı vajinaları odanın bir köşesine fırlatıp atmıştı.</p>

  <p class="normal1">Olay Yeri İnceleme hep aynı raporu veriyordu.</p>

  <p class="normal1">Artık ilgili herkesin fikir birliği ettiği üzere, aynı katil her seferinde ama her seferinde aynı ritüeli uyguluyordu.</p>

  <p class="normal1">Muzaffer, Zafer’in etrafındaki çemberin giderek daraldığını, ama yakalanma ihtimalinin artmasının Zafer’i daha da kışkırttığını, adeta altın vuruş yapacak eroinmanlar gibi Zafer’in her geçen gün belanın daha fazla üstüne üstüne gittiğini görüyor, bu duruma kahroluyor ama hiçbir şey yapamıyordu.</p>

  <p class="normal1">Zafer her cinayetten sonra Muzaffer’i ziyaret ediyor, uzun uzun hesaplaşıyorlar, Muzaffer sürekli Zafer’i uyarıyor ama artık zıvanadan çıkmış bir psikopat olarak Zafer uyarılara sadece gülüp geçiyordu.</p>

  <p class="normal1">Zafer her seferinde “kötü”ye bir darbe daha indiriyordu!</p>

  <p class="normal1">Artık “kötü” ile savaşı tam bir topyekûn savaşa dönüşmüştü. Bir an evvel dünyayı “kötü”den temizlemek zorundaydı.</p>

  <p class="normal1">Zafer’e göre, Muzaffer onu cinayetlerden vazgeçirmeye çalışarak sadece kötüye sahip çıkıyordu.</p>

  <p class="normal1">Dr. Muzaffer Sağlam, Zafer’in yakalanması gerektiğini çok iyi biliyordu. Zafer artık etrafına zarar vermemeliydi. Yakalanırsa kendisi de rahat edecekti. Her güne Zafer’in yeni bir halt edip etmediğini düşünerek başlamak başlı başına bir işkenceydi.</p>

  <p class="normal1">Ancak, Zafer yakalanınca ötebilir ve kardeşi Muzaffer’le görüştüğünü, Muzaffer’in tüm cinayetleri bildiğini polise anlatabilirdi.</p>

  <p class="normal1">Kardeşini ele vermemek hukuken bir hak mıydı, psikiyatr olduğunu da beyan ederek hastasını ele vermeme hakkı olduğunu savunabilir miydi, Muzaffer tam bilmiyordu. Sonunda hukuken yırtsa bile piyasada adının “seri katili gizleyen doktor”a çıkacağını, tek bir hastasının kalmayacağını biliyordu.</p>

  <p class="normal1">Psikiyatristler Birliği de psikoanaliz yapma yetkisini elinden alabilirdi. Ne de olsa onlar mesleklerine leke sürülmesini istemezlerdi. Tabipler Odası’nın da onu meslekten kovma ihtimali yüksekti.</p>

  <p class="normal1">Muzaffer birkaç defa Zafer’i ele vermeyi düşündü. Böylece belki kendi mesleğini ve itibarını kurtarabilirdi. “Bugüne kadar neden bekledin?” diye soranlar olurdu ama fazla etkin olmazlardı.</p>

  <p class="normal1">Peki, o halde neden Zafer’i ihbar etmiyordu?</p>

  <p class="normal1">Neden hak ettiği huzura bir türlü kavuşamıyordu?</p>

  <p class="normal1">Yapamıyordu! Galiba hiçbir zaman da yapamayacaktı!</p>

  <p class="normal1">Çünkü Zafer “o” idi. Tek yumurta ikizi olunca birinin kalbinin yarısı diğerinde atıyordu. Yaradan baştan itibaren adeta tek kişiliği, tek ruhu iki vücuda bölmüştü. Muzaffer’in yarısı Zafer, Zafer’in yarısı Muzaffer’di. Her ne kadar tuttukları yol başka olsa da, her ne kadar algılamaları farklı olsa da, Muzaffer bir kolunun, bir bacağının, kalbinin yarısının hapiste çürümesine razı olamazdı.</p>

  <p class="normal1">Zafer ana rahmine beraber düşeli beri, her zaman yaptığı gibi, Muzaffer’i de kendi kaderine bağlamıştı.</p>

  <p class="normal1">Muzaffer böyle hissediyordu.</p>

  <p class="normal1">Uzun bir süre Muzaffer Zafer’i yönlendirmiş veya yönlendirdiğini sanmıştı, ama son yıllarda Zafer kıyamete koşuyor, Muzaffer’i de peşi sıra sürüklüyordu. Hem de ne sürüklemek!</p>

  <p class="normal1">Zafer’in yakalanmaması Muzaffer için bir ıstırap, yakalanma ihtimali ise daha beter bir işkenceydi.</p>

  <p class="normal1">Bazen uykusuz gecelerinde yatakta “Galiba bu dünyaya beraber geldik, beraber gideceğiz. Başka ihtimal yok!” diye düşünüyordu.</p>

  <p class="normal1">Ama yine de, psikopat seri katil Zafer’in bilimadamı olmak için gecesini gündüzüne katarak bu günlere gelmiş diğer yarısını kendisiyle birlikte mahvetmeye yeltenmesi hiç de adil değildi.</p>

  <p class="normal1">Bunun tek adı vardı: “Kader!”</p>

  <p class="normal1">Önüne geçilemez son! Öngörülür ama önlenemez felaket!</p>

  <p class="normal1">Böyle düşündüğü gecelerde Muzaffer kan ter içinde yataktan fırlıyor “Allahım, sen bu işe son ver! İlahi adaletini işlet. Zafer kulunu al yanına!” diye dua ediyordu.</p>

  <p class="normal1">Aynı Muzaffer, Zafer’den uzun süre haber alamadığında telaşlanıyordu. Zafer işlediği her cinayet sonrası Muzaffer’e uğruyor, külliyetli bir miktar para koparıyor, sonra da gittikçe kısalan aralıklarla ortadan kayboluyordu.</p>

  <p class="normal1">Zafer ortada yokken Muzaffer şöyle düşünüyordu:</p>

  <p class="normal1">“Yakalanmış olsa, polisler hemen haber verirdi. Gazeteler yazardı. Ama deli herif ya bir yerde kalp krizinden ölüp kaldıysa, ya başka bir psikopatın elinde –kimlerle düşüp kalktığını bilmiyordu ki– can verdi ya da kendine bir zarar verdiyse, ben ne yaparım!”</p>

  <p class="normal1">Dr. Muzaffer Sağlam psikopat, seri katil kardeşinden uzun süre haber alamayınca, bu sefer de onun sağlığını, hayatını merak ediyordu.</p>

  <p class="normal1">Bir kişinin hem ölmesini isteyeceksin, hem başına bir kaza geldi mi diye merak edeceksin.</p>

  <p class="normal1">Hem yakalanması için dualar edeceksin, hem ya yakalanırsa diye ödün kopacak.</p>

  <p class="normal1">Hem ihbar etmek isteyeceksin, hem kıyamayacaksın!</p>

  <p class="normal1">Dr. Sağlam çok tehlikeli bir ruh hastasının “tıpkısının aynısı” ikiz kardeşi olmanın ağırlığını dünyada en iyi bilen kişiydi!</p>

  <p class="normal1">Dr. Muzaffer Sağlam ile “Üçlü Çete” içlidışlı olmuştu. “Seri katil cinayetleri”nin çözümü için özel görevlendirilmiş başkomiserler Erdoğan Bıyık, Harun Deniz, Batur Alp artık haftada en az bir gün görüş almak, hatta dertleşmek için muayenehaneye yanına uğruyorlardı.</p>

  <p class="normal1">Çok dostane bir ilişkileri vardı. Hatta bir gece Muzaffer Sağlam konuklarına viski ikram etmiş, Üçlü Çete’yle kafayı bularak sohbet etmişti.</p>

  <p class="normal1">Muzaffer giderek çocuklara ısınmıştı; onlara akıl vermekten, onların akıl oyunlarına dayanan ama mesleği için basit kalan sorularına cevap yetiştirmekten zevk alıyordu. İlk başta taşıdığı korkular teker teker zail oluyordu.</p>

  <p class="normal1">Sadece biraz Harun Deniz’den ürküyordu. Onda biraz mesafeli bir duruş görüyor, onu biraz daha şüpheci buluyor, her gördüğüyle yetinmeyen karakterinden işkilleniyordu.</p>

  <p class="normal1">“Her gerçeğin ardında başka bir gerçek vardır!”</p>

  <p class="normal1">Harun Deniz bu sözü tekrarlamaya bayılıyordu.</p>

  <p class="normal1">21 Mayıs Cumartesi günü “Üçlü Çete” sözleştikleri gibi saat 13.30’da Muzaffer Sağlam’la buluştu. Muzaffer, başkomiserlerle buluşacağı zaman sekreteri Gülgün’ü erkenden başından savıyordu. Onları karşılaştırmamaya dikkat ediyordu.</p>

  <p class="normal1">Bugün psikopatların beyinlerinde oluşan veya doğuştan gelen anormallikleri konuşacaklardı. Daha doğrusu bu konuda Dr. Muzaffer onlara bazı basit bilgiler verecekti.</p>

  <p class="normal1">Nitekim buluştuktan kısa süre sonra konuya girdiler. Muzaffer Sağlam yine anlatıyordu:</p>

  <p class="normal1">“Geçen sefer de söyledim. Psikopatın yaşadığı travmalar onu ruhen anormal kılabileceği gibi, doğuştan gelen veya sonradan yaşayacağı olağanüstü bir durum sonucu beyinde oluşan fizyolojik farklılıklar veya değişimler de onu anormal, dünyayı farklı algılayan, farklı tepki veren bir kişi yapabilir.”</p>

  <p class="normal1">“Mesela...”</p>

  <p class="normal1">“Mesel kromozom düzensizliği.”</p>

  <p class="normal1">“O ne demek?”</p>

  <p class="normal1">“Erkeğin yapısı XY kromozomlarından oluşur. Bazen kromozom düzensizliği XYY kromozomların oluşmasına neden oluyor.”</p>

  <p class="normal1">“Bu durumda ne oluyor?”</p>

  <p class="normal1">“Beyinde 100 milyon hücre var. Daha doğrusu kromozomlar XY yapısında ise erkek beyni 100 milyon hücreye sahip oluyor... Ama kromozom yapısı XYY ise, beyne 100 milyon ilave kromozom eklenmiş oluyor.”</p>

  <p class="normal1">“Vay be!”</p>

  <p class="normal1">“Beyinde ilave 100 milyon kromozomun var olması en basit seviyede denetlenemeyen, düzeltilemeyen antisosyal davranışlara neden oluyor. Amerika’da her yıl ortalama 2.000 erkek XYY kromozomuyla doğuyor.”</p>

  <p class="normal1">Harun Deniz “Desenize, Amerika’da her yıl 2.000 potansiyel seri katil doğuyor” diyerek araya girdi.</p>

  <p class="normal1">“Tam öyle denemez. Tüm XYY kromozomlular seri katil olacak diye bir kural yok.”</p>

  <p class="normal1">“Ben de zaten potansiyel seri katil demiştim.”</p>

  <p class="normal1">“O doğru ama tüm seri katillerin kromozomu da XYY değil. Neyse, bu 2.000 XYY kromozomlu erkeğin zekâ seviyeleri 80 ile 140 arasında dolaşıyor. Yani aralarında geri zekâlı da var, üstün zekâlı da.”</p>

  <p class="normal1">“Nasıl bir insan oluyorlar?”</p>

  <p class="normal1">“Genelde kolay heyecanlanan, çok çabuk dikkatleri dağılan, anında hüsrana uğrayan, Amerikalıların deyimiyle devamlı ‘frustration’ içinde yaşayan insanlar. Takriben yüzde ellisi öğrenme ve konuşma güçlüğü yaşıyor. Ama genelde zararsız tipler.”</p>

  <p class="normal1">“Zararlı tipleri de oluyor mu?”</p>

  <p class="normal1">“Elbette oluyor. Avare yapılı, hep yalnız, sık sık evden kaçan, başkalarına acı vermeyi seven, çocuklara cinsel ilgi duyan, yangın çıkarmaya bayılan, başkalarını öldürmekle tehdit eden, devamlı bir şeyler çalan, ani şiddet gösteren tipler de oluyorlar.”</p>

  <p class="normal1">Erdoğan Bıyık “Vay be!” dedi. “Aslında bu insanlar potansiyel suçlu ama aynı zamanda da masumlar.”</p>

  <p class="normal1">“Aynen öyle. Saydığım kötülükleri, yanlışları yapmamak ellerinde değil. Kendilerini kontrol edemiyorlar. Tıpkı, şeker hastası bir insanın elinde olmadan aniden kızıp parlaması gibi.”</p>

  <p class="normal1">Batur Alp güldü:</p>

  <p class="normal1">“Benim bir arkadaşım var. Acıkınca muazzam sinirli oluyor. Etrafına bağırıp çağırıyor. Meğerse ‘açlık şekeri’ diye bir şey varmış. Acıkınca şekeri düşüyormuş. Bu da onu aşırı sinirli yapıyormuş. Karnı doyunca yine bir melek oluyor.”</p>

  <p class="normal1">Dr. Sağlam da güldü.</p>

  <p class="normal1">“Durun daha bitmedi. Beterin beteri var. Kanda görülen ve adına kryptopyrrole denen bir madde var. Safrayla ilgili bir madde. Genellikle idrar testleriyle ölçülüyor. Normal olarak her 100 cc idrarda en fazla 20 mcg olması gerekirken bazılarında 200 mcg’ye çıkabiliyor.”</p>

  <p class="normal1">“Bu madde neye sebep oluyor?”</p>

  <p class="normal1">“Fazlası, B6 vitamini ve çinkoyla birleşirse adına pyroluria denen bir kusura neden oluyor.”</p>

  <p class="normal1">“Ne yapıyor bu pyrol... her ne ise?”</p>

  <p class="normal1">“Pyroluria ‘kontrol dışı’ durumlar yaratıyor. Bu kusuru olan hastalarda öfke kontrolsüz hale geliyor. Ruh halinde ani oynamalar oluyor. Geceleri uyuyamıyorlar... Hele hele XYY kromozomlu kişide bir de pyroluria kusuru varsa ona tıpta ‘insani bomba’, İngilizce tabiriyle <span class="ideitalik">‘the monster of the rivers’</span>, ‘nehirlerin canavarı’ adını veriyorlar. Adı üzerinde bu bombalar aniden patladığında her türlü kötülük ortaya çıkabiliyor.”</p>

  <p class="normal1">Erdoğan Bıyık “Adam etrafı yıkıp geçiyor ama suçsuz” dedi.</p>

  <p class="normal1">“Evet, isteyerek veya kasten yapmıyor. İstese bile kendisini kontrol edemiyor.”</p>

  <p class="normal1">“Etraflarına zarar verdiklerinde hukuken suçlu duruma düşüyorlar mı?”</p>

  <p class="normal1">“Biz psikiyatrlar suçsuz olduklarını, sadece denetim altında tutulmaları gerektiğini iddia ediyoruz.”</p>

  <p class="normal1">Harun Deniz saatine baktı:</p>

  <p class="normal1">“Hocam başka ne gibi fizyolojik anormallikler var?</p>

  <p class="normal1">“Çook! Psikolojik ortamın beyinde fizyolojik bozukluklar yarattığı durumlar da var.”</p>

  <p class="normal1">“Örneğin...”</p>

  <p class="normal1">“Örneğin, eğer bebeklik veya çocukluk döneminde kişinin kendi yaş grubuyla temas kurması engellenirse, o kişinin ileri yaşlarda insanlarla münasebeti kesintiye uğrar. Bu durum sadece kişinin geliştirdiği bir ruh hali değildir. Kendi akranlarıyla yakın ilişki kurmamış kişinin beyninde, adına ‘limbic nuclei’ dediğimiz bölüm de gelişmeyecektir. Dolayısıyla münasebet bozukluğu, sadece ruhi durum gereği değil, kişinin beyninde insanlarla münasebeti –doğru ilişkiyi– tanzim eden bölümün de gelişmemesi sonucu da oluşabilir...”</p>

  <p class="normal1">“Vay anasını!..”</p>

  <p class="normal1">“Beyindeki ‘limbic sistem’in bir parçası olarak adına ‘hypoythalamic bölge’ dediğimiz yerde ‘hypothalamus’ var. Bu bölge vücut dokularında metabolik dengeyi koruyor. Vücuttan gerilimin atılmasına yardımcı oluyor. Aynen bir aç-kapa sensoru gibi çalışıyor. Nasıl önünden bir kitle geçtiğinde bahçelerde, sokaklarda anında yanan, sonra da kendiliğinden sönen ışıkları yöneten sensorlar var, beyinde de aç-kapa sensoru ‘hypothalamus’. Bu sensor devamlı ‘zevk’i açar, ‘tatsız durum’u kapatır. Çok kısa süreli tepkiler verir. Bu sayede ‘limbic sistem’ basit duyguları yönetir. Cinsel, gıdasal ve hatta duygusal tepkiler buradan yönetilir. ‘Limbic sistem’ beyni ödüllendirerek veya cezalandırarak basit duyguları yönetir, denetim altında tutar.”</p>

  <p class="normal1">Batur Alp muzip bir edayla “Ya sensor bozulursa?” diye sordu.</p>

  <p class="normal1">Dr. Sağlam keyifle gülümsedi:</p>

  <p class="normal1">“İşte o zaman kıyamet kopar. Ödül-zevk ikilisini yöneten aç-kapa sensoru bozulursa önce kızgınlık, bu da kontrol edilemezse depresyon, hatta öldürme güdüsü harekete geçer. Kişi cinsel duygu içindeyse, boşalana dek gerginlik sürer. Eğer, bizim ‘satyriasis’, halkın ‘şehvet’ dediği güdü aç-kapa sensorundaki bozukluk nedeniyle cinsel sadizme dönüşmüşse kişi büyük patlamalar yaşayabilir.”</p>

  <p class="normal1">“Katil olmak için ne kadar çok fizyolojik neden varmış!”</p>

  <p class="normal1">“Bakın, ‘hypothalamus’ normal insanda bile kontrolsüz ve aniden ortaya çıkan tepkiler yaratır. İnsan devamlı zevk almak ve tatmin olmak ister. Aç-kapa sensoru ondan önemli. ‘Hypothalamus’ tek başına kalırsa veya sensor çalışmazsa kişi bekleyemez, anında harekete geçer, zira etik, değerler sistemi, örf âdet, mantık, doğru-yanlış gibi kavramları yoktur. Hatta tehlikeyi bile tanımaz.”</p>

  <p class="normal1">Erdoğan Batur’a döndü:</p>

  <p class="normal1">“Şimdi anladım, meğerse bazı arkadaşlarda aç-kapa sensoru çalışmıyormuş.”</p>

  <p class="normal1">Batur, Erdoğan’a ters ters baktı.</p>

  <p class="normal1">Dr. Sağlam yine kürsüde ders veren bir hocaydı. Bu sefer sözünün kesilmesine kızdı. Kızdığını da bakışlarıyla gösterdi. “Öğrencileri” kendilerine çeki düzen verdiler. Hoca devam etti:</p>

  <p class="normal1">“Ayrıca, eğer, ‘limbic sistem’ fiziki bir zarar görürse, o kişide sevgi, nefret, şefkat, cinsel tepki, arzu gibi duygular yok olabilir veya anormalleşebilir. Hatta bazı deneylerde, fiziksel zarar oluşmadığı halde, sadece laboratuvarda yaratılan elektrik akımlarıyla kişiler şiddete itilebiliyor.”</p>

  <p class="normal1">Uyarıyı alan öğrenciler dikkatle hocalarını dinliyorlardı.</p>

  <p class="normal1">“Eğer ‘limbic sistem’de ‘amygdalya’ denilen bölge zarar görmüşse, yüksek seviyeli ve ayırım gözetmeyen cinsel aktivite veya mastürbasyon yapma ihtiyacı zuhur edebilir. FBI’ya göre seri katillerin yüzde sekseni sürekli mastürbasyon yapan tipler. Anneyle ilişki bu anlamda çok önemli. ‘Amygdalya’ zarar görmüş insanlarda kızgın baba pekâlâ kızgın oğul yaratabiliyor, güçlü ve baskın ailelerde ileride zevk için öldürecek çocuklar yetişiyor. Fizyolojik bozukluk ile psikolojik ortam iç içe giriyor.”</p>

  <p class="normal1">Son söylediğini pekiştirmek istercesine ilave etti:</p>

  <p class="normal1">“Her şey o kadar iç içe ki, örneğin kötü beslenme bile beyinde ‘cerebral’ dokuları bozabilir. Bu da anlama ve değerlendirme duygularını altüst edebilir.”</p>

  <p class="normal1">Dr. Muzaffer Sağlam bir an durakladı. Genzini hafif öksürerek sildi. Devam etti:</p>

  <p class="normal1">“Ancak unutmayın, İlk tanıştığımız gün de söylemiştim. Seri katillerin bir sürü psikolojik sorunu vardır, ama psikiyatri onları klasik anlamda ‘ruh hastası’, yani ‘deli’ kabul etmez. Fizyolojik farklılıklarını da göz önüne almaz. Bunun içindir ki, mahkemeler bu kişilere akli dengesi yerinde olmayanlara uyguladığı ceza indirimini uygulamaz. Her ne kadar psikolojik sorunları olsa da onlar genel anlamda ‘normal’ kabul ediliyor. Seri katillerin çoğunluğu ‘psikopat’ ama tıp bilimi onları ‘kendi eyleminden sorumlu olamayacak derecede akıl bozukluğu olan hastalarla’ bir tutmaz. Mahkemeler ne yaptıklarını, yaptıklarının ne gibi zararlar meydana getirebileceğini bildiklerini, dolayısıyla cürümlerinden tamamen sorumlu olduklarını kabul eder. Amerika’da, akli dengesizliği yüzünden, ceza indiriminden faydalanmış neredeyse hiç seri katil yoktur.”</p>

  <p class="normal1">Harun Deniz hatırladı. Doktor, tanıştıkları ilk gün de seri katillerin “suç indirimi”nden yaralanamadığını hemen hemen aynı kelimelerle anlatmıştı.</p>

  <p class="normal1">Dr. Sağlam devam etti:</p>

  <p class="normal1">“Benim bugün amacım, sadece seri katillere bir de başka gözle bakmanızı sağlamaktır. Bundan dolayı katili affetmenizi, hele hele savunmanızı hiç beklemiyorum ama ‘düşman’a bir kere olsun kendi gözüyle bakmak, onu anlamaya çalışmak, ona karşı daha başarılı olmanızı sağlar. Bunun içindir ki, komünizm yıllarında Amerika’da istihbarat bazı elemanlarını Amerikan karşıtı Marksist dogmalarla donatır, adeta beyinlerini Marksist ideolojiyle yıkardı.”</p>

  <p class="normal1">Batur dayanamayıp sordu:</p>

  <p class="normal1">“Neden?”</p>

  <p class="normal1">“Eğer, düşmanın nasıl düşündüğünü kavrarsan bir sonraki olası adımını da belki tahmin edebilirsin. Basit söyleyeyim. Katilin eroinman olduğunu çözer ve şahsen eroinin yokluğunda nasıl yakıcı bir istek yarattığını bilirsen, katili tüm eroin satan noktalarda ararsın. Zira artık sen benliğinde bilmektesin ki, eroinman tüm tehlikelerine rağmen eroinin peşini bırakamaz. Bunu kavrayabilmek için de ilk önce eroinmanın eroine nasıl müptela olduğunu kavramak gerekir.”</p>

  <p class="normal1">Batur tam anlamamıştı ama sesini çıkarmadı.</p>

  <p class="normal1">“İlk önce size bir psikopatın yüz yüze gelmiş olabileceği fizyolojik anormallikleri anlattım. Demiyorum ki, her psikopat aynı zamanda fizyolojik bir anormallik içindedir ama pekâlâ bir psikopat beynindeki bir hasar nedeniyle de psikopat olabilir... Şimdi de bazı psikolojik vakalardan örnek vereceğim ki ruh hallerini biraz olsun hissedebilin.”</p>

  <p class="normal1">Erdoğan Bıyık güldü:</p>

  <p class="normal1">“Yapıyorsam bir nedeni vardır!”</p>

  <p class="normal1">Dr. Sağlam şaşkınlıkla Erdoğan’ın yüzüne baktı.</p>

  <p class="normal1">Erdoğan “Yok hocam, bir Türk filmi aklıma geldi de...” dedi mahcup bir ifadeyle. “Aklım sıra...”</p>

  <p class="normal1">Dr. Muzaffer bu kez de Erdoğan’ın suratına “Aklın sıra düşünme!” der gibi baktı. Erdoğan bu kez iyice sustu. Muzaffer Sağlam devam etti:</p>

  <p class="normal1">“Vereceğim örnekler hep gerçek birer hayat hikâyesidir.”</p>

  <p class="normal1">Tekrar Erdoğan’a döndü.</p>

  <p class="normal1">“Erdoğan düşün. Üç yaşından sonra çok net hatırlıyorsun ki, üvey baban anneni başka erkeklere pazarlıyor, annen de senin odada olup olmadığını umursamadan erkeklerle yatıp kalkıyor...”</p>

  <p class="normal1">Dr. Muzaffer’in suratı o an morardı. Ama çabuk toparlandı. Yine de doktorun gözleri önünden geçen nefret bulutları Harun Deniz’in gözünden kaçmadı.</p>

  <p class="normal1">“...Erkeklerle beraber oluyor... Bu yetmezmiş gibi körpecik vücudunu üvey baba istismar ediyor. Üvey baban çocuklarla, daha doğrusu bebeklerle seks yapmaktan çok hoşlanıyor. İstese de kendisini alamıyor. Baban arada bir üzerinde boşalıyor.”</p>

  <p class="normal1">Dr. Muzaffer, Erdoğan’ın suratının allak bullak olduğunu çok net görüyordu. Batur’un suratı, çok pis kokan ve iğrenç bir şeye bakar gibi ekşimişti. Sanki biraz sonra kokudan arınmak için burnunu tıkayacaktı. Belki de kusacaktı. Harun ise dik durmaya çalışıyor, duyduğu her şeyi normal karşılamaya çalışıyordu.</p>

  <p class="normal1">“Yetmedi. Bir gece üvey baban anneni otuz iki yerinden bıçaklayarak öldürüyor ve sen dört yaşında olan bitenleri seyrediyorsun. Annen mezara, üvey baban kodese. Seni bir çocuk bakımevine veriyorlar. Sen, öğretin gereği, erkek bakıcına yaranabilmek için onun cinsel organıyla oynamayı, organını emmeyi dört yaşında hüner sanıyorsun. On sekiz yaşına dek seni yetimhanede herkes ‘ibne’ yerine koyuyor. Sen eşcinsel değilsin ama insanların sana iyi davranması için onları cinsel yönden tatmin etmen –henüz yaptığın işin cinsellik olarak adlandırıldığını bile bilmediğin bir çağdayken bile– gerektiğini zannediyorsan. Sonunda eşcinsel olduğun gerekçesiyle bir de yetimhaneden atılıyorsan...”</p>

  <p class="normal1">Erdoğan “Yeter artık Hocam!” diye yalvaran gözlerle Muzaffer Bey’e baktı.</p>

  <p class="normal1">Dr. Muzaffer de artık ders anlatan bir hoca değil, anlattıklarını yaşayan bir insandı. Son darbeyi yine Erdoğan’a vurdu:</p>

  <p class="normal1">“Söyle Erdoğan, sen bütün bunları aynen yaşasaydın ki anlattıklarımda zerre abartı yoktur. Hepsi değişik vakalarda aynen yaşanmıştır, sen nasıl bir insan olurdun?”</p>

  <p class="normal1">Erdoğan yere baktı. Boynundaki damarların çok güçlü atmakta oldukları ayan beyan gözüküyordu. Bir avcunu sıkıyor, diğeriyle başını kaşıyordu.</p>

  <p class="normal1">Dr. Muzaffer aniden bağırmaya başladı:</p>

  <p class="normal1">“Söyle!.. Söyle!..”</p>

  <p class="normal1">Erdoğan başını kaldırdı, mahcup bir tavırla cevap verdi:</p>

  <p class="normal1">“Herhalde... herhalde katil olurdum. Seri katil...”</p>

  <p class="normal1">Muzaffer Sağlam nihayet rahatladı:</p>

  <p class="normal1">“Değil mi? Üç dakikada mesleğine ihanet ettin. Yok etmeye çalıştığının bizzat kendisi oldun.”</p>

  <p class="normal1">Erdoğan Bıyık sanki açığı yakalanmış gibi kızardı. Bu sefer Dr. Sağlam ona sahip çıkma ihtiyacı duydu.</p>

  <p class="normal1">“Sadece sen değil, hepimiz katil olurduk. İlk başta ben, Harun, Batur fark etmez.”</p>

  <p class="normal1">Harun Deniz birden isyankâr bir sesle itiraz etti:</p>

  <p class="normal1">“Ben olmazdım.”</p>

  <p class="normal1">Dr. Muzaffer alaylı bir tavırla Harun’a döndü:</p>

  <p class="normal1">“Sen normal bir insan olarak yoluna devam mı ederdin?”</p>

  <p class="normal1">“Yooo! Ama illaki başkalarına zarar veren, bana hiçbir kötülüğü dokunmamış insanları hunharca öldüren biri olmazdım. Ne bileyim ben, belki genç yaşta intihar ederdim, alkolik olurdum, hatta eroinman. Ama neden illaki başkalarına kötülük edeyim. Ben kendime kötülük ederdim.”</p>

  <p class="normal1">Dr. Muzaffer duyduklarında memnun kalmıştı. Sanki tezini çürütmek isteyen görüş tersine onu güçlendirmişti. Sırıttı.</p>

  <p class="normal1">“Harun Bey, ama siz de ‘normal’ kalamayacağınızı kabul ediyorsunuz.”</p>

  <p class="normal1">“Nasıl yani?”</p>

  <p class="normal1">“Seri katil olmayacağınızı söylüyorsunuz ama siz de alkolik, eroinman olmaktan, intihar etmekten bahsediyorsunuz. Bunlar da normal insan davranışları değil.”</p>

  <p class="normal1">“Tabii ama ben...”</p>

  <p class="normal1">“Hatta siz de ‘kötülük’ kelimesi üzerinde duruyorsunuz. Sadece kötülüğün yönünü değiştirdiniz. Başkaları yerine kendinize kötülük etmekten dem vurdunuz.”</p>

  <p class="normal1">Harun Deniz sinirlenmişti. Dr. Muzaffer Sağlam tanışmalarından beri geçen beş buçuk ay içinde genelde hepsine “sen” diye hitap ediyordu ama Harun Deniz’e kızdığı zaman ona katiyen “sen” demiyordu. Hatta onun damarına basmaktan, açığını bulup yüzüne vurmaktan ayrı bir zevk alıyordu.</p>

  <p class="normal1">Harun Deniz hırsla toparlandı:</p>

  <p class="normal1">“Ben sadece başkalarına kötülük yapmayacağımı söyledim. Kendime zarar vermem demedim. Anlattığınız travmaları yaşayan birinin anormal olması normal. Normal olması ise anormal. Ama bakın siz söylediniz, mahkemeler de psikopat seri katillere ceza indirimi uygulamıyor. Diğer ruh hastalarına gösterdiği toleransı onlara göstermiyor. Söylemeye çalıştığım şu: Yaşadığımız kötülükler başkalarına kötülük yapmayı haklı kılmaz.”</p>

  <p class="normal1">“Tabii haklı kılmaz, Harun Bey. Ben de zaten seri katilin affedilmesinden falan bahsetmiyorum. Ceza indirimi de talep etmiyorum. Sadece sizleri onların ayakkabılarını giymeye davet ediyorum. Böylelikle, belki onların gelecek davranışlarını tahmin etmek için bir kapı açılır diyorum.”</p>

  <p class="normal1">Tartışma ise tartışma... Harun lafın altında kalmadı:</p>

  <p class="normal1">“Gelin sizin ‘empati kurma’ yoluyla psikopatın bir sonraki adımını tahmin etme metodunuzu bizim seri katil üzerinde uygulayalım.”</p>

  <p class="normal1">Birden aklına geldi:</p>

  <p class="normal1">“Yahu her seri katilin, kim olduğunun bilinmediği dönemlerde bile, bir adı, bir lakabı vardır. Bizimkinin hâlâ yok. Dört cinayetine rağmen yok.”</p>

  <p class="normal1">Dr. Muzaffer içinden “Yedi!” diye düzeltti.</p>

  <p class="normal1">Batur “Hakikaten bizim katilin adı yok...” dedi. “Adını sanını zaten bilmiyoruz da taktığımız bir uyduruk ismi, bir lakabı bile yok.”</p>

  <p class="normal1">Erdoğan da heyecanla “İstanbul’dan çok az seri katil çıktı. Bunun şanını tüm şehre yayalım. Adı ‘İstanbul katili’ olsun” diyerek ortaya bir teklif attı.</p>

  <p class="normal1">Harun biraz düşündükten sonra “Bugüne dek tüm cinayetlerini İstanbul’da işlediği için ‘İstanbul katili’ diyebiliriz” dedi. “Ama bir sonraki cinayetini İstanbul dışında işlerse ne diyeceğiz?”</p>

  <p class="normal1">Batur sırıtarak karşılık verdi:</p>

  <p class="normal1">“O zaman da ‘İstanbul katili deplasmana çıktı’ deriz.”</p>

  <p class="normal1">Herkes gülümsedi. Erdoğan atıldı:</p>

  <p class="normal1">“Ona ‘İstanbul katili’ demek kesmiyor. Bu herif bütün İstan-bul’u doğramaya kalktığına göre buna ‘İstanbul’un katili’ demek daha doğru olur.”</p>

  <p class="normal1">Harun’un canı sıkılmıştı.</p>

  <p class="normal1">“Daha tek kişi olup olmadığını bile bilmiyoruz. Sadece en az birisinin erkek olduğunu biliyoruz” diyerek kendi lafına geri dönmek için yol açtı. “Şimdi adı her neyse bizim katille empati kuruyoruz.”</p>

  <p class="normal1">Sesindeki alaycı ton sadece Dr. Muzaffer’i değil, Erdoğan ve Batur’u da tedirgin etti. Onlar, hocanın uçuk ve abartılı yönlerinin farkında olmakla birlikte derin bilgisini, kendilerinden hiçbir beklentisi olmadığı halde paylaştığı için hocaya minnet duyuyorlardı. Hatta giderek adamı sevmeye de başlamışlardı.</p>

  <p class="normal1">Harun devam etti.</p>

  <p class="normal1">“Öldürdüğü tüm kadınlar sarışın, Trakyalı veya Rumeli asıllı. Hepsini de öldürdükten sonra vajinalarını kesiyor... Demek ki, sarışın, Trakyalı veya Rumeli asıllı bir kadınla derdi var. Kadın ya annesi ya da sevgilisi. Freud’a göre annesi olma ihtimali çok daha yüksek. Anneden gördüğü kötülük nedeniyle sarışın kadınlardan intikam alıyor. Eee! Gerisi! Elimizde annesi sarışın manyakların tam listesi yok, o halde katilin dahil olduğu bir liste yapamayız. Öte yanda İstanbul’da yaşayan tüm sarışın ve Trakyalı veya Rumeli asıllı genç kadınların da listesi olmadığına göre potansiyel kurbanların da listesini çıkaramayız. Hani nerede empati yoluyla ileriyi tahmin etmek!..”</p>

  <p class="normal1">Dr. Muzaffer aniden lafa girdi:</p>

  <p class="normal1">“Ama İstanbul’da çok az ruh hastalıkları hastanesi veya kliniği var. Buralara son yıllarda annesiyle takıntılı ve bir şekilde Trakya veya Rumeli’yle bağlantılı, psikopat teşhisiyle tedavi ettikleri, ama artık salıverilmiş hastaları olup olmadığını sorabilirsiniz.”</p>

  <p class="normal1">O an Erdoğan ve Batur kıpkırmızı kesildiler. Kurbanların ortak paydalarını çok konuşmuşlardı ama hastane veya kliniklere sormayı hiç akıl etmemişlerdi. Harun da geriledi, ama o renk vermeme konusunda daha başarılıydı.</p>

  <p class="normal1">“Öte yanda vatandaşlık işlemleri artık tamamen online haline geldiğine göre 25-30 yaşlarında Trakya doğumlu, bekâr –şu ana dek hiç evli kadına saldırmadı– kadınları da tespit edebiliriz... Tabii, Rumeli asıllıları tespit edemeyiz. İllaki doğum yeri lazım.”</p>

  <p class="normal1">Bir an sustuktan sonra tekrar konuşmaya başladı:</p>

  <p class="normal1">“Bakın, burada beyin jimnastiği yapıyoruz. Şu anda elimizde 12 milyonluk İstanbul’da belki de 10 bine, 5 bine inebileceğimiz bir liste var. Hele hele ruh hastalıklarıyla ilgilenen hastane ve klinikler listeyi 10’lara, 20’lere bile indirebilir.”</p>

  <p class="normal1">Harun sinirlenmeye başlamıştı:</p>

  <p class="normal1">“Yine de deliye pösteki saydırmak gibi bir işe soyunmuş oluruz.”</p>

  <p class="normal1">Erdoğan bu sefer Harun’a kızgın:</p>

  <p class="normal1">“10’lara, 20’lere, hatta 12 milyondan binlere inmek az şey mi. Klinikleri çoktan dolaşmış olmamız gerekmiyor muydu? Halbuki biz konuyu hep konuştuk, kurbanların ortak noktalarını hep tartıştık ama konunun empati boyutunun içine girip, katilin saiklerini anlamaya yeltenmedik. Sadece ve sadece kriminoloji teknikleri kullandık.”</p>

  <p class="normal1">Dr. Muzaffer konunun geldiği noktadan memnundu:</p>

  <p class="normal1">“Halbuki, psikolojik araştırmalar, hatta fizyolojik araştırmalar da kriminoloji teknikleri arasındadır. Katille empati kurmaya çalışmak en azından zararsız bir denemedir.”</p>

  <p class="normal1">Bu sefer Harun cevap vermemeyi tercih etti. Artık, o da lafı çok uzattığının farkındaydı.</p>

  <p class="normal1">Dr. Muzaffer Sağlam’a veda edip, Vali Konağı Caddesi’ne indiklerinde saat 15.00’e yaklaşıyordu. Erdoğan Bıyık ve Batur Alp, Harun Deniz’e kızmışlardı. Erdoğan sokağa çıkar çıkmaz Harun’a yüklendi:</p>

  <p class="normal1">“Nedir senin sıkıntın?”</p>

  <p class="normal1">Harun da sertçe karşılık verdi:</p>

  <p class="normal1">“Sıkıntım falan yok. Sadece fikrimi savundum.”</p>

  <p class="normal1">Batur da Harun’a yüklendi:</p>

  <p class="normal1">“Yok, yok sen basbayağı Hoca’ya gıcık gidiyorsun.”</p>

  <p class="normal1">“Yok yahu, kimseye gıcık gittiğim yok.”</p>

  <p class="normal1">Erdoğan “Gıcık gitmenin ötesinde saygısız davranıyorsun” diye üsteledi.</p>

  <p class="normal1">Harun da iyiden iyiye kızmıştı:</p>

  <p class="normal1">“Yok, daha neler!”</p>

  <p class="normal1">Batur orta yol bulunması gerektiğini düşündü. Yoksa, Erdoğan ve Harun kapışabilirdi.</p>

  <p class="normal1">“Bak Harun! Adamı sevmek zorunda değilsin. Evet, zaman zaman ukala havalara giriyor. Kibirli de. Hoca işte! Ne olursa olsun, her şeyi ‘ben bilirim’ iddiasında. Ama Muzaffer Hoca bilgi ve tecrübe dolu bir adam. Üstelik özel bir alanda uzmanlaşmış. Türkiye’de kaç tane seri katil uzmanı psikiyatr var? Bizden de hiçbir çıkarı yok. Adam, bizi öğrencileri gibi görüyor ve sabırla, evet bazen ukalaca tavırlarla, bize saatlerce ders veriyor. Biz Emniyet Teşkilatı olarak seri katiller hakkında ne biliyoruz ki? Sevmesek de biraz adama katlanmak gerekmez mi? Kaz gelecek yere biraz olsun güler yüz gösterilmez mi?”</p>

  <p class="normal1">Arkadaşlarının sözleri Harun’u yumuşatmıştı:</p>

  <p class="normal1">“Yahu siz de haklısınız! Haklısınız haklı olmasına da adamda bana ters gelen bir şey var. Zaman zaman kendimi tutamıyorum.”</p>

  <p class="normal1">Özeleştiri karşısında Erdoğan da yumuşadı. Gülerek “Nedir sana batan?” diye sordu.</p>

  <p class="normal1">“Erdoğan, bu adam bizden bir şeyler gizliyor, belki de bizi yönlendiriyor.”</p>

  <p class="normal1">Batur şaşkınlığını gizlemedi:</p>

  <p class="normal1">“Yok artık. Ne gizlesin? Neden gizlesin?”</p>

  <p class="normal1">“Bilmiyorum, sanki bir şeyleri tam anlatmıyor. Sağa sapmamız gereken yol ağzında bize sol yolu gösteriyor... İşte onun gibi bir şey...”</p>

  <p class="normal1">“Örnek?..”</p>

  <p class="normal1">“Örnek yok... sadece duygu.”</p>

  <p class="normal1">“Süphanallah!”</p>
</body>
</html>
