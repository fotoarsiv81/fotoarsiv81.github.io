<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:72aa56fd-e4fc-4b2a-bba5-9782f122b66c" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_15"><br class="calibre3" />
  On beşinci bölüm</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal2">İstanbul</p>

  <p><br class="chapter" /></p>

  <p class="normal1">Başkomiser Harun Deniz, Dr. Muzaffer Sağlam’ın evinden tam bir bozgun havasında ayrıldı. Erdoğan ve Batur’un karşı görüşlerine rağmen Harun ısrarla Dr. Muzaffer’den şüphelenmiş, son anda Merve’nin yaptığı teşhisle nihayet bir sonuca ulaşmak üzere olduğu duygusuna kapılmış, ama Dr. Muzaffer’in ortaya koyduğu fotoğraflar ve belgeler onu bozguna uğratmıştı.</p>

  <p class="normal1">En azından Harun böyle hissediyordu!</p>

  <p class="normal1">Aslında katili tam isabet ettiremese de yakınına düşmüştü. Bununla yetinebilirdi ama o tamamen yanıldığını düşünüyordu.</p>

  <p class="normal1">Erdoğan ve Batur, Dr. Sağlam’ın evinden çıktıktan sonra bir iki laf çakmanın dışında Harun’la hiç konuşmasalar da Harun yine de “bozgun” yargısının onlara da yerleştiğine inanıyordu.</p>

  <p class="normal1">Harun bir iki kez “Ne malum Dr. Muzaffer’in doğru söylediği!” mealli çıkışlar yaptı, ama ilk günler onu kimse umursamadı.</p>

  <p class="normal1">Kendi eliyle 27 Haziran Pazartesi sabahı hem Kütahya Nüfus Müdürlüğü’ne, hem de ABD’de NYU Tıp Fakültesi’ne Zafer’in doğumunu ve hastalık raporunu sorgulayan e-postalar yolladı, ancak hemen ertesi günü gelen cevaplar moralinin daha da bozulmasına neden oldu.</p>

  <p class="normal1">Kütahya Nüfus Müdürlüğü, 18 Şubat 1968 doğumlu Zafer Sağlam’ın Kütahya’da nüfusa kayıtlı olduğunu bildiriyordu. Üşenmedi, nüfus müdürüne bir de telefon açtı. Müdür, kayıtlara göre Muzaffer Sağlam adlı kişinin de 18 Şubat 1968 doğumlu olduğunu bildirdi.</p>

  <p class="normal1">Kütahya Emniyet Müdürlüğü’nü aradığında öğrendi ki, yine eski kayıtların gösterdiğine göre, 1983 yılında Ali Sağlam, şehrin eşrafından sayılan babası Yılmaz Sağlam’ı kendi evlerinde, karısına göz koyduğu iddiasıyla öldürmüştü. Bu bilgi de Muzaffer’in anlattıklarını teyit ediyordu. Muzaffer ve Zafer adlı ikizlerin babası olan Ali Sağlam, Rahşan Affı ile hapisten çıkmış, üç yıl önce de ölmüştü.</p>

  <p class="normal1">NYU Tıp Fakültesi’nden gelen cevap ise çok kısaydı. Zafer Sağlam adına 2 Haziran 2005’te hazırlanmış bir sağlık raporu olduğu, ama raporun içeriğinin açıklanamayacağı belirtiliyordu.</p>

  <p class="normal1">Dr. Muzaffer Sağlam’ın verdiği bilgiler, tarihleriyle birlikte doğru çıkıyordu.</p>

  <p class="normal1">Erdoğan Bıyık 27 Haziran sabahı “Zafer Sağlam” adına, pasaport menşei bildirilmeden, yurtdışı çıkışı yasağı almak üzere mahkemeye başvurdu. Başvuruya “acil” ibaresi de koydurdu. Yasak kararı aynı gün akşamüzeri çıktı ve anında havaalanları ile emniyet müdürlüklerine gönderildi. Erdoğan, Dr. Muzaffer Sağlam’ın memur Kemal tarafından çekilmiş bir fotoğrafını da –ellerinde Zafer Sağlam’ın herhangi bir resmi yoktu– bilgisayarda tarayarak havaalanlarına yolladı.</p>

  <p class="normal1">30 Haziran’a kadar havaalanlarından ses çıkmayınca Zafer’in kaçtığına hükmettiler.</p>

  <p class="normal1">Harun epeyce sinirliydi:</p>

  <p class="normal1">“Puşt, ya pazar günü veya pazartesi sabahı zaten New York’a uçmak üzere çıkış yaptı ya da başka bir şehirden –mesela Antalya’dan– önce Avrupa’da bir kente sonra da New York’a uçtu!..”</p>

  <p class="normal1">Ayrıca öğrendiler ki, Amerika’dan İstanbul’a gelen uçakların indiği Atatürk Havaalanı’ndan son beş yıldır “Zafer Sağlam” adında bir Amerikan ya da Türk vatandaşı –belki Türk pasaportu da vardı– yurda giriş yapmamıştı.</p>

  <p class="normal1">Bu isim altında son bir haftadır “çıkış” yapan kimse de yoktu!</p>

  <p class="normal1">Zafer Sağlam’ın başka bir isim de kullanabileceğini düşünen Harun, Dr. Muzaffer’i aradı, kardeşinin başka bir adı olup olmadığını sordu. Onun bildiği kadarıyla yoktu, ama Zafer Amerika’da isim değişikliği yaptırmış olabilirdi.</p>

  <p class="normal1">Galiba artık yapılacak tek şey yurtdışında, özellikle New York’ta yakalanması için Interpol kararı çıkarmaktı.</p>

  <p class="normal1">Harun sinrli sinirli “Ölme eşeğim, ölme!” diyerek hayıflandı. “Ulan, ikizi de yırtarsa ben hepten kudururum!”</p>

  <p class="normal1">Sanılanın aksine yurtdışına hiç çıkmayacağı düşünülerek; 27 Haziran’da ülkedeki tüm emniyet müdürlüklerine Zafer Sağlam’ın karakalem eşkâlinin fotokopisi dağıtılmıştı ama sadece Teşvikiye Karakolu’ndan geri dönüş oldu: Dr. Muzaffer Sağlam’ı tespit etmişlerdi!</p>

  <p class="normal1">Karakol komiserine çok büyük benzerlik olduğu, ama aranan kişinin Dr. Muzaffer Sağlam olmadığı anlatıldı!</p>

  <p class="normal1">Merve’yi hemen 24 saat özel koruma altına aldılar. Doktorun manyak ikizi, işini bitiremediği duygusuyla genç kadının peşine yeniden düşebilirdi. Ancak, Merve’nin takip edildiğine veya izlendiğine dair herhangi bir ipucu da yoktu.</p>

  <p class="normal1">Dr. Muzaffer Sağlam’ı da günlerce takipte tuttular. Doktorun da olağandışı herhangi bir davranışına rastlamadılar. Adam Tıp Fakültesi ile muayenehane arasında mekik dokumaktan başka bir şey yapmıyordu.</p>

  <p class="normal1">Bir girişimde daha bulundular: Katilin eşkâlinin tespit edildiğini televizyonda 30 Haziran’da haber yaptılar. 24 Haziran’da, gazetede, arandığı ilan edilen seri katilin –seri kelimesini çok az kullandılar– son girişiminin sekteye uğradığını, Merve’nin kimliğini bildirmeden açıkladılar. Elle çizilmiş temsili resmi birkaç kez ekranda gösterdiler. Seyircilerden yardım istediler. Görenlerin Emniyet’e haber vermesini rica ettiler. Amaçları, katili iyice sıkıştırmaktı. Birkaç ihbar geldi ama hepsi asılsız çıktı. İhbar edilenlerin şüpheliyle uzaktan yakından benzerliği yoktu.</p>

  <p class="normal1">Bu girişim de sonunda başarısız oldu. Üstelik, şehirde seri katil menkıbeleri aldı başını yürüdü.</p>

  <p class="normal1">Harun’un bozulan moralini düzeltmek üzere Erdoğan ve Batur Temmuz başında birkaç kez girişimde bulundular. Uzun süre Harun konuşmayı reddetti. Sonunda 12 Temmuz Salı günü Erdoğan Harun’a “Seri katil yakalanmıyorsa, bundan hepimiz sorumluyuz. Senin sadece kendini sorumlu tutman hem doğru hem de sağlıklı değil” deyince bu kez Harun içini dökmeye başladı:</p>

  <p class="normal1">“Yok be Erdoğan, benim sıkıntım başka. Biliyorsunuz, ben Dr. Muzaffer’den şüphelenmiştim. Ama şüphem delillere değil, duygularıma dayanıyordu. Daha doğrusu, öyleymiş de benim haberim yokmuş. Bir polis için duygularına dayanarak şüphe oluşturmanın ne kadar yanlış olduğunu bana bu olay öğretti. Adam ortaya belgeler koyunca söyleyecek hiçbir sözüm kalmadı. Meğer içi boş kaygılarla hareket ediyormuşum. Ortaya hiçbir belge, hadi belgeden vazgeçtim, şüphemi destekleyecek bir tek delil bile koyamadım.”</p>

  <p class="normal1">Batur gülümseyerek araya girdi:</p>

  <p class="normal1">“Ama katilin dibine düştün. Tamam, Dr. Muzaffer konusunda ıskaladık, ama ikizine tosladık. Hem de tek yumurta ikizine!”</p>

  <p class="normal1">“İyi de, bu sadece bir tesadüf. Dr. Muzaffer’den şüphelenmesem de Merve Hanım yine onu, daha doğrusu ikizini işaret edecekti.”</p>

  <p class="normal1">Erdoğan da akadaşına moral vermeye çalışıyordu:</p>

  <p class="normal1">“Bak Harun, Dr. Muzaffer’i bulan sensin. Senin o devamlı sorgulayan beynin olmasaydı, Merve Hanım’ın ifadesini aldıktan sonra önüne Dr. Muzaffer Sağlam’ın fotoğraflarını kim koyacaktı ki? Tamam, sonrası mucize kabilinden bir tesadüf! Ama öncesi...”</p>

  <p class="normal1">Batur tamamladı:</p>

  <p class="normal1">“Tesadüf yok aslında. Senin beyninin çalışma şekli bize yol açtı. Şans yüzümüze güldü ama tesadüfü şansa çeviren sen oldun. Yoksa elimizde bir robot resim, etrafta dolanıyor olacaktık.”</p>

  <p class="normal1">Erdoğan güldü:</p>

  <p class="normal1">“Merve Hanım bize adamın gerçek saç rengini de tarif ederek, peruk aldatmacasını aşmamıza vesile oldu, ama senin Dr. Muzaffer takıntın olmasa, adamın kel olduğunu büyük ihtimalle çözemezdik. Tahmini resimde adamı saçları kül rengi, ama kelliği olmayan bir erkek gibi gösterecektik. Ressam, Merve Hanım’ın ucunu gördüğü saçların hiç dökülmemiş olduğunu varsayacaktı.”</p>

  <p class="normal1">Batur araya girdi:</p>

  <p class="normal1">“Şöyle veya böyle, sen Muzaffer Sağlam’dan şüphelenmeseydin, biz aylarca İstanbul’da iğneyle kuyu kazacaktık. Şu anda elde var sıfırı oynuyorduk.”</p>

  <p class="normal1">Harun’un yüzünde buruk bir gülümseme belirdi:</p>

  <p class="normal1">“Sanki şimdi de sıfıra sıfır elde var sıfır, durumunda değil miyiz?”</p>

  <p class="normal1">“O kadar kötümser olma. En azından katilin kim olduğunu biliyoruz.”</p>

  <p class="normal1">“Biliyor muyuz?”</p>

  <p class="normal1">Erdoğan içinden “Bu yine sapıtıyor” diye geçirsede arkadaşını tesseliye devam etti:</p>

  <p class="normal1">“Bak Harun, Dr. Muzaffer’in söylediklerinin hepsi doğru çıktı. Belgelere bizzat sen ulaştın...”</p>

  <p class="normal1">Ancak arkadaşlarının sözleri Harun’u ikna etmeye yetmemişti.</p>

  <p class="normal1">“Tamam, verdiği bilgiler doğru çıktı. Zafer Sağlam diye biri kesin var. New York’ta, içeriği bize açıklanmamış olsa da, hakkında bir psikiyatri raporu da var. Muzaffer’in tek yumurta ikizi olduğu da kesin. Ama onun katil olduğunu sadece ve sadece Muzaffer’in ifadesiyle biliyoruz. Üstelik, Dr. Muzaffer, kardeşinin başka bir resmi adı varsa bile bize vermedi.”</p>

  <p class="normal1">“Adam bilmiyorum dedi ya!”</p>

  <p class="normal1">“Ya biliyorsa!”</p>

  <p class="normal1">Batur araya girdi:</p>

  <p class="normal1">“Eğer, bize verilen bilgilerden sonuna dek şüphe edeceksek, ben de Merve Hanım’ın doğru teşhis yapıp yapmadığını sorgularım. Velhasıl, işin sonunu getiremeyiz.”</p>

  <p class="normal1">Erdoğan aniden gülmeye başladı. Batur’a döndü, Harun’u kastederek “Bunun kafasında hâlâ kırk tilki dolaşıyor” dedi. “Bazı araştırmalar daha yapmak istiyor ama bizden çekiniyor.”</p>

  <p class="normal1">Batur Alp şaşkınlıkla “Neden çekinsin ki?” diye sordu.</p>

  <p class="normal1">“Dr. Muzaffer’e takıntısı boş çıktı ya, yine maytaba alırız diye korkuyor.”</p>

  <p class="normal1">Batur yeniden Harun’a döndü:</p>

  <p class="normal1">“Bak Harun, senin sorgulayan beynin bizi meslek hayatımızda birkaç defa doğru sonuca götürdü. On defa yanıltsa da, bir kez bile bizi doğruya götürüyorsa ben o beyne yine saygı duyarım. Lütfen kardeşim, aklına ne geliyorsa araştır. Sakın bizden çekinme. Gözle görülenden, elle tutulandan bile şüphe edilmeseydi, bilimin bugün ulaştığı noktaya ulaşabilir miydik?”</p>

  <p class="normal1">Erdoğan da Batur’u tasdik etme ihtiyacı duydu:</p>

  <p class="normal1">“Harun sakın soru sormaktan vazgeçme. İstediğin ilave araştırmayı yap, istediğin kişilerle konuş. Zaten dosya kapanmadı ve hâlâ bizim sorumluluğumuzda.”</p>

  <p class="normal1">Harun Deniz derin bir nefes aldı:</p>

  <p class="normal1">“Bunu duymak iyi oldu. Benim daha yapacak işlerim var. Ama sizden izin almadan o işleri takip edemezdim. Sağ olun arkadaşlar.”</p>

  <p class="normal1">Erdoğan ile Batur, takip eden günlerde Harun’u hep bilgisayar başında bir yerlerle yazışırken gördüler. Harun, harıl harıl çalışıyordu.</p>

  <p class="normal1">26 Haziran Pazar gününden sonra Dr. Muzaffer Sağlam birkaç gün eli yüreğinde yaşadı. Zafer’in yurtdışına çıkmayıp cinayetlerine devam etmesinden korkuyordu. Zafer aklına estiği gibi hareket eden biriydi. Olur ya “İşi bitirmeden gitmek bana yakışmaz” diye son anda New York’a dönmekten vazgeçebilirdi. Yahut da üzerinde çalıştığı bir başka “dosya” olabilirdi. “Bari onu halletmeden gitmemeyim” diye düşünebilirdi.</p>

  <p class="normal1">Cuma akşamı vedalaşırken Muzaffer’e kardeşini bir daha göremeyeceği adeta malum olmuştu. Bunu hayra yorup Zafer’in çoktan New York’a ulaştığına inanmak en doğrusuydu.</p>

  <p class="normal1">Birkaç gün gelgit içinde yaşadıktan sonra Dr. Muzaffer Sağlam tek yumurta ikizinin yurtdışına kaçtığından, daha doğrusu bu kez de paçayı sıyırdığından iyice emin oldu.</p>

  <p class="normal1">Dr. Muzaffer, Temmuz ortasına gelindiğinde Zafer’den hiç haber almamıştı. Ayrıca, polisten de –sadece ilk günlerde bir keresinde Harun, “Zafer’in başka adı var mı?” diye sormuştu– haber çıkmayınca daha da rahatladı. “Zafer’den haber” sözleriyle yeni bir cinayet haberini kastediyordu. O aralar yeni bir cinayet de işlenmedi.</p>

  <p class="normal1">Cingöz kapıcısına, bir kez daha ağız aratarak, onu gözetleyen yeni memurun adının Hüseyin olduğunu, Hüseyin’i ise köşe başında üç ayrı sivil memurun takip ettiğini 28 Haziran Salı günü çözmüştü.</p>

  <p class="normal1">Kimin kim olduğunu bilmekte fayda vardı.</p>

  <p class="normal1">Dr. Muzaffer Sağlam gözleme ve gözetlemeyle yoğurulmuş rutin bir hayatın güdülediği sakin ruh haline Temmuz ortasında dönmüştü.</p>

  <p class="normal1">20 Temmuz Çarşamba günü saat 17.47’de, Vatan Caddesi’ndeki İstanbul Emniyet Müdürlüğü Asayiş Şube Müdürlüğü’ne bağlı Cinayet Büro Amirliği’ndeki ofisinde telefonu çaldığında Başkomiser Erdoğan Bıyık eve gitmek üzere yavaş yavaş hazırlanıyordu. Ağır yaz sıcağı güçlü bir rutubetle birleşince ortaya katlanılması çok zor bir gün çıkmıştı. Erdoğan’ın şu anda tek arzusu evine ulaşıp duşunu aldıktan sonra balkonda esen hafif rüzgâra karşı buzlu rakısını yudumlamaktı.</p>

  <p class="normal1">Erdoğan bezgin bezgin ahizeyi kaldırdı:</p>

  <p class="normal1">“Buyrun.”</p>

  <p class="normal1">Karşısında heyecandan titreyen bir ses vardı:</p>

  <p class="normal1">“Ben Harun, Harun!”</p>

  <p class="normal1">Harun’un heyecanlı sesine karşılık Erdoğan hâlâ umursamazdı.</p>

  <p class="normal1">“Ne vardı?”</p>

  <p class="normal1">“Acele benim odama gel.”</p>

  <p class="normal1">“Nedenmiş o?”</p>

  <p class="normal1">“Deprem oluyor, deprem!”</p>

  <p class="normal1">“Ne depremi, ne saçmalıyorsun?”</p>

  <p class="normal1">Harun giderek artan bir neşeyle cevap verdi:</p>

  <p class="normal1">“Seri katil dosyası baştan aşağı değişiyor. Dosya altüst oluyor.”</p>

  <p class="normal1">Harun içinden “Bu yine hayallere daldı!” diye geçirdi. Sonra da “Ne oldu ki?” diye sordu.</p>

  <p class="normal1">“Oğlum ne olduğunu odama gel de göstereyim.”</p>

  <p class="normal1">“Çok istiyorsan sen benim odama gel.”</p>

  <p class="normal1">“Yahu bir zahmet geliver, sana Amerika’dan gelen bir e-postayı göstermek istiyorum. Sakın bana ‘Çıkışını al da gel!’ deme!”</p>

  <p class="normal1">O an Erdoğan da heyecanlandı:</p>

  <p class="normal1">“Ne oluyor be birader?”</p>

  <p class="normal1">Harun müstehzi bir ses tonuyla karşılık verdi:</p>

  <p class="normal1">“Ne olduğunu gel de kendi gözlerinle gör.”</p>

  <p class="normal1">“Tamam tamam geliyorum. Sen Batur’a da haber ver.”</p>

  <p class="normal1">“Verdim. Hah işte, o geldi bile!”</p>

  <p class="normal1">“Bekleyin beni...”</p>

  <p class="normal1">Erdoğan odaya girdiğinde Batur hemen “Otur otur” dedi. “Herifçioğlu bizi meraktan öldürecek.”</p>

  <p class="normal1">İkisi de oturunca Harun sırıtarak arkadaşlarına baktı. Erdoğan ve Batur aynı anda “Hadi öt!” diyerek Harun’u neredeyse azarladılar.</p>

  <p class="normal1">Harun kendinden gayet emin bir tavırla anlatmaya başladı:</p>

  <p class="normal1">“Benim sadece Dr. Muzaffer’in ifadesine dayanarak Zafer Sağlam’ı seri katil ilan etmeye ne aklım ne de gönlüm izin verdi. Evet, Muzaffer’in Zafer adında tek yumurtadan olma, psikopat bir ikiz kardeşi vardı ve kendisine tıpatıp benziyordu. Bütün bunlar fotoğraflarla ve belgelerle doğrulandı. Buraya kadar Dr. Muzaffer yalan söylemedi. Hatta, o hiç yalan söylemedi. Ama seri katilin Zafer olduğu sadece ve sadece Muzaffer’in ifadesine dayanıyordu.”</p>

  <p class="normal1">“Adamın seri katil olduğu yeni belli oldu. Belgesi nasıl olsun?”</p>

  <p class="normal1">“Tamam, buna bir itirazım yok. Ama Zafer’in seri katil olduğunu bir tek Muzaffer ilan etti. Ona inandık.”</p>

  <p class="normal1">“Eeee!”</p>

  <p class="normal1">“Eeesi, ister bozguna uğrama duygusu de, ister güdü, ister istiareye yatmak de; ben Muzaffer’in ifadelerini, tüm belgelere ve fotoğraflara rağmen, sorgulamak istedim. İşe NYU Tıp Fakültesi’yle yeniden temas kurarak başladım. Tamam, fakültenin Psikiyatri Bölümü 2 Haziran 2005 tarihinde Zafer Sağlam’a psikopat teşhisi koymuş, ama sonra ne olmuştu? Hasta kayıp mı olmuş, tekrar bir hastaneye yatmış mı, kısacası hastanın fakülteyle ilişkisi 2 Haziran’dan sonra ne şekle girmiş, onu merak ettim. Hatırlayın, Muzaffer’in anlattıklarına göre hastane Zafer’in tam teşekküllü bir hastanede devamlı müşahede altında tutulmasını talep ediyordu.”</p>

  <p class="normal1">“Sonuç!”</p>

  <p class="normal1">“Dur, acele etme! Ben hastaneye bir e-posta daha yazınca Grek Malkowitz adında bir doktor, bana Psikiyatri Kliniği’nin hastaları hakkında detaylı bilgi veremeyeceğini, ilk cevabı da soru bir ülkenin güvenlik güçlerinden geldiği için verdiklerini söyledi. Facebook’tan baktım; Malkowitz genç bir Polonyalı, temel eğitimini Varşova’da aldıktan sonra New York’a yeni gelmiş. Adamı telefonla aradım. Hastanenin telefonunda kendisini buldum. Telefona çıktı. Durumu izah ettim. Önce bana Türkiye Cumhuriyeti’nin Amerika’ya başvurmasını, devlet yetkilileri resmen isterse hasta hakkında bilgi verilebileceğini söyledi. Ertesi gün tekrar aradım. ‘Yapma etme, söylediğin süreç aylar alır’ dedim. Ne de olsa Polonyalı. Biraz halden anlar gibi oldu. Ev telefonunu verdi. ‘Ben dosyalara bakayım, sen beni akşam evden ara’ dedi. Gece saat üç buçuk gibi aradım.”</p>

  <p class="normal1">Erdoğan ve Batur birlikte “Ne dedi, ne dedi?” diye adeta bağırdılar.</p>

  <p class="normal1">“Sıkı durun, sıkı!”</p>

  <p class="normal1">Erdoğan ve Batur çok gerilmişti. Erdoğan içinden “Harun kanırtıyor” diye geçirdi.</p>

  <p class="normal1">“Beyler Zafer Sağlam diye biri yok!”</p>

  <p class="normal1">“Nee!”</p>

  <p class="normal1">“Bir zamanlar varmış ama artık yok.”</p>

  <p class="normal1">Batur “Hiçbir şey anlamadım. Ne demek istiyorsun?” dedi.</p>

  <p class="normal1">“Sevgili Batur, sevgili Erdoğan, Zafer Sağlam 3 Ocak 2006 günü NYU Tıp Fakültesi Hastanesi’ne yeniden getirilmiş. Ancak, getirildiğinde ölüymüş. İntihar! Adli Tıp da aynı raporu vermiş.”</p>

  <p class="normal1">Erdoğan heyecandan kıpkırmızıydı:</p>

  <p class="normal1">“Ne diyorsun sen yahu?”</p>

  <p class="normal1">“Şizofrenisi de azan psikopat Zafer Sağlam, kendime göre sonradan açıklayacağım nedenlerle, 3 Ocak 2006 gecesi artık bu hayata dayanamayacağına hükmetmiş ve kendi kararıyla dünyayı terk etmiş. Adli Tıp Raporu’na göre, Zafer’in hem sağ hem sol bileğindeki damarları çok keskin bir bıçakla kesilmiş. Yalnız yaşadığı için bulunduğunda çoktan mefta olmuşmuş. Zaten NYU hastanesinin hastası olduğu ve kardeşi de orada çalıştığı için aynı hastaneye getirmişler. Zafer’in öldüğünde başka bir adının daha olduğunu, kayıtlara iki ismin birden yazıldığını da ifade etti. Grek’in tahminine göre, ‘Zafer Sağlam’ adı Dr. Muzaffer bağlantısı nedeniyle ölüm belgelerinde de yer almış. Esasında öldüğünde resmi adı başkaymış. Grek, rapor dışında, o dönemde Zafer’le ilgilenen bir profesörle de görüşmüş. Ondan da bazı sözlü bilgiler almış. Polonyalı dostum çok yardımcı oldu.”</p>

  <p class="normal1">“Peki ya belge?”</p>

  <p class="normal1">“Dur sabırsızlanma. Grek bana resmi belgeleri, fotokopi de olsa gönderemeyeceğini, söyledi.”</p>

  <p class="normal1">“Yapma yahu! Hani e-posta gösterecektin?”</p>

  <p class="normal1">“Dur Erdoğan, o kadar sabırsız olma.”</p>

  <p class="normal1">“Anlat be birader. Sen de suyunu çıkarıyorsun.”</p>

  <p class="normal1">“Ben her şeyi sırasıyla anlatıyorum ki, her şey tam anlaşılsın.”</p>

  <p class="normal1">Batur Erdoğan’a “Bırak keyfini çıkarsın” dedi. “Herif yine bir darbe yapıyor.”</p>

  <p class="normal1">Harun devam etti:</p>

  <p class="normal1">“Grek bana eğer New York Vatandaşlık Bürosu’na başvurursam ölüm kaydının belgesini alabileceğimi söyledi. Hastane, herkese belge veremezmiş ama vatandaşlık bürosu verebilirmiş.”</p>

  <p class="normal1">O sırada Harun bilgisayarını misafirlerine doğru çevirdi. İkisi de merakla ekrana baktılar.</p>

  <p class="normal1">“Üç gün önce talep ettiğim belge az önce geldi. New York Eyaleti Vatandaşlık Bürosu’ndan gönderilen belge, Amerikan vatandaşı Zafer Sağlam’ın 3 Ocak 2006 günü öldüğünü, ölüm nedeninin hastane raporuna göre intihar olduğunu resmen bildiriyor. Esasen, Zafer Sağlam’ın 15 Ekim 2005 tarihinde adını ‘Victory Trustworthy’ olarak değiştirdiği de kaydedilmiş.”</p>

  <p class="normal1">Zaferinin tadını çıkarmak istercesine arkadaşlarına baktı:</p>

  <p class="normal1">“Beyler, 3 Ocak 2006’dan beri Zafer Sağlam diye biri yok. Zafer Sağlam mı Victory Trustworthy mı her neyse 2006’nın başından beri ölü. Halbuki, Muzaffer Sağlam’ın bahsettiği New York cinayeti 2006’nın Ekim ayında işleniyor, ardından altışar ay arayla Providence ve Boston cinayetleri geliyor. Amerika’da Muzaffer’in bahsettiği tüm o cinayetler işlenirken Zafer hayatta değil. Türkiye’de işlenen cinayetlere de hiçbir şekilde bulaşmış olamaz dolayısıyla. Bu arada New York Polisi’ne de başvurmuştum. Şu ünlü NYPD! Sağ olsunlar, epey bilgi verdiler. Federal kayıtlarda New York, Providence ve Boston cinayetlerinin üçünün de faili meçhul olduğu belirtiliyor. Cinayetlerin işleniş şekli de, aldığım kısa bilgilere göre, tıpatıp İstanbul cinayetlerine benziyor. Onlar da zaten bir seri katilden şüphe ediyorlar. Ama son yıllarda benzer bir cinayet işlenmemesi onları oldukça rahatlatmış, neredeyse artık işin peşini bırakmışlar. NYPD’deki yetkililer ‘Belki de katili Türkiye’de tutuklarım’ dediğimde çok heyecanlandılar. Ben de onlara İstanbul cinayetleri hakkında bilgi verdim.”</p>

  <p class="normal1">“Yani!”</p>

  <p class="normal1">“Yanisi şu: Dr. Muzaffer Sağlam’ın anlattığı her şey doğruydu. Sadece, bir nokta hariç. Artık Zafer yok, dolayısıyla cinayetleri o işlemiyor.”</p>

  <p class="normal1">“Peki, kim işliyor?”</p>

  <p class="normal1">“Merve Hanım’dan ifade aldığımız 26 Haziran Pazar gününe, hastaneye geri dönersek, o kendisine saldıranı kim olarak tespit etti? Kimin resmini görünce kendinden geçti?”</p>

  <p class="normal1">Erdoğan “Dr. Muzaffer Sağlam!” dedi heyecanla.</p>

  <p class="normal1">“Hatırlayın, kadıncağız önce emin olamadı, ressam Dr. Muzaffer’in portresine Merve Hanım’ın tarif ettiği gibi bir peruk çizince ‘Artık yüzde yüz eminim’ diye haykırdı. Haykırmadı mı?”</p>

  <p class="normal1">İkisi de “Haklısın!” diyen bir tavırla başlarını önlerine eğdiler. Odada bir süre sessizlik oldu.</p>

  <p class="normal1">Birkaç saniye sonra Batur “Yani bize Dr. Muzaffer, Zafer hakkında yalan mı söyledi?” dedi. “Yok efendim, cinayetleri ona anlatıyormuş, ama iş işten geçtikten sonra anlatıyormuş, yok efendim ondan fikir soruyormuş, yok ondan para sızdırıyormuş...”</p>

  <p class="normal1">Harun alaycı tavrına geri döndü:</p>

  <p class="normal1">“Bence Dr. Muzaffer bize hiç yalan söylemedi. O bize hep gerçeği söyledi... Daha doğrusu doğruluğuna bütün benliğiyle inandığı gerçeği...”</p>

  <p class="normal1">Bir kez daha Erdoğan ile Batur şaşkınlıktan donakaldılar.</p>

  <p class="normal1">Batur “Ne demek bu?” diye sordu.</p>

  <p class="normal1">Harun artık tamamen ipleri ele geçirmişti.</p>

  <p class="normal1">“Baştan beri şüpheye düştüğüm için internette bazı araştırmalar yaptım. Ancak, baştan söyleyeyim, benim bilgilerim yüzeysel, analizlerim sadece bir tahmindir. Neyin ne olduğuna sonunda bilimadamları karar verecek.”</p>

  <p class="normal1">Batur, arkadaşlarının son sözlerini bir daha teyit etme ihtiyacı duydu:</p>

  <p class="normal1">“Sen Dr. Muzaffer bize yalan söylemedi dedin, değil mi? Bunu neye dayanarak söylüyorsun?”</p>

  <p class="normal1">“Şimdi beni sabırla dinleyin. Dr. Muzaffer bize hiç yalan söylemiyor. Zira ona göre Zafer hâlâ yaşıyor ve cinayetleri o işliyor.”</p>

  <p class="normal1">“Nasıl yani?”</p>

  <p class="normal1">“Tahminime göre, sadece Zafer değil Muzaffer de ruh hastası. Onda yerine göre ‘değişen ego’ veya İngilizce adı ile ‘altered ego’ var. Bence en doğru isim ‘kişilik bölünmesi’.”</p>

  <p class="normal1">“Neymiş o yahu?”</p>

  <p class="normal1">“Alter ego, diğer adıyla ‘diğer ben’ ikinci bir kimlik sahibi olmak demek. Bir kişinin içinde, ikinci bir benlik gelişiyor. Pekâlâ, bir kimlik diğerinden haberdar olmuyor, onun hareket ve tavırlarını kendi hareket ve tavırları olarak görmüyor. Kişi parçalanmış bir kimlik içinde çifte kimlik yaşıyor. Ama hiçbir şeyin farkında değil.”</p>

  <p class="normal1">Erdoğan şaşkınlıktan “Allah! Allah!” dedi.</p>

  <p class="normal1">“Ben tüm bilgilere internetteki çeşitli web sitelerinden ulaştım. Bilgilerin ne kadar doğru olduğu tabii tartışılır. Verilen bilgilere göre, bazı kişilerde ikinci bir benlik oluşuyor. Kişilik bölünmesi olan bir kişide her an ikinci benliğe geçiş yapılabiliyor ve kişi normalde olduğundan daha garip davranıyor. Sanki bedenini başka biri ele geçirmiş gibi oluyor, ama tabii ki bedeni başka biri ele geçirmiş falan değil. Benlik bölünmesi yaşayan kişi taciz, şiddet, aile içi sorunlar gibi nedenlerden dolayı bu ‘çifte kimlik’ hastalığına yakalanmış oluyor. Kişilik bölünmesi yaşayan kişilerde, her bir ‘benlik’ kendi beyin bölgesini kullanıyor. Bir benliğin yaşadıklarına diğeri, yabancı birini izliyor gibi dışarıdan tanıklık ediyor. Her bir kişiliğin kullandığı beyin bölgelerinin ayrı olduğuna dair bulgular uzmanları çok şaşırtmış.”</p>

  <p class="normal1">Erdoğan yine bir “Allah! Allah!” çekti. “Bir yaşıma daha giriyorum.”</p>

  <p class="normal1">“İçinde birden fazla kişilik barındırmak ve kişilikler arasında kontrolsüz geçiş yapmak olarak tanımlanan kişilik bölünmesi üzerine yapılan araştırmalara göre, her bir benlik kendi sinir sistemini kullanıyor. Böylece her benlik, diğer benliğin yaşadıklarına dışarıdan tanıklık ediyor, o olayları bir yabancı yaşıyormuş gibi algılıyor. Hatta iki benlik birbiriyle sanki iki ayrı şahsiyetmiş gibi konuşabiliyor. Yine internet sitelerinden aldığım bilgiye göre, kişilik bölünmesinin tohumları genelde çocuklukta atılıyor. Söyledim. Cinsel taciz, tecavüz, aile içi şiddet gibi travmalar bu rahatsızlığın nedenleri...”</p>

  <p class="normal1">Batur araya girdi:</p>

  <p class="normal1">“Ben insanlarda ‘çift karakter’ olabileceğini duymuştum, ama her bir benliğin kendi sinir sistemini kullandığını, her bir kişiliğin kullandığı beyin bölgelerinin ayrı olduğunu ilk defa işittim. İnsan her gün bir yaşına daha giriyor... İyi de birader, bu bilgileri Dr. Muzaffer Sağlam’a nasıl indirgiyorsun?”</p>

  <p class="normal1">“İkizlerin Kütahya’da nasıl bir travma yaşadığını hepimiz biliyoruz. Düşün, serseri baba şehrin en sevilen, en sayılan insanlarından biri olan dedeyi ikizlerin gözü önünde hunharca öldürüyor. İkizler daha lise çağında. Zaten ailede şiddete meyilli insanlar eskiden de var. Zafer’deki ruhi dengesizlik de çocukluğundan beri biliniyor. Telefonla konuştuğum, dönemin tanıkları hep böyle söylediler. Muzaffer de aynı hikâyeyi anlatmadı mı? Yaşanan travmalar Zafer’in de Muzaffer’in de yavaş yavaş zıvanadan çıkmasına neden oluyor.”</p>

  <p class="normal1">“Sen bu aralar Kütahya ile de mi görüştün?”</p>

  <p class="normal1">Harun güldü:</p>

  <p class="normal1">“Ehh, Kütahya Emniyeti’nden arkadaşların yardımıyla olayı hatırlayan tanıklara ulaştım. Birine diğerinin adını verince birkaç ilave arkadaşım da oldu. Her neyse... Muzaffer’e ‘çift karakter’ yakıştırmama geri dönersek... Muzaffer ile Zafer tek yumurta ikizi. Muzaffer çok net anlatmıştı. Onlar zaten ‘bir’. Aslında tek kişiler. Biri diğerinin öbür yarısı. Bunlarda sanki organlar da karışmış.”</p>

  <p class="normal1">“Nasıl yani?”</p>

  <p class="normal1">“Muzaffer beyin, Zafer gövde!”</p>

  <p class="normal1">Batur ve Erdoğan şaşkın şakın bakıştılar.</p>

  <p class="normal1">“Daha küçük yaştan beri tüm belalı işleri bence Muzaffer planlıyor, Zafer uyguluyor. Oyun Muzaffer tam seri cinayet safhasına geçeceğinde, Zafer’e cinayet işletmeye kalkınca bozuluyor.”</p>

  <p class="normal1">“Nasıl bozuluyor?</p>

  <p class="normal1">“Zafer birden intihar ediyor. İlk başta ‘Zafer’in intihar etmesiyle ilgili tahminimi sonra söyleyeceğim’ demiştim. İşte söylüyorum: Zafer, Muzaffer’in onu kullanmasından giderek rahatsız olmaya, ondan uzaklaşmaya başladı. Zaten ilerleyen şizofreni beynini bir kurt gibi kemiriyordu. Sonunda Muzaffer ‘Artık cinayet işleme zamanı geldi’ deyince Zafer sıkıntıdan hastanelik oldu. Ama kimseye bir şey söyleyemedi. Çünkü o aynı zamanda Muzaffer’di. Onlarda kişilik bölünmesi, daha doğrusu iki vücutta tek ‘ben’ travması doğumda başlamıştı. Zafer Muzaffer’i ele veremezdi. Muzaffer de Zafer’i... Zira kendilerini ele vermiş olurlardı. Ama eninde sonunda Zafer, Muzaffer’den çok rahatsız olmaya başladı. 2005’te verilen hastane raporu sonrası onu tam teşekküllü bir hastaneye uzun vadeli yatırmaya kaktıklarında Zafer iyice korktu. Ancak, Muzaffer onu koruyacağı garantisi dahil, birçok konuda garanti verince rahatladı. Zira onu hep Muzaffer kurtarırdı. Yine Muzaffer, Zafer’e yeni bir isim alarak sözüm ona onu kurtardı... Yine de Zafer seri cinayetlerine illaki devam edecekti!”</p>

  <p class="normal1">Erdoğan ve Batur Harun’u adeta huşu içinde dinliyorlardı.</p>

  <p class="normal1">“Zafer tımarhaneye kapatılmak ile seri katil olmak arasında sıkıştığını anlayınca ölümü tercih etti. İkisinden birini seçmek zorundaydı. Zafer, Muzaffer’e haber bile vermeden intihar etti. Böylece kurtuldu. Ama oyunu da bozdu.”</p>

  <p class="normal1">Batur “Muzaffer’e ne oldu?” diye sordu.</p>

  <p class="normal1">“Muzaffer tam bir bozguna uğradı. Tam her şeyi planlamış ve Zafer üzerinden cinayetlere hazırlanırken Zafer onu terk etti. Muzaffer bir sabah Zafer’in ölmediğine, artık bedenlerinin tamamen birleştiğine karar verdi. Teoriye göre beynin ve sinir sisteminin bir kısmını Zafer’e verdikten sonra onun kendi bedenine girdiğini dahi fark edemez oldu. Muzaffer ve Zafer, Muzaffer’in beynini ve sinir sistemini paylaşarak yaşamaya devam ettiler.”</p>

  <p class="normal1">Erdoğan o kadar şaşkındı ki üçüncü kez “Allah! Allah!” dedi.</p>

  <p class="normal1">Harun şevkle devam etti:</p>

  <p class="normal1">“Zafer, Muzaffer’in beyin ve sinir sisteminin bir kısmını Muzaffer’den bağımsız kullanarak cinayetleri işliyor, Muzaffer de beyin ve sinir sisteminin ona ayrılmış bölümünde Zafer’e çok kızıyor, onu samimi olarak caydırmaya çalışıyor ama başarılı olamıyordu. Muzaffer gerçekten Zafer’e engel olmaya çalışıyordu. Ancak, ikna edemediği gibi, Zafer’i, esasında kendini aklıyordu. Muzaffer hem cinayetleri işliyor hem de cinayetleri kardeşinin işlediğine inandığı için kendini aklıyordu. Muzaffer saygın bir bilimadamı olarak hayatına devam edecekti. Yine Muzaffer strateji geliştiren beyin, Zafer uygulayıcı beden haline gelmişti. Sadece bu kez aynı vücudu paylaşıyorlardı.”</p>

  <p class="normal1">Harun artık son noktayı koyması gerektiğini düşündü:</p>

  <p class="normal1">“Dr. Muzaffer Sağlam bize hiç yalan söylemedi. İşimizin en zor tarafı da zaten buydu.”</p>

  <p class="normal1">Erdoğan “Peki Muzaffer neden Türkiye’ye döndü?” diye sordu.</p>

  <p class="normal1">“Buna teorik bir cevap bulamıyorum, herhalde Amerika’da artık yakalanacağını düşünmeye başladı. Belki de artık bu sefer o da Zafer’den kurtulmak istiyordu. Bilemeyeceğim.”</p>

  <p class="normal1">Batur, arkadaşının anlattıklarından gerçekten etkilenmişti:</p>

  <p class="normal1">“Harun sen var ya sen... Senden korkulur.”</p>

  <p class="normal1">“Yok canım, benimki sadece şüphe ve merak! Unutmayın ki, Dr. Muzaffer’in çifte kimliği hakkında tamamen amatörce bir senaryo yazıyorum.”</p>

  <p class="normal1">Sonra güldü:</p>

  <p class="normal1">“Ayrıca, NYU’dan Grek Malkowitz bana Zafer’in ölümünü bildirdikten sonra önce biraz okuma yaptım, sonra da özel ve gizli bir randevuyla ünlü Psikiyatr Prof. Dr. Tuna Işık’la görüştüm. Ona, isim veya herhangi bir somut bilgi vermeden durumu bütün detayıyla anlattım. O da benzer çıkarımlar yaptı. Ama söyledim, hasta somut olarak müşahede edilmeden bilimsel bir teşhis konamaz.”</p>

  <p class="normal1">“İyi de Dr. Muzaffer’in yalan söylemediğine nasıl karar verdin?”</p>

  <p class="normal1">“Aynen en başta şüphelenirken nasıl güdülerime dayandıysam ‘Bu herif bize her şeyi anlatmıyor’ diye tutturduysam, Dr. Muzaffer’in elinde dosya, içinde fotoğraflarla ve belgelerle Zafer’i ifşa ederken gözlerinin içine bakınca doğruyu, daha doğrusu inandığı doğruyu anlattığına ben de inandım.”</p>
</body>
</html>
