<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:72aa56fd-e4fc-4b2a-bba5-9782f122b66c" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_11"><br class="calibre3" />
  On birinci bölüm</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal2">İstanbul</p>

  <p><br class="chapter" /></p>

  <p class="normal1">Merve Deliormanlı, 24 Haziran Cuma gününü ofiste zor tamamladı. Saat 17.30’da 4. Levent Akağaç Sokak’taki iki katlı villayı ofis olarak kullanan reklam ajansında kendini hanımlara ayrılan banyoya attı ve yarım saat çıkmadı.</p>

  <p class="normal1">Ofiste iki katta, birer banyo ve ayrıca birer tuvalet vardı. Üst kattakiler hanımlara aitti. Merve arada bir kendini “hanımlar banyosu”na atıp, tüm duvarı kaplayan aynada endamını seyretmeye bayılırdı.</p>

  <p class="normal1">Banyoda önce düğmeli, bol bluzunu değiştirdi, kısa kollu, üzerine tam oturan beyaz ipek bir bluz giydi. Ancak, bluzu giymeden önce sutyenini çıkarmayı da ihmal etmedi. Bluzun altından neredeyse serçeparmağı kalınlığında iri meme uçlarının belli olduğunu görünce suratına hınzır bir gülümseme yerleşti. Minyon vücuduna ters orantılı iri memeleri vardı.</p>

  <p class="normal1">Eteğini de değiştirdi. Zaten çorap giymemişti. Eteğini değiştirirken ortaya çıkan sütün gibi bacaklarını seyretmeyi de ihmal etmedi. G-string beyaz külotun açıkta bıraktığı kalçalarının kıvrımları muhteşem görünüyordu.</p>

  <p class="normal1">Kendi kendine “Maaşallah!” dedi.</p>

  <p class="normal1">Altına mini mi mini bir siyah deri etek giydi. Etek kalçasının ancak biraz altındaydı. Hafif eğilse, külotu ortaya çıkacaktı. Eğilme fikri bile kıkırdamasına yetti. Akşam barda bacak bacak üstüne attığında yüreği ağzına gelecek erkekleri hayal etti. Bir kez daha kıkırdadı. Boynuna cırtlak kırmızı ve yeşil çiçekli bir fular sardı. Meme uçlarını sadece istediği erkeklere gösterecekti.</p>

  <p class="normal1">Sabahtan beri aklı ondaydı. Gece gidecekleri Asmalımescit’teki bara o esrarengiz adam bu haftada da gelecek miydi?</p>

  <p class="normal1">İnce, uzun boylu, her hafta ama her hafta lacivert balıkçı yaka ipek kazak, lacivert pantolon ve lacivert Rockport spor ayakkabı giyen, üzerinde devamlı yine lacivert, kapitone, fermuarlı bir yelek bulunan, üç haftadır elinden lacivert Nike beyzbol şapkasını eksik etmeyen, kazağının boynuna bir güneş gözlüğü iliştiren, açık kumral tenli, gümüşi saçlarını atkuyruğu yapan, gözlerinde devamlı yuvarlak tel gözlükler bulunan, serseri bir görünüm ile entelektüel bir tavrı tam kararında birleştirmiş gizemli adam bu cuma da gelecek miydi?</p>

  <p class="normal1">Adamın gümüşi saçları Merve’nin ilgisini çekiyordu. Lacivert giysiler üzerinde yükselen kumral bir kafa ve sanki at yelesini andıran upuzun gümüşi saçlar!</p>

  <p class="normal1">Tel gözlükler, ayrıca bir de boynunda güneş gözlüğü...</p>

  <p class="normal1">Üniversitedeki derslerine motosikletiyle saçlarını dalgalandırarak giden çılgın bir profesör!</p>

  <p class="normal1">Derste tel gözlüklerini, motorda güneş gözlüklerini takan bir bilimadamı...</p>

  <p class="normal1">Kız öğrencilerin âşık olduğu edebiyat, yok yok felsefe profesörü!..</p>

  <p class="normal1">Adamın kim olduğunu bilmiyordu ama nedense o insanı delen bakışların ardında çılgın bir edebiyatçı, olmadı bir felsefecinin saklandığını düşünüyordu. Tüm öğrencilerin hayran olduğu üniversite hocası!</p>

  <p class="normal1">Merve Deliormanlı adama takmıştı. Üç haftadır cuma akşamı kız takımıyla takıldıkları kafe-bara saat 23.00 sularında tek başına geliyor, Merve’nin karşısında bara yakın bir sandalyeye ilişiyor, elinden düşmeyen, sanki boşaldıkça barmenin otomatik doldurduğu bardağından bütün gece viskisini yudumluyordu. Gözlerini bir an olsun Merve’den ayırmıyor, ama üç haftadır tek kelime de etmiyordu. Merve bildiği bütün işve oyunlarını uzaktan uzağa yapıyor, bacaklarını mümkün olduğunca gözler önüne seriyor ama adamdan bir tek söz bile duyamıyordu.</p>

  <p class="normal1">Merve bugüne dek sarı saçları, mavi gözleri, minyon vücudu ama iri memeleri ve şahane kalçalarıyla istediği her erkeği anında teslim almış, bu vasfıyla da kız takımı arasında nam yapmıştı. Kız takımının manevi lideri Zehra’nın deyimiyle o “ölüyü bile dirilten” cinstendi.</p>

  <p class="normal1">Üç haftadır adam gözünü Merve’den alamamıştı. Bara son iki haftadır sırf kendisini görmek için geldiğini genç kız adı gibi biliyordu. Adamdan henüz bir “merhaba!” bile duymamıştı ama bu gece niyeti bozuktu. Ya o adamı Nişantaşı’ndaki evine atacaktı ya da geceyi adamın evinde geçirecekti. Bu uğurda da bu gece her şey mubahtı.</p>

  <p class="normal1">Makyajını yaparken kendi kendine konuşuyordu:</p>

  <p class="normal1">“Puşt, kendini bulunmaz Hint kumaşı sanıyor. Ulan sen bir kere Merve’nin yatağından geç, bir kere Merve’nin işvesine mazhar ol, bak ben seni burnuna halka takılmış maymuna çevirmez miyim? Peşimden ‘Ne olur, bir kere daha...’ diye diye koşturtmaz mıyım?”</p>

  <p class="normal1">Merve Deliormanlı 1984 yılında Edirne’ye bağlı Yunanistan sınırındaki İpsala’da doğdu. Babası da annesi de Bulgaristan göçmeniydi. Babası Rusçuk’ta doğmuş, annesi ise anne dedeleri İpsala’ya göçtükten sonra dünyaya gelmişti. Babası belediye işçisi, annesi ev kadınıydı.</p>

  <p class="normal1">Merve iki erkek çocuğun ardından dünyaya geldi. Kazım ve Ayşe Deliormanlı şanslı bir çiftti. Üç çocuk da başarılıydı. Merve’nin abilerinden birisi fizik öğretmeni, diğeri muhasebeci oldu. İkisi de üniversite bitirdi.</p>

  <p class="normal1">Merve ise çok küçük yaştan beri resme meraklıydı. Daha üç-dört yaşındayken, eline bir kalem geçtiği an, ne bulursa, defter veya beyaz duvar fark etmez, hemen bir şeyler çizmeye başlardı.</p>

  <p class="normal1">Merve Deliormanlı’nın çocuk yaşta beliren bir diğer özelliği ise göbek atmaya merakıydı. Yine, daha üç dört yaşındayken radyoda hareketli bir oyun havası çaldığında, nerede olursa olsun, anında ortaya çıkar ve ufacık kıçını kıvıra kıvıra oynardı.</p>

  <p class="normal1">On üç-on dört yaşından itibaren alımlı bir genç kız oldu. Minyon boyuna ters orantılı gelişen “Alaman bombası” diri ve iri göğüsleri, şahane kalçaları, mavi gözleri, sarı saçlarıyla düğünlerin en çok aranan insanı oldu.</p>

  <p class="normal1">Düğünlerin değişmez orkestrası “Çingene gırnatacılar” da gittikleri her düğünde gözleriyle hemen Merve’yi ararlardı. Merve oynarken onlar da bir başka güzel çalarlardı.</p>

  <p class="normal1">Oldukça ağırbaşlı bir insan olan Kazım Deliormanlı, düğünlerde kızının baş köçek olmasına bir yandan içerler, bir yandan da kızının topladığı ilgiden hoşlanırdı.</p>

  <p class="normal1">Merve sadece iyi bir köçek olarak değil, attığı kahkahalarla sohbetlerin en cıvıl cıvıl ismi olarak da tanınırdı.</p>

  <p class="normal1">İpsala’da Merve’ye, daha o on dört-on beş yaşındayken, tutulan çok erkek oldu ama kimse onu bir erkeğe özel ilgi gösterirken görmedi, hakkında bir dedikodu duymadı.</p>

  <p class="normal1">Merve liseyi İpsala’ya yakın Keşan’da okudu. Keşan’a üç yıl minibüsle gitti geldi. Her gün bir saati minibüste geçti ama o hep buna değdiğini düşündü. Çünkü Keşan Anadolu Lisesi bölgenin en iyi okullarından biriydi.</p>

  <p class="normal1">Merve liseyi bitirdiğinde ne istediğini biliyordu. Özel yetenek sınavlarını kazanarak Mimar Sinan Üniversitesi, Güzel Sanatlar Fakültesi, Grafik Tasarım Bölümü’nü ilk yılda kazandı. İkinci sınıfta bir reklam ajansında part-time çalışmaya başladı. Yirmi üç yaşında üniversiteyi bitirince, bir profesörünün tavsiyesiyle, Türkiye’nin en büyük reklam ajanslarından birinde grafiker olarak işe başladı. İşinde hem sanatı hem kişiliğiyle kısa zamanda yükseldi ve daha yirmi altı yaşındayken, takriben on ay önce, 4. Levent Akağaç Sokak’ta iki katlı villada mukim, küçük ama başta ünlü bir banka olmak üzere Türkiye’nin sayıca az ama hacim olarak önemli bazı şirketlerine butik hizmet veren “Minyatür Ajans”a şef grafiker olarak transfer oldu.</p>

  <p class="normal1">Transfer olur olmaz da Beşiktaş’ta kız arkadaşıyla beraber oturduğu bodrum katından çıktı, Teşvikiye Camii arkasında, camiye dik bakan Av. Süreyya Ağaoğlu Sokak’ta beş katlı bir binanın beşinci katındaki doksan metrekarelik daireye tek başına taşındı. Eşyaları da IKEA’dan düzdükten sonra tam istediği gibi bir evi oldu.</p>

  <p class="normal1">Merve Deliormanlı’nın üniversiteye geldikten sonra, özellikle “cebine üç beş kuruş para girmeye başladıktan sonra” hayat tarzı da epeyce değişime uğradı. O artık “hür” bir kadındı!</p>

  <p class="normal1">Merve, özgürlüğü, daha çok, gece hayatında boy göstermek olarak algıladı.</p>

  <p class="normal1">Öğrenciyken özgürlüğü daha çok bohem kahvelere, bilemedin biracılara takılmak olarak düşünürken –o dönem fakülteden sanatçı arkadaşlarıyla takılıyordu– iş güç sahibi olduktan sonra çalıştığı şirketin müşteri kitlesini oluşturan genç yöneticilerle ve işadamlarıyla daha çok dolaşmaya başladı. Eskiden herkes masrafını cebinden öderken Merve şimdi profesyonel dostlarının misafiri oluyordu.</p>

  <p class="normal1">Kızların erkeklerden hiçbir eksikliklerinin olmadığına, o halde onlar kadar özgür olmaları gerektiğine inanan Merve, hemen her gece başka bir popüler ve lüks lokantada veya barda gelecek vaat eden “genç profesyonellerle” görülmeye bayılıyordu. Bu terimi baştan beri çok sevmişti. Bahanesi de hazırdı:</p>

  <p class="normal1">“Onlar şirketimin müşterileri. Bir anlamda onlar bizim velinimetimiz. Gönüllerini hoş tutmak da görevlerim arasında.”</p>

  <p class="normal1">Kızlığını kaybettiği ilk gece çok korkmuştu. “Ya kanamayla baş edemezsem!” Beraber olduğu adam anlar diye de ayrıca endişelenmişti.</p>

  <p class="normal1">Neyse ki korktuklarının hiçbiri başına gelmemiş, sonraki gecelerde de eyleminin zevkine varmaya başlamıştı.</p>

  <p class="normal1">“Çıktığı erkeklerden” bir ikisi özellikle ilgisini çekiyordu. Onları yakışıklı bulmanın yanında istikballerinin parlak olduğunu da düşünüyordu. Çevrenin de teyit ettiği gibi, tanıştığı iki “genç profesyonel” geleceğin genel müdürleri, CEO’ları arasında sayılıyordu. İkisi de liseyi Robert Kolej’de okumuştu. Onlardan biriyle kuracağı “ortak hayat” her şeyden önce maddi açıdan oldukça rahat olurdu. “Belki o zaman kendi reklam ajansımı bile kurabilirim” diye düşünmeden edemiyordu.</p>

  <p class="normal1">Ancak, şimdilik bir kusuru vardı: Tek bir erkeğe bağlanamıyordu! Daha doğrusu, hayatını doludizgin yaşamadan birine bağlanmak istemiyordu. Ciddi bir erkekle, ciddi bir ilişkinin kendi kuralları vardı. Merve bir süre daha gönlüne göre yaşayıp birkaç yıl sonra “ciddi ilişki” kurmayı planlıyordu.</p>

  <p class="normal1">Yirmi beş-otuz beş yaş arası beş kadından oluşan “kız takımı”, başını Merve’nin kankası Zehra’nın çektiği, adı üzerinde, kızlardan kurulu bir gruptu.</p>

  <p class="normal1">Kız takımı hemen her cuma buluşuyor, “hovardalığa” çıkıyordu. Belirli barlarda, lokantalarda takılıyorlardı, kendi deyimleriyle “erkek düşürüyorlardı”. Kimin kısmetine ne düşerse, beğendikleri erkekleri yatağa atıyorlardı.</p>

  <p class="normal1">Zehra “Ne yaparsak şimdi yaparız” diyordu. “İleride hepimiz bir erkeğe kuyruğu kaptırınca zaten izzet-i ikballe meydandan çekileceğiz. Şimdi ne yaparsak kârdır.” Diğerleri de bu fikri benimsemişlerdi.</p>

  <p class="normal1">Arada bir, kız takımının raconundan şüphe etmeye başlayan bir üye zuhur ederse yine Zehra son sözü söylüyordu:</p>

  <p class="normal1">“Bizim işimiz erkeklerden, tüm kadınların intikamını almaktır. Onlar nasıl bizi düşürmek için pusuya yatıyorlarsa, biz de aynı metotla onları düşürüyoruz. Onlar nasıl bizi kullanıp kullanıp bir kenara atıyorlarsa, biz de onlara aynı şeyi yapacağız.”</p>

  <p class="normal1">Kız takımının temel ve değişmez, hatta değiştirilmesi teklif dahi edilemez bir tek kuralı vardı: Kız takımından biri, aynı erkekle yatağa üst üste iki kez giremez.</p>

  <p class="normal1">Zehra’nın bu konuda da kuralı açıktı:</p>

  <p class="normal1">“Baktın bir erkeğin yataktaki muamelesini çok beğendin, seni tekrar zevkten uçursun istiyorsun. Tamam, bir daha dene! Ama araya başka bir erkek soktuktan sonra.”</p>

  <p class="normal1">Bir bankada pazarlama uzmanı olarak çalışan Zehra’nın esas tavsiyesi ise hiçbir zaman ve kesinlikle aynı erkekle iki kez beraber olmamaktı:</p>

  <p class="normal1">“Seni zevkten uçuran erkek onu bir daha arzuladığını anlarsa, kendini ağırdan satmaya kalkar. Asla, erkekten ilk sefernide aldığın verimi ikinci seferinde alamazsın. Mutlaka performans kaybı olur. Üstelik salak, seni bir de malı olarak görmeye başlar.”</p>

  <p class="normal1">Merve Deliormanlı, Zehra Çalışkan, Canan Yalnızağaç, Handan Görmüş ve Halide Akan akşam 19.30 sularında Asmalımescit’te Yakup’un Yeri’nde buluştu. Son üç aydır her cuma akşamı burada takılıyor, derin sohbetlere dalıyor, sonra da muhakkak birkaçı “kullanılıp bir kenara atılmak için can atan erkeklere” yelken açıyordu.</p>

  <p class="normal1">Tartışmalara Zehra’nın lafı gevelemeden açık saçık sözcüklerle “kadının da erkeğin sahip olduğu tüm haklara sahip olduğu”na dair nutukları damgasını vuruyordu.</p>

  <p class="normal1">Zehra’nın tezleri bazen o kadar acımasız oluyordu ki, gruptan biri, örneğin Canan –ki o sık sık yapıyordu bunu– Zehra’ya “Sen aslında bir erkek düşmanısın” diye çıkışıyordu.</p>

  <p class="normal1">Takımın en tutucu üyesi Handan –ki o iki ayrı erkekle aynı anda aşk hayatı yaşıyordu– “Ne olursa olsun, bu memleketin de örf ve âdetleri var” diyerek Zehra’ya karşı çıkıyordu.</p>

  <p class="normal1">Halide ise hâlâ erkek ve kadının aynı hamurdan olduğunu kabullenemiyordu:</p>

  <p class="normal1">“Biz başkayız. Erkekler çokeşli olabilir ama kadın tekeşlidir... Daha doğrusu eninde sonunda tekeşli olur.”</p>

  <p class="normal1">Halide’ye göre, erkeğin işi dölünü verip hayat kavgasına katılmaktı. Kadın ise karnında taşıdığı canlının babasının kim olduğunu bilmek, önüne her çıkandan döllenmemek için tekeşli olmak zorundaydı.</p>

  <p class="normal1">İlginçtir, kafa çektikleri gecelerde ilk “dağıtan” Halide oluyordu. İkinci kadehten sonra mühtehcen fıkraları o anlatıyor, etraftaki erkeklere en kışkırtıcı gülücükleri o yolluyordu.</p>

  <p class="normal1">Zehra ise Halide’yi bastırılmış duyguların esiri olmakla suçluyor, iki dubleden sonra dağıtmasını ise “Kızım, senin içindeki gerçek Halide ikinci dubleden sonra ortaya çıkıyor” diye eleştiriyordu. “Neymiş, Halide tam bilmediği, kalitesinden emin olmadığı erkeğin dölüyle çocuk yapamazmış. Kızım, elli yıldır çeşitli korunma yöntemleri biliniyor. Senin yaşadığın korkular elli yıl öncesinde kaldı. Altına yattığın her erkekten hamile kalmak zorunda değilsin ki!”</p>

  <p class="normal1">Son aylarda hemen hemen her cuma akşamı Yakup’un Yeri’nde yemek yiyorlar ama sonra değişik gece kulüplerine, barlara takılıyorlardı.</p>

  <p class="normal1">Zehra yemeğin sonlarına doğru çağrısını “Erkek avlama zamanımız geldi” diyerek yapıyordu.</p>

  <p class="normal1">Üç hafta önce Asmalımescit’te Selam Bar’a takılmışlar, Merve o garip ama bir o kadar da çekici erkeği, “motosikletli entel”i –adını böyle koymuşlardı– ilk kez üç hafta evvel bu barda gördükten sonra Selam Bar’ın müdavimi olmuşlardı.</p>

  <p class="normal1">Üç haftadır Merve bu bara gitmeleri konusunda açıkça ısrar ediyordu.</p>

  <p class="normal1">Üç haftadır aynı bara takılması, bütün gece Merve’yi süzmesi ama hiçbir girişimde bulunmaması “motosikletli entel”i tüm grubun önünde gizemli, gittikçe merak edilir, hatta çekici kılıyordu. Herkes her hafta Merve’nin adamı bu hafta “götürüp götüremeyeceğini” tartışıyordu.</p>

  <p class="normal1">Konuşmasalar da Merve, kız takımının birkaç üyesiyle, yemekten sonra yine Asmalımescit’teki Selam Bar’a takılacağını biliyordu.</p>

  <p class="normal1">“İkinci kadeh rakılar bitirilip yavaş yavaş, sıra ana yemeği ısmarlamaya geldiğinde Zehra ortaya yeni bir konu attı:</p>

  <p class="normal1">“Bugünkü gazeteleri gördünüz mü?”</p>

  <p class="normal1">Merve aslında ilgisiz, sanki sırf Zehra anlatma hevesini gidersin diye “Ne vardı ki gazetede?”diye sordu.</p>

  <p class="normal1">“Emniyet’te araştırma yapan bir gazeteci, , ‘İstanbul’un da seri katili var’ başlığını koymuş. Alt başlıkta da ‘katil hâlâ aramızda dolaşıyor’ diye yazmış.”</p>

  <p class="normal1">“Seri katil” sözü birden masada ilgi topladı.</p>

  <p class="normal1">Halide “İstanbul’da seri katil mi varmış?” diye sordu.</p>

  <p class="normal1">Merve “Galiba, aylar önce televizyonda da duymuştum” dedi. “Kuzguncuk mu, Güngören Cinayeti mi neydi. Galiba ikisinin de katili yakalanmadı.”</p>

  <p class="normal1">Zehra devam etti:</p>

  <p class="normal1">“Dahası da var. Gazeteci bir yıl önce Güngören’de, ardından altı ay sonra Kuzguncuk’ta, geçtiğimiz martta Etiler’de nisanda da Ümraniye’de işlenen cinayetlerin katilinin aynı olduğunu iddia ediyor.”</p>

  <p class="normal1">Masada ilgi daha da arttı. Halide rakısından bir yudum içtikten sonra “Nasıl böyle bir sonuca varmış?” diye sordu.</p>

  <p class="normal1">“Ona göre, Emniyet’teki yetkililer de aynı kanaate çoktan varmışlar, ama milleti, daha doğrusu yalnız yaşayan genç kadınları ürkütmemek için görüşlerini açıklamıyorlarmış. Cinayetlerden sonra, Kuzguncuk Cinayeti hariç hiçbiri hakkında medyaya bilgi vermemişler. Ama durum bir yıl sonra da olsa, acar gazetecinin gözünden kaçmamış.”</p>

  <p class="normal1">“Yalnız yaşayan genç kadınlar” sözü masaya ateş topu gibi düştü. Kız takımının beş üyesi de yalnız yaşayan genç kadınlardı.</p>

  <p class="normal1">Merve “Katilin aynı kişi olduğunu nasıl anlamış gazeteci?” diye sordu.</p>

  <p class="normal1">Zehra ilgiyi tamamen üzerine çekmenin keyfi içinde “kızları” daha da kışkırtmaya, hatta korkutmaya çalıştı:</p>

  <p class="normal1">“Öldürülen dört kadının da vajinaları kesilip vücutlarından koparılarak, fırlatılıp yerlere atılmış.”</p>

  <p class="normal1">Canan sanki kusacakmış gibi bir ses çıkardı. Zehra’yı dinleyen diğer kadınların da suratı allak bullak olmuştu.</p>

  <p class="normal1">“Gazeteci nereden biliyor?”</p>

  <p class="normal1">“Sanırım, dört kadının da dosyasını görmüş. Herhalde Adli Tıp raporlarını okudu.”</p>

  <p class="normal1">Merve ukalaca araya girdi:</p>

  <p class="normal1">“Belli ki, gazeteci acarlık falan yapmamış. Herhalde, Emniyet’ten birileri ona bu raporları göstererek toplumu uyandıracak bir haber patlatmak istiyor. Genelde yakalayamadıkları katiller hakkında haber yapılmasını sevmezler. Topluma başarısız gözükmek istemezler, ama bu kez galiba uyarı yapıyorlar. Önce panik çıkmaması için sustular, şimdi yardım istiyorlar.”</p>

  <p class="normal1">Halide de ukalalaştı:</p>

  <p class="normal1">“Belki de katili yakalayamayan polisleri, rakip polisler gazeteciye gammazlamıştır.”</p>

  <p class="normal1">Merve görüşüne karşı çıkıldığı için biraz bozulmuştu:</p>

  <p class="normal1">“O da olabilir, ama her halükârda bir gazeteci kendi başına böyle gizli dosyalara ulaşamaz.”</p>

  <p class="normal1">Zehra bu konuya son noktayı koymayı tercih etti:</p>

  <p class="normal1">“Şu veya bu şekilde gazeteci dosyalara ulaşmış.”</p>

  <p class="normal1">Canan Zehra’nın gönlünü almak istedi:</p>

  <p class="normal1">“Sen devam et Zehracığım. Başka ne yazıyordu gazetede?”</p>

  <p class="normal1">“Adam... Belki de adamlar, yalnız yaşayan kızları hep evlerinde öldürmüşler. İstanbul katili için gazetecinin söylediği şu: Polis, katil hakkında tek bir şey biliyor: Bir erkek!”</p>

  <p class="normal1">Halide araya kaynadı:</p>

  <p class="normal1">“Erkek olduğunu nasıl bilmişler?”</p>

  <p class="normal1">Zehra bu sefer alay edercesine “Halide, sen beni doğru dürüst dinlemiyorsun. Öldürülen kızların vajinaları parçalanmış dedim ya...” diye karşılık verdi.</p>

  <p class="normal1">“Kadın düşmanı bir kadın olamaz mı?”</p>

  <p class="normal1">Bu kez Canan da Halide’yle alay etmek istedi:</p>

  <p class="normal1">“İstersen ‘vajinaların parçalandığı nasıl anlaşılmış?’ diye de sor...”</p>

  <p class="normal1">Halide bu kez bozulmuştu:</p>

  <p class="normal1">“Yok artık, o kadar da sersem değilim.”</p>

  <p class="normal1">Zehra, kızlara ters ters baktıktan sonra yeniden anlatmaya başladı:</p>

  <p class="normal1">“Diyelim ki seri katil bir erkek; söyledim, cinayetleri hep kızların evlerinde işliyor. Evde her türlü haltı yiyor. Ama hiçbir eve zorla girmiyor. Hiçbir evin kapısında zorlama yok.”</p>

  <p class="normal1">Handan “Yani kızlar her seferinde katillerini eve kendileri mi alıyor?” diye sordu şaşkınlıkla.</p>

  <p class="normal1">“Aynen!”</p>

  <p class="normal1">Merve müdahale etti:</p>

  <p class="normal1">“Demek ki kızları tanıyor. Burada ortak bir nokta olmalı... Belki öldürülenlerin hepsi arkadaş veya aynı yerde çalışıyor. Polis o ortak noktayı da araştırmalı... Yani, öyle değil mi?”</p>

  <p class="normal1">Zehra “Polis muhakkak araştırmıştır” dedi. “Kızlar birbirlerini tanıyorlar mı, bilinmiyor. Ancak belli ki katil kızları ya önceden tanıyor ya da kapıya dayandığında kızları kapıyı açmaya ikna ediyor.”</p>

  <p class="normal1">Merve gülümsedi:</p>

  <p class="normal1">“Katil çok gizemli biri. Ya çok çekici ya da ikna kabiliyeti çok yüksek.”</p>

  <p class="normal1">“Gizem” kelimesi Merve’ye “motosikletli entel”i hatırlattı. İçinden “Acaba bu gece de gelecek mi?” diye geçirdi.</p>

  <p class="normal1">Saatine baktı. Henüz “bar vakti” için erkendi. Merve’nin sözlerine Zehra karşılık verdi:</p>

  <p class="normal1">“Bilemem ne kadar gizemli, ikna kabiliyeti ne kadar yüksek... Ama anlaşılan koskoca İstanbul polisine bir yıldır yakalanmayacak kadar zeki. Üstelik, cinayetlerini işlemeye devam ediyor.”</p>

  <p class="normal1">Zehra’nın son sözleri kızların bir kere daha ürpermesine neden oldu.</p>

  <p class="normal1">Handan gayriihtiyari eliyle kulağını çekip masaya vururken yavaşça “Allah esirgeye!” dedi.</p>

  <p class="normal1">Halide “Öldürülen kızların ortak noktası ne?” diye sordu.</p>

  <p class="normal1">“Bir tek hepsinin çalışan genç kadınlar olduğunu hatırlıyorum... Zaten ne önemi var? Seri katiller nedensiz cinayet işler.”</p>

  <p class="normal1">Halide kızgın kızgın “Pis sapık!” dedi. “Gencecik insanların hayatını karartmış. İnşallah yakalanır da belasını bulur... Hem millet de rahat eder!”</p>

  <p class="normal1">Canan o an tüm kızların hissiyatını dile getiren cümleyi ağzından kaçırdı:</p>

  <p class="normal1">“Biz olsak ne yapardık?”</p>

  <p class="normal1">Merve anında “Ben olsam anasını o saat bellerdim” dedi.</p>

  <p class="normal1">Canan güldü:</p>

  <p class="normal1">“Ufak at da kuşlar yesin. Kurbanların ne eksiği vardı? Belli ki, kızları bir şekilde çaresiz, savunmasız hale getiriyor.”</p>

  <p class="normal1">Merve çantasından ufak bir sprey çıkardı.</p>

  <p class="normal1">“Bu var ya bu. Biber gazı. Suratına sıktın mı insanı anasından doğduğuna pişman ediyor... Ben bunu yolda sarkıntılık edecek yahut da kapkaççılık yapmaya kalkacak serseriler için edindim. Ama seri katile söker mi bilmiyorum.”</p>

  <p class="normal1">Halide bu sefer ortaya başka bir can alıcı soru attı:</p>

  <p class="normal1">“Millet, biz hovardalık yapalım derken hiç tanımadığımız erkeklerle düşüp kalkıyoruz. Acaba korkunç bir hata mı yapıyoruz?”</p>

  <p class="normal1">Soru önce herkese yerinde gibi gözüktü. Gözler önce “Biz ne halt ediyoruz!” der gibi baktı. Ama yine Zehra durumu toparladı:</p>

  <p class="normal1">“Biz kendimiz tanımasak da belli barlara devamlı takılan, orada selamlaştıkları, sohbet ettikleri insanlar tarafından yakinen tanınan erkeklerle ilgileniyoruz. Bir sapığın popüler barlarda ne işi var? O sinsi bir şekilde, kimseye gözükmeden işini görüyordur.</p>

  <p class="normal1">Bizim eve attığımız erkeklerle o gece beraber olduğumuzu, adamla tanıştığımız bardaki, neredeyse herkes biliyor. Zaten barların müdavimleri de belirli insanlar oluyor. Bir sürü insan onları tanıyor. Maazallah biri, o gece beraber olduğu kıza bir yamuk yapacak olsa, ertesi gün bardaki herkes, kim olduğunu hemen polise bildirir. Adamı anında yakalarlar.”</p>

  <p class="normal1">Bir an için gece yapacağı hovardalıktan korkan Merve, Zehra’nın sözleriyle rahatladı. “Motosikletli entel” barmenle devamlı konuşuyordu. Barmen onun ne marka viski içtiğini bile biliyor, daha bardağı boşalmadan içkisini tazeliyordu. İçinden “Bir seri katil bir barın müdavimi olmaz, istese de olamaz!” diye geçirdi.</p>

  <p class="normal1">Zehra, arkadaşlarının tedirgin ruh halini dağıtma ihtiyacı duydu:</p>

  <p class="normal1">“Kızlar ben bu seri katil haberini sadece hoş vakit geçirelim diye açtım. Kimseyi korkutmak veya yıldırmak gibi bir derdim yok.”</p>

  <p class="normal1">Halide “Yine de İstanbul sokaklarında bir seri katil dolaştığını artık biliyoruz” dedi.</p>

  <p class="normal1">Zehra lafı anında yetiştirdi:</p>

  <p class="normal1">“Demek ki, gece sokakta daha dikkatli yürüyeceğiz.” Bir kahkaha attıktan sonra ekledi: “Tamam hovardalık yapacağız ama gece vakti bize yol soran serseriyi, ne kadar yakışıklı olursa olsun, eve atmayacağız... Bizim yatağa attığımız heriflerin tek derdi bizimle düzüşmek. Onlar sapık değil, sadece testosteronlarına mağlup olan zavallılar.”</p>

  <p class="normal1">Canan da güldü:</p>

  <p class="normal1">“Zavallılar ama çok da yakışıklılar. Bize de çok zevk veriyorlar.”</p>

  <p class="normal1">Zehra birden Canan’a döndü:</p>

  <p class="normal1">“Sahi yahu, senin geçen hafta yakaladığın herif nasıl çıktı?”</p>

  <p class="normal1">Canan şuh bir kahkaha attı:</p>

  <p class="normal1">“Herif tam bir ‘sex machine’. Beni sabaha dek perişan etti. Benden çok etkilenmiş. Ayı gibi böğürerek beni altında eritti. İki gün her yerim ağrıdı. Doymadı mübarek.”</p>

  <p class="normal1">Merve merakla sordu:</p>

  <p class="normal1">“Bu hafta buluşacak mısınız?”</p>

  <p class="normal1">“Mümkün değil. Adam İzmir’de yaşıyor. Evli de. Beni bir daha İstanbul’a geldiğinde arayacak. Sözüm ona İstanbul’a çok geliyormuş. Bakalım, göreceğiz.”</p>

  <p class="normal1">Merve saatine baktı:</p>

  <p class="normal1">“Hanımlar hesabı isteme vakti geldi. Ben Selam Bar’a geçiyorum. İsteyen peşime takılsın.”</p>

  <p class="normal1">Zehra kıkırdadı:</p>

  <p class="normal1">“Kardeşler bu kız ‘motosikletli entel’i yatağa atmaya çoktan yemin etti. Ben peşinden gidecek ve saha müşahitliği yapacağım. Bizimki üç haftadır avcunu yalıyor. Bakalım bu kez ne netice alacak? Tabii herif gelirse!”</p>

  <p class="normal1">Merve çapkın bir edayla Zehra’ya baktı:</p>

  <p class="normal1">“Kardeşinin elinden bugüne dek hangi kuş kurtuldu ki! Ben şaşkın ördeğe iki hafta ısınma turları attırdım. Bu gece pençelerimden kaçamaz. Yeter ki bara düşsün.”</p>

  <p class="normal1">Halide “Herife neden ‘motosikletli entel’ diyoruz?” diye sordu. “Entel olduğu belli de motosikletini gören oldu mu?”</p>

  <p class="normal1">Canan gülümsedi:</p>

  <p class="normal1">“Sadece kıyafeti yüzünden yakıştırma yapıyoruz. Merve’nin her türlüsünü gördüğü ama motosikletlisini görmediği için temennide bulunuyoruz.”</p>

  <p class="normal1">Handan Avrupa’da çalışan ama bu hafta sonu İstanbul’a gelen stepne sevgilisiyle buluşacağı için, Halide de çoktan görüşmediği sevgililerinden birine bu gece için söz verdiğinden bar faslına katılamayacaklarını söylediler.</p>

  <p class="normal1">Merve, Zehra, Canan meyhaneden çıkınca hemen yüz metre ilerideki Selam Bar’a yöneldiler.</p>

  <p class="normal1">Mekândan içeri girer girmez Merve’nin gözü “motosikletli entel”in üç cumadır oturduğu barın kuytuda kalan köşesinde duvara en yakın ikinci tabureye ilişti. Boştu. Merve’nin canı sıkıldı. Saat 22.30’u gösteriyordu. Bar henüz yükünü almamıştı. Onların da üç haftadır oturduğu ve hemen entelin taburesinin karşısında, beş-altı metre ötesinde bulunan masa da boştu. Kızları hemen tanıyan garson onları doğrudan o masaya aldı. Demek ki, artık cuma akşamları bu masa onların sayılacaktı.</p>

  <p class="normal1">Popüler bir barda müdavim kabul edilmek üçünün de hoşuna gitti. Bir de çapkın bakışlı genç garson “Her zamankinden mi olsun?” diye sorunca üç kız iyice mest oldular.</p>

  <p class="normal1">Zehra “Evet” dedi, garson “bir Miller bira” diyerek not aldı. Genç adam Canan’a dönüp “Jack Daniel’s?” diye sordu.</p>

  <p class="normal1">Canan kıkırdayarak “Evet” dedi.</p>

  <p class="normal1">Merve garsonun bir şey sormasına fırsat vermeden “Ben bu sefer sütsüz bir Amerikan kahveyle başlayacağım” diye atıldı. “İçkiye biraz mola vereyim. Malum, gece uzun.”</p>

  <p class="normal1">Esmer ve uzun boylu genç adam gülümseyerek öyle bir “Hay hay efendim!” dedi ki Merve içinden “Motosikletliyi götüremezsem muhakkak bu gece bunu götürürüm” diye geçirdi.</p>

  <p class="normal1">Merve’nin garsonla kıkırdaşması Zehra’nın dikkatini çekmiş olmalı ki “Bu gece niyetin bozuk. Kıpır kıpırsın. Reglin yakın galiba, yerinde duramıyorsun” dedi.</p>

  <p class="normal1">Merve gülümsedi.</p>

  <p class="normal1">“Valla daha var. Ama on gündür bende tık yok. Bu gece azmaya karar verdim, daha doğrusu bu motosikletli beni fena tahrik ediyor. Herif beni soğuk tavrıyla bitiriyor.”</p>

  <p class="normal1">Garson siparişleri kısa sürede getirdi. Masaya da bol bol kuruyemiş, limon suyu içinde servis edilen dilimlenmiş havuç ve salatalık koydu. Bu arada kadınlara çapkın bakışlar atmayı da ihmal etmedi.</p>

  <p class="normal1">Canan “Bunun niyeti bozuk. Üçümüzü de götürmeye niyetli” diyerek garsonun davranışını yorumladı.</p>

  <p class="normal1">Zehra umarsızca “Yok be, ‘hanginiz olursa olur’ demeye getiriyor” dedi.</p>

  <p class="normal1">Merve kıkırdadı:</p>

  <p class="normal1">“Üçlü, dörtlü de fena olmaz. Canan sen yatağın bir köşesinde oğlanı becerirken ben de diğer köşede Zehra’yı...”</p>

  <p class="normal1">Zehra anında tepki verdi:</p>

  <p class="normal1">“Höt ulan! Senin gözün iyice dönmüş. Karı hiçbir şey bulamazsa en yakın arkadaşını becerecek.”</p>

  <p class="normal1">Masadan şuh kahkahalar yükseldi.</p>

  <p class="normal1">Merve kahvesini yudumladıkça fark etti ki, Yakup’un Yeri’nde bu gece rakıyı fazla kaçırmıştı. Kahve iyi geliyordu. Maazallah, her zaman yaptığı gibi burada da doğrudan viskiye yumulsa kısa sürede yere serilebilirdi.</p>

  <p class="normal1">Merve tekrar saate baktı. 22.47’yi gösteriyordu. İçinden “Mutlaka gelecek!” diye geçirdi. Salon dolmaya başlamıştı ama yine de serindi. Klimalar iyi çalışıyordu.</p>

  <p class="normal1">Masada sohbet “erkekler” etrafında dönmeye devam ederken Zehra’nın gözü barın diğer ucundaki sarışın, mavi gözlü bir delikanlıya takıldı. Canan ise Jack Daniels’i yudumladıkça daha da rahatlıyor, garsonla açıkça flört ediyordu. Garson her yanından geçişte Canan’a sürtünüyor, o da kıkır kıkır gülüyordu.</p>

  <p class="normal1">Zehra bir ara tuvalete gidiyormuş gibi yerinden kalktı, nitekim tuvalete doğru yöneldi ama içeride çok fazla kalmadan dışarı çıktı. Ters yönden, sarışın adamın bulunduğu yönden, masaya geri dönüyormuş gibi yaptı. Adamın yanından geçerken herhalde sarışın adam bir şeyler söylemiş olmalı ki, Zehra adamla konuşmaya başladı. Biraz sonra adam taburesinden kalktı, yerini Zehra’ya verdi, oturacak yer olmadığından kendisi ayakta kaldı. Uzaktan bakınca yıllar sonra karşılaşan iki eski dost gibi görünüyorlardı.</p>

  <p class="normal1">Merve, Canan’a “Valla bu kızın girişkenliğine hayranım” dedi.</p>

  <p class="normal1">Canan, Zehra’yı daha eskiden tanıyordu.</p>

  <p class="normal1">“Valla o her konuda, her yaşta girişkendi. Hangi erkeği beğenirse kural falan takmaz. Erkekler Zehra’yı değil, Zehra erkekleri yatağa atar.”</p>

  <p class="normal1">Aslında Merve de Zehra’dan geri kalmazdı ama elinde değil, bu gece Zehra’yı kıskanmıştı. Saatine baktı, tam 23.00’ü gösteriyordu. Kalbinin hızla çarpmaya başladığını hissetti.</p>

  <p class="normal1">Canan uzaktan Zehra’yı süzerken birden gözü barın girişine takıldı. Aman Allahım!</p>

  <p class="normal1">Yine lacivertler içinde, açık kumral tenli, arkadan atkuyruğu yaptığı gümüşi uzun saçları ve ince uzun boyuyla o garip adam bardan içeri giriyordu.</p>

  <p class="normal1">“Motosikletli entel!” diye mırıldandı.</p>

  <p class="normal1">Merve’nin o an yüreği ağzına geldi, kalbi küt küt atmaya, elleri titremeye, sırtı terlemeye başladı.</p>

  <p class="normal1">Canan “Bak seninki nihayet geldi!” diyerek koluyla Merve’yi dürtükledi. Onun da çok heyecanlandığı belliydi.</p>

  <p class="normal1">Adam içeri seri adımlarla girdi. Hiç etrafa bakmadığına göre Merve’yi görmüş olamazdı. Kendinden emin bir tavırla taburesine ulaştı. Bar, yükünü almaya başlamasına rağmen tabure hâlâ boştu. Ya tesadüfen talibi çıkmamıştı ya da orası “motosikletli”ye ayrılmıştı.</p>

  <p class="normal1">Merve sırıtarak “Pezevengin taburesi bile rezerve!” dedi.</p>

  <p class="normal1">Adam tabureye oturur oturmaz barmen dolaptan özel bir şişe çıkardı. Galiba, geçen hafta da aynı şişeden içmişti. İskoçya’nın en eski malt viski markalarından Glenmorangie içiyordu. Bu viski Türkiye’de zor bulunduğuna göre belli ki şişe adama özeldi. Barmen bardağa bol viski koydu, sadece iki tane buz attı.</p>

  <p class="normal1">Barmen adamla bir iki kelime ettikten sonra yanından sessizce ayrıldı. Viskinin yanına kuruyemiş veya salatalık almadığını, belli ki barmen çoktan öğrenmişti. Adama sormadan sadece bir bardak bol buzlu su verdi.</p>

  <p class="normal1">O sırada yanlarından yakışıklı garson geçiyordu. Yine Canan’a sürtündü, Canan yine sırıttı. Merve fırsat bildi, garsonu kolundan tutarak durdurdu.</p>

  <p class="normal1">Garson nazikçe “Bir şey mi istemiştiniz efendim?” diye sordu.</p>

  <p class="normal1">Merve bir an bocaladı:</p>

  <p class="normal1">“Şey... Şey... Şu adam kim, biliyor musun?”</p>

  <p class="normal1">“Hangisi efendim?”</p>

  <p class="normal1">“Şu, hemen karşıki taburede oturan. Lacivertler içinde olan. Gümüşi uzun saçlı.”</p>

  <p class="normal1">Garson adama doğru baktı:</p>

  <p class="normal1">“Haa! O mu? Tam bilmiyorum efendim. Ali Abi tanıyor. Şey... bizim patron. Adam Amerika’dan mı ne gelmiş! Profesörmüş! Galiba çok zenginmiş. Ali Abi de Amerika’da uzun yıllar yaşadı. Adamı barmene, Şükrü’ye, emanet etti. İki üç günde bir geliyor. Özel şişe açtırıyor. Hem de en pahalısından. Bütün gece de tek başına oturuyor. Kimseyle konuşmuyor. Garip bir adam. Neden sormuştunuz?”</p>

  <p class="normal1">“Şey... birkaç haftadır görüyorum, fazlasıyla ilgimi çekiyor da... Merak ettim... Belki sen tanıyorsundur diye düşündüm.”</p>

  <p class="normal1">“Yok, hakkında başka bir şey bilmiyorum. Ali Abi tembih etti; kimse onu rahatsız etmeyecek. Tek başına oturacak.”</p>

  <p class="normal1">Merve ondan bilgi almak umuduyla sordu:</p>

  <p class="normal1">“Ali Bey burada mı?”</p>

  <p class="normal1">“Yok efendim. O hemen hiç uğramaz. Böyle beş bar işletiyor. Kırk yılda bir yolu düşer. Burayı Burak Abi işletir. Müdür o! Adam Burak Abi’yle bile konuşmuyor. Barmen dışında kimseyle tek kelime etmiyor. Onunla da ‘merhaba, merhaba!’ Bir de giderken bir daha ne zaman geleceğini söylüyormuş.”</p>

  <p class="normal1">Gülümsedi:</p>

  <p class="normal1">“Tabureyi de rezerve ettiriyormuş. Başka taburede oturmazmış. Masa neyse de ‘tabure rezerve’ deyince müşteriler, haliyle şaşırıp kalıyorlar.” Gülerek ekledi: “Ben de şahsen on iki yıldır bu işi yapıyorum. ‘Rezerve tabure’ hiç duymadım. Biraz garip bir adam anlayacağınız. Ama müşteri velinimet. Hele hele onun gibi devamlı gelen ve bol para harcayan... Bol da bahşiş veriyor. Barmen Şükrü bile ‘Hayatımda onun kadar bol bahşiş vereni görmedim’ diyor.”</p>

  <p class="normal1">Garson lüzumundan çok konuştuğunu düşünmüş olmalı ki, başıyla müsaade isteyip masadan ayrıldı.</p>

  <p class="normal1">Merve garsonun arkasından seslendi:</p>

  <p class="normal1">“Yahu unutuyordum. Bana bir duble viski versene!”</p>

  <p class="normal1">Garson masadan uzaklaşırken aniden durdu. Geri döndü:</p>

  <p class="normal1">“Belli bir marka tercihiniz var mı? Yoksa yine bana mı bırakıyorsunuz?”</p>

  <p class="normal1">“Her zamanki gibi sen seç!”</p>

  <p class="normal1">“Bu kez size bir duble Chivas Regal vereyim. On the rocks!”</p>

  <p class="normal1">“Tamamdır. Sen bilirsin. Biliyorsun bana marka fark etmiyor.”</p>

  <p class="normal1">Garson uzaklaşınca Merve, Canan’a döndü:</p>

  <p class="normal1">“Bu sefer elimden kaçamayacak. Orospu çocuğu, kendini bulunmaz Hint kumaşı zannediyor.”</p>

  <p class="normal1">Canan Merve’nin damarına basmak istedi:</p>

  <p class="normal1">“Niyetlisin. Elinden kaçırmayacaksın ama zorlanacağını da bil. Herif kendini satmayı çok iyi biliyor.” Sonra gülümsedi. “Ben bu gece entel-dantel takılmayacağım. Garson hoş oğlan. Belli ki benden yaşça küçük ama yatakta daha hevesli olur.”</p>

  <p class="normal1">“Barın kapanmasını mı bekleyeceksin?”</p>

  <p class="normal1">“Yok yahu. Veririm adresi, işi bitince kendi tıpış tıpış gelir. Ben birazdan vınlarım.”</p>

  <p class="normal1">Garson Merve’nin viskisini getirdiğinde Canan, garsonun eline adresinin ve telefon numarasının yazılı olduğu bir kâğıt sıkıştırdı.</p>

  <p class="normal1">Garson kâğıda baktı. Çapkınca gülümsedi.</p>

  <p class="normal1">Canan “Mesai kaçta bitiyor?” diye sordu.</p>

  <p class="normal1">“Valla belli olmaz. Ancak, cuma gecesi en az sabah 4’ü buluruz.”</p>

  <p class="normal1">“İyi. İşin bitince telefon et. Atla bir taksiye, verdiğim adrese gel.”</p>

  <p class="normal1">Garson, kız takımını tanımadığı için Canan’ın bu pervasızlığını yadırgadı. Ama her haliyle kendinden en az yedi-sekiz yaş büyük ve ayrıca meslek sahibi olduğu belli bir kadının açıkça kendisine asılması çok hoşuna gitmişti.</p>

  <p class="normal1">Saygıyla hafiften eğildi:</p>

  <p class="normal1">“Emredersiniz efendim!”</p>

  <p class="normal1">“Unuttum sormayı. Adın ne senin?”</p>

  <p class="normal1">“Yılmaz.”</p>

  <p class="normal1">“Benimki de Canan. Bari en azından adlarımızı bilelim.”</p>

  <p class="normal1">Garson masadan ayrıldıktan sonra bir süre konuşmadan içkilerini yudumladılar. Merve arada bir entelin oturduğu tabureye göz atıyordu, ama hiçbir tepki alamıyordu. Canan saatine baktı:</p>

  <p class="normal1">“Saat on bir buçuğu geçti. Ben eve geçiyorum...” Kıkırdadı. “Mesai öncesi az dinleneyim. Yılmaz taze damat! Bu gece beni epey hırpalayabilir. Hazırlıklı olayım.”</p>

  <p class="normal1">Merve başını sallayarak onayladı. Canan para çıkarmak için çantasını açtığında Merve “Saçmalama. Ben hallederim. Üstelik Zehra da hâlâ burada” dedi.</p>

  <p class="normal1">“Sağ ol. Yarın telefonlaşırız. Hadi ben kaçtım.”</p>

  <p class="normal1">“Güle güle. Hayırlı işler!”</p>

  <p class="normal1">Canan uzaklaşırken Merve sandalyesini “motosikletli entel”e doğru çevirdi. Adam da ilk kez, sanki hareketi oturduğu yerden hissetmiş gibi, Merve’ye baktı. Merve’nin hareketine karşılık veriyormuş gibi o da sırtını bara verip Merve’ye dönük oturmaya başladı.</p>

  <p class="normal1">Aralarında beş-altı metre mesafe vardı ve şimdi yüz yüze oturuyorlardı. Adam Merve’ye gözlerini dikti. Merve heyecandan serin salonda yüzünün kızardığını hissetti. İçinden “Bu iyi işte, şimdi adam oluyorsun” diye geçirdi. Sanki bunalmış gibi cırtlak kırmızı ve yeşil çiçekli fularını boynundan çıkarıp masaya koydu. Beyaz bluzundan bir düğme daha açtı. Serçeparmağı iriliğindeki meme uçlarının iyice sertleştiğini hissediyordu. Loş ışıkta beş-altı metre uzaktan gözüküp gözükmeyeceklerine karar veremedi, ama meme başlarının bluz üzerinde iyice belli olduğunu yan masadaki adamın aniden üzerine düşen bakışlarından anladı. Adam manzarayı yakalamıştı. Merve içinden “İnşallah sarkıp da dikkatimi dağıtmaz!” diye geçirdi.</p>

  <p class="normal1">Garson Yılmaz, sanki durumu kavramış gibi tepsisinde yeni bir bardakla Merve’ye doğru seğirtti. Bardak Chivas Regal ve buzla doldurulmuştu. Eğildi “İhtiyacınız olacak!” diye fısıldadı.</p>

  <p class="normal1">Merve eski bardağına baktı. Farkına varmadan bardağı boşaltmıştı. Elleri heyecandan titriyordu. O sırada garsonun da gözlerini memelerine dikilmiş olduğunu fark etti. Ama şu an ona moral verecek bir yol arkadaşına ihtiyacı vardı. Aldırmadı:</p>

  <p class="normal1">“Sağ ol be Yılmaz!” Burnuyla adamı gösterdi. “Hakikaten bu gece bol içkiye ihtiyacım var.”</p>

  <p class="normal1">Yılmaz sanki kırk yıllık dostuyla konuşurmuş gibi içten ama yine de nazik “Bol şanslar efendim” dedi ve uzaklaştı.</p>

  <p class="normal1">Merve yeni bardaktan büyük bir yudum çekti. O an ona öyle geldi ki yeni yudum –buz henüz viskiye tam karışmamıştı– önce omuzlarına indi, sonra kollarında dolaştı, yanaklarını öptü ve yavaş yavaş, çapkın bir edayla kasıklarına doğru harekete geçti.</p>

  <p class="normal1">Alkol duruma el koyuyordu.</p>

  <p class="normal1">Kasıklarının karıncalandığını hissettiğinde Merve, erkeği de harekete geçiren, cinsellik hormonu testosteronun yumurtalığında salgılanmaya başlandığının farkında değildi. Östrojen ve progesteron hormonlarının ise salgılanmak üzere harekete geçmeye başladığını da bilmiyordu.</p>

  <p class="normal1">Bacak bacak üstüne attı. Kısa, siyah deri minisinin altından sütun gibi beyaz bacakları gözler önüne serildi. Entelin olduğu yerde, şöyle bir silkelendiğini gözleriyle gördü. Ancak, komşusu da küçükdilini yutmak üzereydi. Salak herif her an taarruza geçebilirdi.</p>

  <p class="normal1">Merve vücudunu tamamen entele doğru vererek üst üste attığı bacaklarını biraz daha yukarı kaldırdı. Şu an küçük beyaz külodunun adam tarafından görüldüğünden emindi. Açısı itibariyle salak komşusunun külodunu göremeyeceğini de hesap etmişti.</p>

  <p class="normal1">Bu herife, hakkından fazla güzellik seyri bahşedemezdi.</p>

  <p class="normal1">Merve kendini bildi bileli eteğinin altından külodunu –illa ki beyaz olacak– erkeklere göstermekten, gizliliği ifşa etmekten büyük zevk alırdı. Genç kızken İpsala’da oldukça uslu bir kızdı, ama on beş-on altı yaşlarında bile yeniyetmelere, bir fırsat yaratıp eteğinin altından külodunu göstermeye bayılırdı. Yeniyetmelerin külodunu görünce içine düştükleri şaşkın ve salak bakışları, anında aşırı terlemeleri onu hem heyecanlandırır hem de epeyce eğlendirirdi. Son sahnede de, sanki o an fark etmiş gibi, bacaklarını düzeltir, eteğini alelacele aşağı çeker, muhteşem görüntüyü kapardı. Bu sefer de yeniyetmelerin ellerinden, oyuncakları aniden alınmış gibi bozulan suratlarının halini görmekten büyük keyif alırdı.</p>

  <p class="normal1">Büyük bir memnuniyetle gördü ki, o taş gibi duygusuz görünen adamı da heyecanlandırmıştı. Entel, belki barın loş ışığında meme uçlarını fark etmemiş olabilirdi, ama bacaklarını gördüğü ve külodunu seyre daldığı aşikârdı.</p>

  <p class="normal1">Heyecanı misliyle arttı.</p>

  <p class="normal1">Biraz sonra bir sürpriz daha yaşadı ve o an artık sonuca gidebileceğine hükmetti. Adamın yanındaki taburede oturan kişi hesabı isteyip kalktı. Entel de elindeki bardağı Merve’ye doğru hafifçe havaya kaldırarak gülümsedi. Gülümseyince ortaya şirin bir insan çıktı. Merve de bardağını adama doğru kaldırarak karşılık verdi. Entel yanındaki tabureyi başıyla göstererek Merve’yi yanına çağırdı.</p>

  <p class="normal1">Merve ufak çantasını ve fularını masadan alarak kalktı. Garsona da Zehra’nın portföyünü kendisine iletmesini tembih etti.</p>

  <p class="normal1">Yılmaz’a muzaffer bir tavırla “Ben karşıdaki tabureye geçiyorum” dedi.</p>

  <p class="normal1">“Tabii efendim!”</p>

  <p class="normal1">Bir yandan epey uzakta duran Zehra’nın dikkatini çekip çekmediğini merak ederek adama doğru yürüdü. Zehra portföyünü alınca nasıl olsa muradına erdiğini fark edecekti.</p>

  <p class="normal1">Döndü kendisini izleyen salak komşusuna baktı. Yenilgi duygusu adamın suratına yansımıştı. İçinden “Sen kim, beni elde etmek kim!” diye geçirdi.</p>

  <p class="normal1">“Motosikletli entel”e ulaştığında adam nazikçe ayağa kalktı. Merve’nin uzattığı eli sıkmak yerine kollarını iki yana açarak Merve’yi buyur etti.</p>

  <p class="normal1">“Davetimi kabul ettiğiniz için çok mutlu oldum. Ben Dr. Zafer Muhkem!”</p>

  <p class="normal1">Merve’nin eli bir ara havada kaldı, sonra o da iki kolunu yana açarak karşılık verdi:</p>

  <p class="normal1">“Ben de çok memnun oldum. Ben de Merve Deliormanlı.”</p>

  <p class="normal1">Dr. Zafer Muhkem, Merve’ye yanında yeni boşalan tabureyi gösterdi.</p>

  <p class="normal1">“Oturmaz mıydınız?”</p>

  <p class="normal1">Merve normal sandalyeden daha yüksek tabureye hafif tırmanarak oturdu. Çantasını ve fularını bar tezgâhına, adamın lacivert Nike beyzbol şapkasının yanına koydu. Bu sırada dar mini eteği iyice sıyrılmıştı. Oralı olmadı. Meme uçları da beyaz bluzundan adeta fırlayacak gibi duruyorlardı. Zafer Muhkim memelere göz atmadan edemedi ama çabuk toparlandı. Barmeni çağırdı:</p>

  <p class="normal1">“Hanımefendi masasında viski içiyordu. Benim şişeden hanımefendiye de bir zahmet veriver.”</p>

  <p class="normal1">“Emredersiniz!”</p>

  <p class="normal1">Merve itiraz edecek oldu:</p>

  <p class="normal1">“Ama benim masada hâlâ viskim var. Onu getirsinler.”</p>

  <p class="normal1">“Olur mu öyle şey. Geçmiş geçmişte kaldı. Şimdi gece yeni başlıyor.”</p>

  <p class="normal1">Zafer Muhkem barmene yeniden seslendi.</p>

  <p class="normal1">“Buyrun efendim!”</p>

  <p class="normal1">“Lütfen, garsona söyleyin, hanımefendinin oturduğu masanın tüm hesabını buraya getirsin.”</p>

  <p class="normal1">Adamın jesti Merve’yi mest etti. Yarım ağız “Olur mu öyle şey” dedi. “Hem hesabın içinde arkadaşlarımın içkileri de var.”</p>

  <p class="normal1">“Neden olmasın! Sizin arkadaşlarınız bundan böyle benim de arkadaşım olacak. Üstelik, alt tarafı içki hesabı.”</p>

  <p class="normal1">Dr. Zafer Muhkem çok nazik, oldukça güngörmüş birine benziyordu. Ayrıca, yanına yaklaşınca gizemi azalmamış, daha da artmıştı. Gözlerindeki delici bakış insanı bir yandan korkutuyor, bir yandan tahrik ediyordu. Adamın gözleri sanki insanın içine saplanıyordu.</p>

  <p class="normal1">Merve lafa nereden gireceğini bilemedi:</p>

  <p class="normal1">“Sizi üç haftadır görüyorum. Üç cumadır. Galiba burayı çok seviyorsunuz.”</p>

  <p class="normal1">“Öyle denebilir. Bir vesileyle barın sahibiyle tanıştım. Ali Bey. Sevdim kendisini. O da benim gibi Amerika’da uzun yıllar kalmış. Haftada iki üç kez buraya uğruyorum. Herkes barda eğlenir ama ben kafa dinliyorum. İnsanlar arasında olmayı seviyorum ama onlara zor alışırım.” Gülerek ekledi: “Baksanıza ilk gördüğüm günden beri dikkatimi çektiniz hayranlığımı kazandınız ama ehlileşmem üç cuma aldı.”</p>

  <p class="normal1">Merve içtenlikle “Estağfurullah!” dedi.</p>

  <p class="normal1">Zafer Muhkem anlatmaya devam etti:</p>

  <p class="normal1">“Gariptir, psikiyatrım ama henüz kendimi tedavi edebilmiş değilim. Çocukluktan beri utangaç ve yalnız bir adamımdır. Galiba bu nedenle on iki yıl tıp okudum, psikiyatri üzerine uzmanlaştım.”</p>

  <p class="normal1">Merve daha da heyecanlandı. Bir psikiyatrla karşı karşıyaydı.</p>

  <p class="normal1">“Eğitiminizi de Amerika’da mı yaptınız?”</p>

  <p class="normal1">“Aslında yeni tanıştığım bir hanıma kendimden bahsetmem lazım. Efendim ben aslen Konyalıyım. Muhkem bir aileden gelirim. Sağlamlığıyla tanınmış bir aile. Konya’da dedeme herkes gönülden inanırdı. Her işinde sağlamdı, dürüsttü, yol göstericiydi. Babam genç yaşta kalpten ölünce dünya güzeli anneme Amerika’da yaşayan bir adam, yazın Konya’ya geldiğinde talip oldu; ben ve anacığım da 1985 yılında New York’a taşındık. On yedi yaşındaydım. Gidiş o gidiş. Geçen yıl dönene kadar New York’ta yaşadım. Lisans eğitimimi Columbia’da, tıp alanında çalışmalarımı ve psikiyatri uzmanlığımı New York Üniversitesi’nde tamamladım. Uzun yıllar yine aynı fakültede öğretim üyeliği yaptım. Klinik psikoloji çalıştığım için aynı fakültede ‘deli doktoru’ oldum. Sonunda bıktım. Annemi, çok sevdiğim üvey babamla baş başa bırakarak, geçen yıl Türkiye’ye dönüp İstanbul’a yerleştim.”</p>

  <p class="normal1">Merve sormadan anlatmaya devam ediyordu:</p>

  <p class="normal1">“Bekârım. Altı ay önce Cihangir’de bir muayenehane açtım. Özel bir üniversitede de ders veriyorum. Evim ile muayenehanem aynı dairede. Bu hafta sonu evde tadilat var. Ev, şimdi leş. Dairem çok güzel, muhteşem bir de manzarası var ama bina çok eski. Ben daireye tadilat yaptırmadan girdim. Yavaş yavaş adam edeceğim.”</p>

  <p class="normal1">“Ev sizin mi?”</p>

  <p class="normal1">“Evet, Amerika’da biraz birikimim vardı. Onu değerlendirdim. Dairenin manzarasını görünce dayanamadım, bastım 1 milyon doları, her yeri dökülen daireyi satın aldım.”</p>

  <p class="normal1">Merve adamın epeyce zengin olduğunu anladı. Yeni bir konu açmak için “Motosiklet kullanıyor musunuz?” diye sordu.</p>

  <p class="normal1">Zafer Muhkem “Evet. Kıyafetimden anladınız değil mi?” dedi gülümseyerek.</p>

  <p class="normal1">Merve hafif utangaç “Öyle sayılır” dedi. “Üç haftadır aynı kıyafeti giyiyorsunuz.”</p>

  <p class="normal1">“Söyledim, galiba biraz garibim. Çocukluğumdan beri motosiklete çok düşkünüm... Bir de lacivert renge. Esasında ben maviyi severim. Ancak mavi gündüzün rengi. Gecenin mavisine ise lacivert diyoruz... Neyse... Motosiklet merakımı anlatıyordum. Motosiklete, gizli gizli, Konya’da on iki-on üç yaşında binmeye başladım. Çok sevdiğim bir abim vardı. Onun motoruna binerdim. Zaten motor kullanmayı bana o öğretti. Neredeyse yirmi yıldır motorum var. Her yere onunla gittiğim için motosiklet üzerinde giyilebilecek kıyafetler tercih ettim. Takım elbiseyle motorun tepesine oturulmaz. Lacivert renge ve motor üzerinde giyebileceğim kıyafetlere o kadar alıştım ki, bu gece yanımda motorum olmadığı halde yine de motosiklete uygun bir kıyafet giydim. Ancak, üç haftadır tamamen aynı şeyleri giymiyorum. Siz hepsi lacivert olduğu için uzaktan hep aynı kıyafetle dolaştığımı sanabilirsiniz.”</p>

  <p class="normal1">Merve içinden “Ne fark var ki, hep aynı veya çok benzer şeyleri giyiyorsun” diye geçirdi, ama bir şey söylemedi. Gözleri adamın boynundaki güneş gözlüğüne takıldı.</p>

  <p class="normal1">Genç kızın bakışlarını fark eden adam “Ona da alameti farikam diyebilirsiniz” diye açıkladıktan sonra güldü. “Tamam, tamam. Normal bir insan olduğumu iddia etmiyorum.”</p>

  <p class="normal1">“Bu gece motosiklet neden yok?”</p>

  <p class="normal1">“Normal değilsem de canımı düşünmeyecek kadar salak değilim. İçki içeceğim geceler dışarı taksiyle çıkmayı tercih ediyorum. Hayatı seviyorum.”</p>

  <p class="normal1">Birden hatasını anlamış gibi elini kafasına vurdu:</p>

  <p class="normal1">“Ne kadar nezaketten yoksun bir adamım ben. Hep kendimi anlatıyorum. Biraz da siz kendinizden bahsedin.”</p>

  <p class="normal1">Merve kısa cümlelerle mesleğini, nerede çalıştığını, nerede oturduğunu anlattı. Kendinden bahsetmeyi pek sevmediği için sözünü çabuk bitirdi. O genel geçer konuları konuşmayı tercih ederdi.</p>

  <p class="normal1">Dr. Zafer Muhkem baktı ki Merve kendisini anlatmayı pek sevmiyor, uzun uzun Amerika’daki hayatından bahsetti. Anlattıkça Merve’nin Amerika’daki yaşama oldukça büyük ilgi duyduğunu anladı. Bu sefer daha da ballandırarak anlatmaya başladı.</p>

  <p class="normal1">Merve birkaç kez “Amerika’da yaşamayı çok isterdim” dedi. Zafer de her seferinde o kadar abartılacak bir şey olmadığını söyledi.</p>

  <p class="normal1">“Yok o kadar da değil. Tamam, Amerika’nın bir sürü nimeti var ama insanın kendi ülkesi başka. Her sabah Galata Köprüsü’ne bakarak uyanmak, gece oraya buraya savrulan gemilerin ışık oyunlarını seyretmek, dünyanın hiçbir yerinde görülmeyecek muhteşem manzaralar.”</p>

  <p class="normal1">Yine konuşmasına ara verdi. Sanki eski arkadaşlarmış gibi aniden “Bir gün size evimi göstermek isterim. Çok seviyorum. Tamirat bitsin belki bir gün fakirhanemi şereflendirirsiniz” diyiverdi.</p>

  <p class="normal1">Merve ne diyeceğini bilemedi. Gülümsedi. “İnşallah!” diye mırıldandı.</p>

  <p class="normal1">Dr. Zafer Muhkem konudan konuya atlamaya bayılıyordu. Her sözüyle Merve’yi daha da büyülediğini hissetmek, ona büyük zevk veriyordu.</p>

  <p class="normal1">“Merve Hanım, gelin bir anlaşma yapalım.”</p>

  <p class="normal1">“Neymiş o anlaşma?”</p>

  <p class="normal1">“Ben Amerika’da yetiştim. Galiba Anglosakson âdetlerine çok alışığım. Birbirimize ‘siz’ diye hitap etmekten vazgeçsek.”</p>

  <p class="normal1">Merve adamın her adımda kontrolü daha fazla ele geçirdiğinin farkındaydı, o iddialı genç kadın Zafer Muhkem karşısında yavru bir kediye dönüşmüştü. Sadece “Bilmem. Siz bilirsiniz” diyebildi.</p>

  <p class="normal1">Zafer düzeltti:</p>

  <p class="normal1">“Siz değil, sen bilirsin.”</p>

  <p class="normal1">Merve bu kez şuh bir kahkaha attı:</p>

  <p class="normal1">“Sen bilirsin Zafer!”</p>

  <p class="normal1">“Hah, şöyle!”</p>

  <p class="normal1">Gecenin ilerleyen saatlerinde Merve tamamen adama kitlendi. Zafer anlatıyor, Merve ya kahkahalarla onu tasdik ediyor ya da sadece gülümsüyordu. Ancak, geceden ve daha ötesi Zafer’den çok hoşlandığı aşikârdı. Bir ara Zehra ona uzaktan “Ben gidiyorum” anlamında bir işaret çaktı. Sadece başını sallamakla yetindi. Zehra’nın barı yalnız mı, yoksa koca barın öbür ucunda sohbet ettiği adamla mı terk ettiğini anlamadı, merak da etmedi. Şu an için onun gözünde tek bir hedef vardı: Sohbetine doyamadığı, gizemine bayıldığı, bakışlarından hem ürktüğü hem de garip bir zevk aldığı adama daha da yaklaşmak. Adamın anlattıklarına kahkahalar atarken arada bir adamın dizine, omzuna dokunuyordu. Ama adam sanki dokunmamaya dikkat ediyordu.</p>

  <p class="normal1">Merve şimdi vücudunda testosteron, östrojen ve progesteron hormonlarının aynı anda ve muhteşem bir ahenk içinde çalıştıklarını bilmiyordu. Vücudunun ona söyledikleri hoşuna gidiyordu.</p>

  <p class="normal1">Bu gece hayatında içmediği kadar çok ve hızlı içmişti. Başka bir zaman bu gece içtiğinin yarısını içse çoktan sızmış olurdu. Cinsellik hormonlarıyla birlikte vücudunda adrenalin üretimi de o kadar azmıştı ki, kendisini dimdik ayakta, hatta daha kovalarca içki içebilirmiş gibi hissediyordu.</p>

  <p class="normal1">Zafer de en az onun kadar içiyordu, ona da hiçbir şey olmuyordu.</p>

  <p class="normal1">Merve birden saatine bakmayı akıl etti:</p>

  <p class="normal1">“Saat bir buçuğa geliyor. Zaman ne kadar da çabuk geçmiş. İki küsur saat nasıl geçti, anlamadım.” Son bir cesaretle “Zafer, hadi kalkalım” dedi.</p>

  <p class="normal1">“Ne güzel sohbet ediyorduk. Geceyi burada mı keselim? Saat henüz biri yirmi geçiyor!”</p>

  <p class="normal1">Merve ayağa kalktı. Hafiften yalpalıyordu.</p>

  <p class="normal1">“Neden kesecekmişiz ki? Gidelim benim eve. Ben de sana viski veririm. Belki senin içtiğin kadar kaliteli değildir ama idare eder. İstersen, kahve de yaparım.”</p>

  <p class="normal1">Çapkın çapkın güldü:</p>

  <p class="normal1">“Baksana senin evde tadilat varmış. Evin hem dağınıktır hem de boya kokuyordur. Hele yağlıboya çok kokar. Bu gece bende kalırsın. Yarın sabah sana kahvaltı da hazırlarım. Çok güzel omletler yaparım.”</p>

  <p class="normal1">“Madem çok istiyorsun. Hadi senin eve geçelim.”</p>

  <p class="normal1">O da kalktı. Ama o yalpalamıyordu. Barmene döndü:</p>

  <p class="normal1">“Bu geceyi de hesabıma ilave ediver. Merve Hanım’ın masasını da unutma.”</p>

  <p class="normal1">“Emredersiniz!”</p>

  <p class="normal1">Zafer Muhkem barın üzerine 100 lira fırlattı, barmenin minnettar bakışları arasında Zafer önce boynundaki güneş gözlüğünü eliyle kontrol edip, sonra bar tezgâhından lacivert Nike beyzbol şapkasını alınca Merve de çantasını ve fularını almayı akıl etti. Sonra da mekânı terk ettiler.</p>

  <p class="normal1">Garson Yılmaz, Merve’nin arkasından bakarken içinden “Maşallah, üçü de boş çıkmadı! Ne karılar var be hayatta!” diye geçirdi. “Eskiden bunlara alenen aşufte denirdi. Şimdi çapkın deniyor. ‘Çapkın hanımefendiler’ erkek kaldırıyorlar.”</p>

  <p class="normal1">Barın köşesindeki boy aynasına baktı. Kendini süzdü. Sonra “Ama en iyi işi Canan Hanım çıkardı. Barın en yakışıklısını iki üç saat sonra o koynuna alacak” diye mırıldandı.</p>

  <p class="normal1">Merve Deliormanlı ile Dr. Zafer Muhkem, genç kızın Teşvikiye Camii arkasındaki Av. Süreyya Ağaoğlu Sokak’taki dairesine asansörle ulaştıklarında saat 01.45’i gösteriyordu.</p>

  <p class="normal1">Merve bindikleri takside adama yaklaşmak, hatta ellerini tutmak istedi ama Dr. Zafer şoförü işaret ederek kulağına “Arabada hoş olmaz!” anlamında bir şeyler söyledi. Merve önce bozuldu, sonra boş verdi.</p>

  <p class="normal1">Sokak kapısından doğrudan salona geçiliyordu. Kapıdan salona girdikleri an Merve gayriihtiyari salonun ışıklarını açtı. Adam “Lütfen kapa ışıkları” dedi.</p>

  <p class="normal1">“Neden?”</p>

  <p class="normal1">“Sokak lambası salonu yeteri kadar aydınlatıyor. Böyle daha romantik değil mi?”</p>

  <p class="normal1">Romantizmle ilgili bir cümle duyunca Merve önce ışıkları kapadı, sonra adamın boynuna atılıp öpüşmek istedi. Adam Merve’yi, boynunu kaçırarak bir kez daha reddetti.</p>

  <p class="normal1">Önce tel gözlüklerini çıkardı. Katladı ve yeleğin sağ cebine koydu. Sonra yavaş yavaş, hiç acelesi yokmuş gibi kazağının boynundan güneş gözlüğünü alıp taktı. Gerçekten hiç acelesi yoktu. Her işini adım adım, adeta tadını çıkararak yapıyordu. Lacivert beyzbol şapkasını taktı. Yeleğin cebinden bir çift doktor eldiveni çıkardı.</p>

  <p class="normal1">Güneş gözlüğünü takmadan evvel Dr. Zafer’in bakışlarının daha da delici hale geldiğini Merve sonradan hayal meyal hatırlayacaktı.</p>

  <p class="normal1">Adam Merve’ye gülümsedi:</p>

  <p class="normal1">“Söylemiştim, ben biraz anormalim. Sevişmem de anormaldir.”</p>

  <p class="normal1">Merve şaşkın ve peltek bir sesle “Hadi şapka ve gözlüğü anladım” diyebildi. “Motosiklet alışkanlığı. Eldivenler de neyin nesi?”</p>

  <p class="normal1">“Alışkın olmadığım yerlerde eşyaları çıplak elle tutamam.”</p>

  <p class="normal1">“İyi de biraz sonra benimle sevişeceksin. Bana nasıl dokunacaksın?”</p>

  <p class="normal1">“Eldivenlerimle!”</p>

  <p class="normal1">Adam yine yelek cebinden doktorların ameliyathanelerde kullandıkları maskelerden çıkardı. Maskenin uçlarındaki ipleri kulaklarına geçirerek ağzına yerleştirdi. Burnunu da maskeyle kapadıktan sonra sırıttı.</p>

  <p class="normal1">“Sevişirken etrafa çok tükürük saçarım da! Tedbiren!”</p>

  <p class="normal1">O an Merve kusacağını hissetti. Ani bir hareketle çantasını salonda kanepenin önündeki uzun sehpaya bıraktı ve sağ eliyle ağzını tutarak ve giderek daha şiddetli öğürerek banyoya koştu.</p>

  <p class="normal1">Klozetin kapağını açtığında kusmaya başlamıştı bile. Klozetin önünde diz çöktü.</p>

  <p class="normal1">Bu gece içtiği içkiler ondan intikam alıyordu. Sanki bütün içi boşalana dek öğüre öğüre kustu.</p>

  <p class="normal1">Öğürmesi yavaşlamaya başladıktan biraz sonra kusması da kesildi. Ağzında kalan son kusmuk artıklarını da klozete tükürdü. Birkaç kez sümkürdü. Sanki burnunu ve genzini kusmuk parçaları tıkamıştı. İyice halsiz de kalmıştı. Bir süre kollarını klozetin pis ağzına dayayarak kuvvet topladı. Sonra yavaş yavaş ayağa kalktı. Aynaya baktı. Felaket görünüyordu. Makyajı bütün yüzüne dağılmış, zavallı bir palyaçoya benziyordu. Ağzından ve burnundan akan salyaları yıkadı. Genzine biriken ve acı bir tat veren kusmuk artıklarını temizlemek için ağzını birkaç kez suyla çalkaladı.</p>

  <p class="normal1">Biraz kendine gelir gibi olunca yüzünü sıvı sabunla yıkamaya başladı. Döver gibi, tokat atar gibi yüzüne su vurmak iyi geldi. Aynada tekrar kendine baktı. Suratı artık temizdi. Ama saçları darmadağınıktı. Kusmuk artıkları saçlarının uçlarına da bulaşmıştı. Onları da suyla sildi. Gerisine boş verdi. Yüzünü bir havluyla yarım yamalak kuruladı.</p>

  <p class="normal1">Kızmıştı. Çok kızmıştı. Bir hışım salona geri döndü. Adam suratına gülümsüyordu.</p>

  <p class="normal1">“Dr. Zafer Muhkem hemen evimi terk et. Seni istemiyorum.”</p>

  <p class="normal1">“Eve beni sen çağırdın ama gitmek benim keyfime bağlı. Ne zaman istersem o zaman giderim.”</p>

  <p class="normal1">“Yok ya!”</p>

  <p class="normal1">O anda Zehra’nın akşam anlattığı seri katil haberi aklına geldi. Zehra’nın anlattıklarını unutmuştu. Demek çok ama çok sarhoş olmuştu. Beyni zonk etti:</p>

  <p class="normal1">“Seri katil!”</p>

  <p class="normal1">Anında bir balyoz gibi güçlü bir ağrı beyninin sağ bölümüne saplandı. Neredeyse acıdan bağıracaktı. Birden çantasına doğru hamle yaptı. Adam sırıtarak kendi cebinden Merve’nin her zaman çantasında taşıdığı biber gazı spreyini ve cep telefonunu çıkardı.</p>

  <p class="normal1">“Emanetler emin ellerde!”</p>

  <p class="normal1">Merve hemen sabit telefona doğru yöneldi.</p>

  <p class="normal1">“Yerinde olsam o telefona dokunmam, katiyen bağırmaya da kalkmam.”</p>

  <p class="normal1">Adam konuşurken o kadar otoriterdi ki Merve olduğu yerde donakaldı.</p>

  <p class="normal1">Adam yeleğinin iç tarafını sağlı sollu açtı. Yelek içine özel olarak dikilmiş lacivert deri haznelerde; üç sağ, üç de sol tarafta, en incesinden en kalınına her biri yaklaşık yirmi santim boyunda altı bıçak parlıyordu. Adam ayrıca yeleğin iç cebinden lacivert bir kadife kutu çıkardı. Kutu, kaliteli dolmakalem kutularına benziyordu. Kutuyu açtı. Merve’ye gösterdi. Yine lacivert kadife bir haznenin içinde iki çelik bıçak parlıyordu, iki tane de neşter. Normal bir dolmakalemden biraz daha uzundular. Kutuyu kapadı, yeleğinin iç cebine geri koydu. Yeleğini kapadı.</p>

  <p class="normal1">Adam pervasız konuşmaya başladı:</p>

  <p class="normal1">“Hepsi dünyanın en sağlam çeliklerinden yapılmıştır. Özel imalat. Bunlarla bir ton ağırlığında bir mandayı keser, derisini yüzer, kemiklerini etlerinden ayırabilirim. Bıçakları lazerli aletimle daha yeni bileyledim.”</p>

  <p class="normal1">Merve’den gayriihtiyari bir çığlık çıktı. Aniden bütün vücudunu ter bastı. Sanki tüm organları zangır zangır titremeye başladı.</p>

  <p class="normal1">“Bana bak, sus ve dediklerimi aynen yap!”</p>

  <p class="normal1">Merve eliyle ağzını kapamaya çalıştı.</p>

  <p class="normal1">“Bugün gazetede okuduğunuz sadece öldürdüklerimin listesi. Onları bana itaat etmedikleri için öldürmek zorunda kaldım. İtaat edenler, maşallah, sağlık sıhhat içinde yaşıyorlar. Sen de itaat et ve yaşa. Aksi halde ölüm listesine seni de eklemek zorunda kalırım.”</p>

  <p class="normal1">Merve’den kısık bir “Hıı!” sesi çıktı. İtaat edip etmeyeceği anlaşılmadı. Ancak, çok ama çok büyük bir şok yaşadığı kesindi.</p>

  <p class="normal1">Zafer Muhkem kanepeye oturdu. “Soyun!” diye sertçe emretti.</p>

  <p class="normal1">Merve zor duyulan bir sesle “Neden?” diye sordu.</p>

  <p class="normal1">“Biraz sonra beni tatmin edeceksin de ondan. Önce tahrik etmen lazım.”</p>

  <p class="normal1">“Yapamam ki!..”</p>

  <p class="normal1">Adam bağırmaya başladı:</p>

  <p class="normal1">“Ne demek yapamam! Orospu, barda götünü, memeni bana, hatta bardaki tüm erkeklere göstermek için can atıyordun. Şimdi mi namusun tuttu... Yoksa diğer orospular gibi seni de mi kesmemi istiyorsun?”</p>

  <p class="normal1">Cümleyi duyunca Merve yavaş yavaş bluzunun düğmelerini çözmeye başladı.</p>

  <p class="normal1">“Daha hızlı! Daha hızlı!”</p>

  <p class="normal1">Merve koparırcasına tüm düğmelerini açtı. Bir çırpıda beyaz bluzu üzerinden çıkardı. Memeleri anında ortaya çıktı.</p>

  <p class="normal1">Zafer Muhkem “Ha şöyle! Söz dinle. Beni memnun et. Ben de seni affedeyim. Kurtar canını.”</p>

  <p class="normal1">Açıkça yutkundu:</p>

  <p class="normal1">“Vücuduna göre ne kadar büyük memelerin var senin. Hem de sütbeyaz. Meme uçların da ne kadar büyük öyle. Şahane, şahane!”</p>

  <p class="normal1">Merve ne diyeceğini bilemiyor, adamın karşısında dimdik duruyordu.</p>

  <p class="normal1">“Hadi durma, durma. Duranı Allah sevmez. Çıkar eteğini de.”</p>

  <p class="normal1">Artık emirlere gayriihtiyari tepki veren Merve siyah deri eteğini çabucak çıkardı. Şimdi üzerinde sadece beyaz tanga bir külot ve parmaklarını açıkta bırakan yazlık siyah topuklu ayakkabılarıyla kalmıştı.</p>

  <p class="normal1">“Bacakların da sütun gibiymiş maşallah. Tam benlik. At ayakkabıları da, at, at!”</p>

  <p class="normal1">Merve mihaniki ayakkabılarını da çıkardı.</p>

  <p class="normal1">“Ayakların da çok güzel. Merve Deliormanlı. Senin her yerin güzel. Tam bana göre. Gel, yanıma otur.”</p>

  <p class="normal1">Merve kanepenin yanına titreyerek ilişti.</p>

  <p class="normal1">“Yok olmadı, iyice yakınıma gel ama bana sarılma. Dibimde dur.”</p>

  <p class="normal1">Merve adama iyice yaklaştı.</p>

  <p class="normal1">“Hah şöyle. İndir!”</p>

  <p class="normal1">Merve neyi indireceğini anlamadı. Anlamsız bir ifade ve korkudan yerinden fırlayacakmış gibi bakan gözlerle adama baktı.</p>

  <p class="normal1">“Sana indir dedim?”</p>

  <p class="normal1">Hâlâ soran gözlerle bakan genç kız kendisini toparlayıp “Neyi indireceğim?” diye soramıyordu.</p>

  <p class="normal1">“Kızım benim pantolonun fermuarını indireceksin. Sonra da elinle benim malafatı donun içinde bulup ortaya çıkaracaksın.”</p>

  <p class="normal1">Merve komutu şimdi anlamıştı. Adamın pantolonunun fermuarını açtı. Zafer Muhkem memnun olmuştu:</p>

  <p class="normal1">“Aferin kız, itaat etmeyi iyi biliyorsun. Muamelen de iyiyse yırtarsın bu gece.”</p>

  <p class="normal1">Adam oturduğu yerde debelenip kendi elleriyle, önce pantolonunu sonra da donunu aşağıya, ayak bileklerine kadar indirdi. Merve gayriihtiyari anında başını ters yöne çevirdi. Adam güldü:</p>

  <p class="normal1">“Ne o, hayatında hiç malafat görmemiş taze gelin misin? Bak şuna!”</p>

  <p class="normal1">Merve dönüp bakmayınca adam sinirlendi:</p>

  <p class="normal1">“Bana baksana sen. Senin yediğin aletleri yan yana dizsek Boğaz’a köprü olur be! Bana mı ayak yapıyorsun?”</p>

  <p class="normal1">Sesini gittikçe yükseltiyordu:</p>

  <p class="normal1">“Bak ulan bu tarafa! Beni deli etme!”</p>

  <p class="normal1">Merve döndü, adamın önüne baktı. Pörsük bir erkeklik organı yan yatmış duruyordu. Midesi yine kalktı. Öğürdü.</p>

  <p class="normal1">“Kaldır onu!”</p>

  <p class="normal1">Merve bu sefer anında cevap verdi.</p>

  <p class="normal1">“Nasıl?”</p>

  <p class="normal1">“Al ağzına, em! Sikimi kaldır.”</p>

  <p class="normal1">Merve eğildi, önce pörsük erkeklik aletini bir eliyle tuttu. Sanki ölü bir fare tutuyormuş duygusuna kapıldı. Ağzına gelen kusmuk parçalarını genzine geri itmek istercesine yutkundu.</p>

  <p class="normal1">“Eğil ve ağzına al!”</p>

  <p class="normal1">Merve çaresiz eğildi, esasında çok ama çok sevdiği bir eylemi bu kez tiksinerek ama tiksindiğini belli etmekten de ödü koparak yapmak üzere başını adamın apışarasına götürdü ve adamın organını bir hamlede ağzına aldı.</p>

  <p class="normal1">“Em, em ulan!”</p>

  <p class="normal1">Merve adamın kamışını emmeye başladı. Ancak, sanki ağzında ölü bir fare vardı. Ölü farenin yumuşak bedeni! Öyle bir duyguya kapıldı. Tekrar yutkundu. Bu kez hırsla ve hızla aleti emmeye başladı. Ancak, fare bir ölü olduğu için değil başını kaldırmak, kımıldamıyordu bile. Merve’nin ağzının içinde, sümük gibi yumuşak bir et parçası emildikçe sağa sola savruluyor ama kıpırdamıyordu. Ne yapsa ne etse fare ölüsünü canlandırmak mümkün olmuyordu.</p>

  <p class="normal1">Zafer Muhkem de ıkınıyor, sıkınıyor ama erkeklik organını bir türlü ayağa kaldıramıyordu. Hırsla bağırdı:</p>

  <p class="normal1">“Kaldır ulan şunu! Kaldır! Yoksa ben seni indireceğim!”</p>

  <p class="normal1">Merve birden başını kaldırdı. Hırsla adama “Kalkmıyor bu! Kalkmıyor” dedi.</p>

  <p class="normal1">“Sana kaldır dedim! Bak sonra fena olacağız.”</p>

  <p class="normal1">“Ben de sana kalkmıyor dedim. Bu işi ilk defa yapmıyorum. Ben kaldıramıyor değilim. Herkese yaptığımı sana da yapıyorum. Sen kaldıramıyorsun.”</p>

  <p class="normal1">Genç kızın içinde büyüyen kızgınlık korkunun önüne geçmeye başlamıştı. O an adamın gözlerinin çakmak çakmak olduğunu, bayılmakta olan insanlarınki gibi gözbebeklerinin yana kaymaya başladığını gördü. Adam kendinden geçiyordu. Eli yeleğinin iç kısmındaki bıçaklara gitti.</p>

  <p class="normal1">O an nasıl karar verdiğini, nereden cesaret aldığını hiçbir zaman kendisine bile izah edemeyecek olan Merve, adamın aletine tekrar gömüldü. Üst damağı ile dilinin arasına aldığı organı hırsla emmeye başladı. Sanki bir şeyler hissedermiş gibi adamın iki eli yanına düştü. Bir an erkeklik organının tümünü ağzına aldı, organa sanki kendi de büyük zevk alıyormuş gibi iyice yumuldu ve birden dilini geri çekti. Ağzını iyice açarak adamın organını hırsla ve var gücüyle bir anda ısırdı. Bir an soluklandı, fare ölüsünü var gücüyle tekrar ısırdı. Sanki organı olduğu yerden koparmaya niyetlenmiş gibi ısırıyordu.</p>

  <p class="normal1">O an Zafer Muhkem’den öyle bir çığlık sesi yükseldi ki, adeta apartman inledi.</p>

  <p class="normal1">Zafer Muhkem’in acı avazı Merve’ye güç verdi. Aniden ayağa kalktı, adam acıyla ellerini apışarasına götürdüğü anda Merve sokak kapısına doğru fırladı. Adam ona doğru bir hamle yaptı ama Merve’yi tutamadı. Yere düştü. Bacaklarına indirdiği pantolonu ve donu ayaklarına dolanmıştı. Düşerken Merve göz ucuyla adama baktı. O an sanki ona, adamın uzun gümüşi saçları biraz yana kaymış, aradan bir tutam kül rengi saç gözükmüş gibi geldi. Ancak, üzerinde hiç durmadı. Adam yerde yine apışarasını tutuyor ve inlemeye devam ediyordu.</p>

  <p class="normal1">Merve daireden dışarı fırladı. Üzerinde sadece külot, merdivenlere seğirtti. O kadar hızlı hareket ediyordu ki, gece geç vakit bir daha kullanılmadığı için beşinci katta durmakta olan asansörü görmedi. Kapısına bakmadı bile. Dördüncü kata doğru koşar adımlarla inmeye başladı.</p>

  <p class="normal1">Ayakları titriyordu ama o yine de koşmaya çalışıyordu. Aynı zamanda bağırıyordu da. Dördüncü kata vardığında bağırdığını zannettiğini ama sesinin hiç çıkmadığını fark etti. Durdu. Soluklandı. Kendi kendini tembihledi: “Sakin ol Merve. Tehlike geçti. Sakin ol.”</p>

  <p class="normal1">Üçüncü kata doğru inerken tekrar denedi:</p>

  <p class="normal1">“İmdaaat! İmdaat. Katil var! Adam öldürüyorlar!”</p>

  <p class="normal1">Şimdi sesi çıkıyordu. Hem de nasıl. Ama her katında tek daire olan apartmanda değil açılan, aralanan kapı bile yoktu. Ya duymuyorlardı ya korkudan tepki veremiyorlardı.</p>

  <p class="normal1">“İmdaat! İmdaat!”</p>

  <p class="normal1">Üçüncü kata ulaştığında asansörün o kattan geçip aşağı doğru yol aldığını, çıkardığı ses ve ışık hareketinden fark ettiğini sonradan hatırlayacaktı.</p>

  <p class="normal1">Açılmıyordu, bir tek daire kapısı açılmıyor, kahrolası apartman sakinleri onu duymuyor veya umursamıyorlardı. Belki onlar da çok korkmuştu. Birden kapıcı aklına geldi. Apartman boşluğundan aşağı doğru tüm gücüyle bağırdı:</p>

  <p class="normal1">“Hüsam Efendi! Hüsam Efendi! Yetiş! Ne olur, yetiş! Yalvarıyorum yetiş! Yalvarıyorum!”</p>

  <p class="normal1">Farkında değildi ama artık hüngür hüngür ağlıyordu.</p>

  <p class="normal1">“İmdaaat! İmdaaat! Adam öldürüyorlar! Seri katil burada!”</p>

  <p class="normal1">İkinci kata geldiğinde ortada hâlâ kimse yoktu. İlk enerjisi tükenmeye başlamıştı. Umudu tekrar kayboluyor, korku vücudunu tekrar teslim alıyordu. Tekrar tekrar bağırdı. Sesinin ilk gücü kaybolmaya başlamıştı:</p>

  <p class="normal1">“İmdaaat! İmdaaat! Seri katil beni öldürecek! Seri katil...”</p>

  <p class="normal1">O sırada ikinci katın daire kapısı hafifçe aralandı. Nedime Hanım kapısını açmaya cesaret edebilmişti.</p>

  <p class="normal1">Nedime Hanım, korku ve merakla neredeyse çırılçıplak, merdivenlerden aşağı koşan ve avaz avaz bağıran Merve’yi görünce kapıyı tamamen açtı. Merve kendisini bir anda daireden içeri attı. Nedime Hanım anında kapıyı kapadı, kilitledi, zincirlerini taktı. Kadın merak ve korku dolu gözlerle “Hayırdır!” diyebildi.</p>

  <p class="normal1">Merve soluk soluğaydı:</p>

  <p class="normal1">“Beni öldürecek... Beni öldürecek...”</p>

  <p class="normal1">“Kim, kim öldürecek kızım?</p>

  <p class="normal1">“Seri katil... Seri katil...”</p>

  <p class="normal1">“Seri ne demek? Katil kim kızım?”</p>

  <p class="normal1">O sırada Merve’nin bacakları arasından sular akmaya başladı. Altına işiyordu. Merve önüne baktı, bakarken yerde birikmekte olan suları gördü, başı dönmeye başladı, yer ve tavan birbirine karıştı ve sidiğinin iyice ıslattığı yere düştü. Bayılmıştı.</p>

  <p class="normal1">Nedime Hanım ellerini havaya kaldırıp “Bana güç ver Allahım!” dedi ve dua edermiş gibi ellerini yüzüne sürdü.</p>

  <p class="normal1">Sabit telefonuna doğru yürümeye başladı.</p>
</body>
</html>
