<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:72aa56fd-e4fc-4b2a-bba5-9782f122b66c" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_7"><br class="calibre3" />
  Yedinci bölüm</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal2">Kütahya</p>

  <p><br class="chapter" /></p>

  <p class="normal1">1983 yılının yaz ayları Muzaffer ve Zafer için çok keyifli geçti. Gıcır gıcır son model lacivert Doğan araba, ikizler için sihirli bir oyuncaktı sanki.</p>

  <p class="normal1">Dedeleri ve anneleriyle hafta içi en az bir gün, hafta sonu da mutlaka pazar günleri arabaya atlayıp çevreyi gezmeye çıkıyorlardı. Kütahya’nın ilçelerini karış karış gezdiler. Birkaç kez Eskişehir’e gittiler. Porsuk Çayı’nın üzerinde çeşitli mesire yerleri keşfettiler.</p>

  <p class="normal1">Bu geziler herkese çok iyi geliyordu. Hele hele Muzaffer ve Zafer arabanın arkasına kurulup –ön koltukta dedelerinin yanına anneleri oturuyordu– etrafı seyretmekten büyük keyif alıyorlardı.</p>

  <p class="normal1">1983 yazında ikizler ortaokulu bitirmişler ve on beş yaşını bulmuşlardı. Dedeleri Yılmaz altmış beş, anneleri Hürrem ise otuz beş yaşına ulaşmıştı. Araba, yaşları farklı dört kişiyi ortak bir keyifte birleştirmiş, onları birer arkadaş yapmıştı. Muzaffer ve Zafer geziye çıkmadıkları günlerde bile evde bir sonraki gezinin planlarını yapıyorlar, akşam dedelerinden merakla hangi gün müsait olacağını öğreniyorlardı. Dedeyi nereye gidileceği konusunda ikna etmek hiç zor değildi.</p>

  <p class="normal1">Yılmaz Sağlam da bu yaşından sonra kendisini dükkândan veya pazar günleri pijamaları içinde bütün gün evde miskinlik etmekten kurtaran araba gezmelerinden çok hoşlanıyordu. Ali’yi çoktan gözden çıkarınca elinde büyüttüğü, dükkâna daha on iki yaşındayken çırak olarak giren yirmi yıllık emektarı Kemal’e bel bağlamaya başlamış, işleri ona öğretmişti.</p>

  <p class="normal1">Kemal’i Yılmaz Bey evlendirmiş, iki oğlunu adeta torunları saymış, doğumdan tutun sünnetlerine kadar çocukların her türlü ihtiyaçlarıyla ilgilenmişti. Son yıllarda Kemal’i evladı, hem de en hayırlı evladı olarak görüyordu. 1983 yılının sonunda Kemal’e “Sağlam Toptan Kuru Gıda Limited Şirketi’nden hisse vermek kararındaydı. O yaz ilk defa Kemal’e dükkânı emanet etmeye başladı. Haftada bir gün de olsa, dükkânı bütün gün Kemal idare ediyordu.</p>

  <p class="normal1">Altmış beş yaşında artık kendisinde eski enerjiyi bulamadığını sanan Yılmaz Sağlam, kaçamak yapmak için yakaladığı fırsattan çok hoşlandı. Arabayla geziye gittikleri günlerde okulu asmış yaramaz öğrenciler gibi neşeli oluyor, adeta gençlik günlerine geri dönüyordu.</p>

  <p class="normal1">Bir ömür boyu ağzına ne içki, ne sigara koyan ve eskiden beri yediğine içtiğine dikkat eden Yılmaz Bey, araba gezintileriyle birlikte aslında yaşlananın ruhu olduğunu fark etti.</p>

  <p class="normal1">Gerçekten son yıllar, Muzaffer’in okul başarısı dışında, ona sadece mutsuzluk ve huzursuzluk getiren olaylarla doluydu. Ali hayattaki en büyük hayal kırıklığı olmakla kalmamış, bu yaşta hayatında en yakın kişi olması gereken Zarife Hanım’ı da kendisinden koparmıştı. İster istemez oğlu Ali’nin düştüğü durumlar için karısı Zarife’yi suçluyor, Zarife’nin eşek kadar oğluna hâlâ sahip çıkmasına ifrit oluyordu. Artık duygularını söylemekten imtina etmediği için son yıllarda karısıyla ilişkileri de oldukça kopuktu. Aynı yastığa yıllarca baş koyan karı koca, aynı otel odasında kalan yabancılara dönüşmüşlerdi.</p>

  <p class="normal1">Koskoca konakta yedi kişinin ortasında koyu bir yalnızlık yaşayan Yılmaz Bey kahveye çıkmayı da sevmediği için arkadaşlarıyla da pek görüşmüyordu. Akşam yemeğinden sonra televizyonun önünde, durakta otobüs bekler gibi, uykusunun gelmesini bekliyordu.</p>

  <p class="normal1">Araba alma fikri, Muzaffer’in yine okuldaki bir başarısını duyup sevinçlere gark olduğu bir gün aklına düştü. İkizler o yaz ortaokulu bitireceklerdi. Çocuklar ne anneden ne hayırsız babadan ilgi görüyorlardı. Hem annelerine hem babalarına yabancıydılar. Yaz tatilleri de ikizler için cehennem hayatı gibiydi. Ne onları tatile götüren biri vardı ne de onlara hediye alan. Üstelik dışarıda arkadaşlarıyla vakit geçirmekten de hoşlanmıyorlardı. Yılmaz Bey, birlikte vakit geçirmeyi seven ikizlerin diğer arkadaşlarını küçümseyen bir halleri olduğunu fark etmişti.</p>

  <p class="normal1">Yılmaz Bey “Bu yaştan sonra benim neyime!” demedi, bir şoförlük kursuna yazıldı. Tofaş bayii dostuna da hemen bir araba sipariş etti. Haziran ortasına geldiğinde cebinde hem ehliyeti hem de arabanın anahtarı hazırdı. Önce arabayla tek başına turlar attı. Meramı arabaya alışmaktı. Torunları ve gelinini acemi bir şoför olarak arabaya bindirmek istemiyordu. Başkalarının hayatını riske atamazdı. Hele sevdiklerininkini asla!</p>

  <p class="normal1">Arabaya alıştıkça Yılmaz Sağlam’ın keyfi aynı oranda arttı. Arabayı kullanmak, koskoca bir alete hükmetmek, torunlarını ve gelinini mutlu etmek kendisini çok daha iyi hissetmesini sağlıyordu. Hele hele akşam eve gelip de torunlarına, iki gün sonra müsait olduğunu söylediğinde onların gözlerinde gördüğü parıltı Yılmaz Bey için dünyalara değerdi. Çocuklar bir nefeste yol güzergâhını anlatıyorlar, daha iki gün önceden gezi havasına giriyorlardı. İnsanlarla kolay kolay konuşmayan Zafer bile sütannesine, halayıka, hatta hizmetçilere ballandıra ballandıra nereye gideceklerini, neler göreceklerini hiç sıkılmadan anlatıyor, ortaokul atlasından gidecekleri yeri bulup evde herkese gösteriyordu.</p>

  <p class="normal1">Israrlar üzerine babaanneleri Zarife Hanım da birkaç geziye katılmıştı, ama sonradan arabayla uzun uzun gezmelerin midesini bulandırdığını söyleyerek gezi günleri evde kalmayı tercih etti. Kimse de ona karşı ısrarcı olmadı.</p>

  <p class="normal1">Arabayla dolaşmanın Yılmaz Bey için başka bir mutluluk kaynağı daha vardı: Bütün gün gelini Hürrem’le baş başa oluyordu!</p>

  <p class="normal1">Ortak bir sohbet konuları olmasa da arabanın önünde, hemen sağ yanında oturması bile Yılmaz Bey’e, öldüm Allah ağzıyla kabul etmeyeceği bir neşe veriyordu.</p>

  <p class="normal1">Hürrem kadınlığının şahika yıllarını yaşıyordu. Son yıllarda artık çocuksu güzelliği yerini olgun bir kadın görünümüne bırakmıştı. Özel dikilen yazlık elbiseleriyle arabaya kurulduğunda Yılmaz Bey’in yüreği farklı atmaya, hayat ona daha çekilir gözükmeye başlıyordu. Sanki Hürrem de gezi günleri daha farklı giyiniyor, çiçek desenli beyaz, mavi, pembe elbiseleri içinde Amerikan dergilerinden fırlamış bir artist edasıyla arabaya kuruluyordu.</p>

  <p class="normal1">O an Yılmaz Bey bir Amerikan filminin içine giriyor, kendisini kâh Gregory Peck’e kâh Kirk Douglas’a benzetiyor, arabayı çalıştırdığı anda sanki filmin yönetmeni “motor!” diyordu. Hürrem’le, belki üç beş cümle bile konuşmadan, bütün gün beyazperdenin içinde bir rüya yaşıyor, akşam olduğunda bütün sinirlerinin yumuşadığını, dünyanın şimdi bir Hollywood filmi gibi tozpembe gözüktüğünü hissediyordu. O anlarda ne Ali’nin densizlikleri ne Zarife’nin ilgisizliği umurunda oluyordu. Olsun varsın, onun da artık bir hayal dünyası vardı ve o dünyanın ortasında Hürrem başoyuncu olarak, hayranlarını peşi sıra sürükleyerek rol çalıyordu.</p>

  <p class="normal1">Yılmaz Bey’in hayal dünyası arada bir yine Hürrem tarafından bozuluyordu da!</p>

  <p class="normal1">Genellikle hiçbir şey konuşmuyorlardı ama bazen canı sıkıldığında, almak istediği bir takıyı ya da elbiseyi alamadığında ya da Ali onu çileden çıkardığında Hürrem’in gevezeliği tutuyordu. Böyle zamanlarda saatlerce konuşabilirdi. Ama sadece kayınpederiyle.</p>

  <p class="normal1">Hürrem kendini, sıkıntılarını ifade ederken o kadar çocukça davranıyor, o kadar mantıksız sözler sarf ediyordu ki o güzel kadının içine sanki beş altı yaşlarında ebleh bir kız çocuğu giriyordu. Basit bir sorunu bile hayatının en büyük trajedisi gibi bazen salya sümük ağlayarak anlatıyordu.</p>

  <p class="normal1">Yılmaz Bey kısa sürede bu durumdan sıkılıyor, dahası ruhunu karanlıklar basıyordu. Gelinini teselli etmek için çareler arıyor, Hürrem sustuğunda da derin bir “Oh!” çekiyordu.” Allah’tan Hürrem çok fazla maraza çıkarmıyordu.</p>

  <p class="normal1">Hürrem sessizken, Yılmaz Bey’in hayal filmlerindeki değişmez ve değiştirilemez kadın kahramanıydı. O sessizce arabada sağ yanında otururken Yılmaz Bey kendi senaryosunu yaşamaya başlıyor, hülyalar denizinde dünyanın en mutlu erkeği oluyordu.</p>

  <p class="normal1">Çoktan Ali’den kopmuş, konaktan sıkılmış, kendisini cendere altına alan bir hayatı yaşadığına inanmaya başlamış Hürrem’in hayatında da araba bir dönüm noktası olmuştu.</p>

  <p class="normal1">Ali’yle her türlü ilişkisi yıllar önce bitmişti. O hayvanları özendiren ateşli sevişmeler, şehvetle atılan tokatlar, avazı çıkana dek bağıra bağıra boşalmalar cinselliğinin en olgun dönemine giren Hürrem’in hayatından tamamen çıkmıştı.</p>

  <p class="normal1">Son yıllarda Ali, eve gece yarıları geliyor, artık merdivenleri çıkamadığı için alt kattan avazı çıktığı kadar bağırarak tüm hane halkını uyandırıyor, tabii ki her seferinde onu yukarı kata taşımak, yatağa attıktan sonra anında sızdığı için üstünü başını çıkarmak Hürrem’e düşüyordu.</p>

  <p class="normal1">Bazen Hürrem’in çilesi Ali’yi soyduktan sonra da bitmiyor, kırk yılın bir başında da olsa, genç adamın erkekliği uyanıyordu. Ama erkekliğinin uyanması Hürrem için zevk saatlerinin başlayacağı anlamına gelmiyordu. Ali erkekliğinin uyandığını fark edecek kadar ayıksa komutu anında veriyordu:</p>

  <p class="normal1">“Boşalt şu mereti!”</p>

  <p class="normal1">Her seferinde kendini aşağılanmış hisseden Hürrem, birkaç kere reddetmeye kalkmış, çok fena dayak yemişti. Çileli gece hiç bitmemişti. Artık Hürrem iğrense de, çok kızsa da, hatta deliye dönse de “Boşalt şu mereti!” komutunu aldıktan sonra elleriyle Ali’nin erkekliğini pijama ve donunun içinden bulup dışarı çıkararak “boşaltıyordu”.</p>

  <p class="normal1">Ali, boşalırken cılız bir iki ses çıkardıktan sonra sızıp kalıyordu. Hürrem’i değil öpmek, okşamak, ona dokunmak bile aklından geçmiyordu. Ellerini yıkamak, ardından da Ali’yi temizlemek Hürrem’e kalıyordu. Ali’nin horultusu altında temizlik işlerini yaparken Hürrem Allah’a sığınıyordu:</p>

  <p class="normal1">“Te be, canım Allahım al şu orospu çocuğunun canını be!”</p>

  <p class="normal1">Hürrem’in uzun yıllardır cinselliğini birlikte yaşadığı tek varlık sağ eliydi!</p>

  <p class="normal1">Yıllar içinde Hürrem de evde tek bir varlıktan hoşlanır hale geldi: Kayınpederi Yılmaz Sağlam!</p>

  <p class="normal1">Yılmaz Bey’in onda herhangi bir cinsel güdü uyandırması söz konusu değildi.</p>

  <p class="normal1">Ancak, kaçamak da olsa, arada bir kayınpederini kendisine bakarken yakalıyor, adamın yüzündeki çocuksu ifade, gözlerindeki hayranlık bulutları Hürrem’i mutlu ediyordu. Bir anlık kaçamak bakış bile yüzüne tatlı bir gülümseme oturtuyordu. Bu Allah’ın belası konakta onu candan seven tek kişi kayınpederiydi.</p>

  <p class="normal1">Yılmaz Bey’in yanındayken Hürrem kendini kış ortasında sıcak sobanın yanında kıvrılan bir ev kedisi gibi hissediyordu. Onun yanında kendini koruma altında addediyordu. Ne çocukları –zaten ikisi de annelerinden uzak, çok uzaktılar– ne kayınvalidesi, haliyle ne de kocası ona kayınpederin verdiği sıcaklığı veriyordu.</p>

  <p class="normal1">Bazen “Ne olurdu Ali de Yılmaz Bey gibi olsaydı!” diye düşünüyordu. O zaman erkeğine sığınır, yad ellerde kendisini bu kadar yalnız hissetmezdi.</p>

  <p class="normal1">Yılmaz Sağlam bir akşam araba aldığını müjdelediğinde o da heyecanlanmıştı, ama arabanın onun yeknesak, hatta bazen delirten hayatına ne katacağını baştan hesap edememişti. Gece Kütahya’da şöyle bir tur atmışlar, Hürrem tıka basa doluştukları arabada zaten yürüyerek on dakikada dolaştıkları yerleri arabayla dolaşmanın zevkine varamadı.</p>

  <p class="normal1">Ancak ne zaman ki Yılmaz Bey hepsini bir pazar, şehir dışına götürdü, Hürrem o zaman hayatına yeni bir renk geldiğini anladı. Hele hele kayınvalidesi pes edip, gezilerden imtina etmeye başlayınca arabanın prensesi olduğuna hükmetti, Yılmaz Bey’i hatta çocukları da emrindeki tebaası olarak hayal etti.</p>

  <p class="normal1">Hürrem’in araba senaryosu da prenseslik üzerine kurgulandı. O arabanın tek ve değişmez prensesiydi. Şoförü ise onu hep mutlu etmek için yaratılmış bir sevgi abidesi, çocuklar ise sadık kullarıydı.</p>

  <p class="normal1">Geziye çıkılacağı günler Hürrem nasıl süsleneceğini ne giyeceğini akşamdan düşünmeye başlıyordu. Arabanın hanımefendisi rolünü doğru oynamak için güzel gözükmeye, dikkat çekmeye ihtiyacı vardı. Aslında baş başa geçirecekleri birkaç saatte kayınpederini de güzelliğiyle mest etmek, mutsuz ihtiyarı bir nebze olsun mutlu etmek, hatta ona farklı olduğunu hissettirmek güdüsü, her kadın gibi Hürrem’de de belirdi.</p>

  <p class="normal1">Yanındaki erkeğe kendisini özel hissettirmek, ancak bunu da kendisini merkeze koyarak yapmak!</p>

  <p class="normal1">Hürrem bu oyunu bilinçli tasarlamadı, ama kadınsı güdüleriyle senaryolaştırdı.</p>

  <p class="normal1">Yılmaz Bey ile gelini Hürrem arasında yalnızlıklarını giderme ve paylaşma olarak doğan yakınlaşma, bir süre sonra küçük vücut temaslarına dönüştü. Arabada ani bir fren yapma gereği doğsa Hürrem çok korkmuş gibi, Yılmaz Bey’in eline sarılıyor, o da “Korkma, bir şey olmadı!” dercesine elini tutan eli bir anlığına da olsa sıkıyordu.</p>

  <p class="normal1">Mesire yerlerinde ufak bir kaya üzerinden atlamak gerekse yine Yılmaz Bey’in eli imdada yetişiyor, Hürrem’in elinden tutarak ona yardımcı oluyordu. O an Yılmaz Sağlam’ın yüzünün kızardığını, kalbinin küt küt attığını Hürrem hissediyor, açıkçası bundan da çok hoşlanıyordu.</p>

  <p class="normal1">Bir beyefendi olan kayınpederinin terbiye sınırlarını ölse zorlamayacağını sezgileriyle kavrayan Hürrem bu yakınlaşmalardan hiç ürkmedi.</p>

  <p class="normal1">Yılmaz Sağlam onun babasıydı, onun büyüğüydü, bir erkek olarak onu savunur ve korurdu. Sıcak bakışları ise sadece güzelliğine karşı duyduğu halisane bir hayranlık duygusunun yansımasıydı.</p>

  <p class="normal1">Ufak bir suyun üzerinden atlarken Hürrem’in kendisini durduramayıp, atlama hızıyla vücudunun Yılmaz Bey’e adeta yapıştığı, her ikisinin göğüs kafeslerinin birbirine kilitlendiği gün Yılmaz Bey kalbinin duracağını sandı. O kadar çok heyecanlanmıştı ki sanki kalbi uçup gidecekti.</p>

  <p class="normal1">O an Hürrem de yanaklarına kan dolduğunu hissetti. Ne de olsa genç bir kadındı, hiçbir erkek ona son birkaç yıldır bu kadar yaklaşmamıştı.</p>

  <p class="normal1">Yılmaz Bey çok heyecanlandı, duyduğu heyecandan aldığı zevk bir an için başını döndürdü. Ancak kısa sürede kendine geldi. Hemen toparlandı. Birkaç gezide Hürrem’e dokunmamaya dikkat etti, hatta gereken durumlarda bile ona el vermedi.</p>

  <p class="normal1">Ancak, bu uzaklaşma Hürrem’e kadınlığına bir meydan okuma gibi gözüktü ve Yılmaz Bey’e yakınlaşmak için fırsat kollamaya başladı. Yılmaz Bey’in onu beğenmemeye, ondan uzaklaşmaya hakkı yoktu.</p>

  <p class="normal1">Ağustosun sonları yaklaşıyordu. Bir kır gezisinde ikizler etrafı keşfe çıkmışlardı. Yılmaz Bey de bir tepenin üstünde koca bir ağaca sırtını vererek oturmuş karşısındaki yeşil vadiyi seyre dalmıştı. Sanki yavaş yavaş gözleri de kapanıyor, tatlı bir uyku anbean onu teslim alıyordu.</p>

  <p class="normal1">Kapanan gözleri onu rüya âlemine teslim ederken bir an Hürrem’in yanına oturduğunu hissetti. Uyku halini hiç bozmadı. Gözlerini kapalı tutmaya devam etti. Bir baş kendisine doğru uzandı ve sol omzuna kondu. Hürrem açıkça ona sığınıyordu. Bu duygu Yılmaz Bey’in tatlı şekerlemesini daha da tatlandırdı, hiç kıpırdamadan olacakları bekledi. Bir müddet sonra omzuna yaslanan baş, yavaş yavaş aşağı kaydı ve Yılmaz Bey’in kucağını yastık yaparak yere uzandı.</p>

  <p class="normal1">Hürrem, Yılmaz Bey’in kucağında uyuyor ya da uyuyormuş gibi yapıyordu. Yılmaz Bey ise bu yakınlaşmanın verdiği hazla gerçek bir rüyaya daldı; cennet gibi bir ormanda Hürrem’le baş başaydı.</p>

  <p class="normal1">Yılmaz Sağlam’ın yanaklarına yavaş yavaş tatlı bir tebessüm yerleşti. Hiçbir şey suratındaki tebessümü koparıp atamazdı. On beş-yirmi dakika bu şekilde kaldılar.</p>

  <p class="normal1">Yılmaz Bey bir ara bir ses duyar gibi oldu. Yavaş yavaş hülya âleminden sıyrıldı. Gözlerini açtığında ikizlerin kendilerine baktığını fark etti ve suçüstü yakalanmış bir tavırla kendine çeki düzen vermeye çalıştı. Ayağa kalkmaya yeltendi. Ancak, Hürrem hâlâ mışıl mışıl uyuyordu. Bir anda ayağa kalkamadı. Yavaş bir sesle Hürrem’e seslendi:</p>

  <p class="normal1">“Hadi kızım uyan artık!”</p>

  <p class="normal1">Hürrem de gözlerini yavaş yavaş açtı. Ancak, o hiç tepki vermedi. Hiç acele etmeden toparlandı.</p>

  <p class="normal1">“Nasıl da uyuyup kalmışım” dedi.</p>

  <p class="normal1">Sonunda ikisi de kalktılar. Yılmaz Bey “Hadi çocuklar, bir an evvel arabaya binelim, akşam oluyor, rüzgâr da çıktı” dedi.</p>

  <p class="normal1">Çocuklar arabaya binerken Yılmaz Bey’e, Muzaffer gördüklerinden rahatsız olmuş gibi geldi.</p>

  <p class="normal1">Akşam herkes yatak odasına çekildikten sonra kendi ortak odalarında Muzaffer ile Zafer, her zaman yaptıkları gibi, özel konulara daldılar. Uykuya dalmadan evvel, kısa da olsa biraz sohbet eder, adeta günün özetini çıkarırlardı.</p>

  <p class="normal1">Zafer o gün kırda gördükleri bir hayvanı kastederek “Kesin bir kurttu” diye başladı konuşmaya.</p>

  <p class="normal1">“Saçmalama oğlum, basbayağı bir köpekti. Kim bilir kimin köpeği. Belli ki almış başını evden uzaklaşmış, sonra da vadide kaybolmuş. Karnı acıkınca bulur yolunu, evine döner.”</p>

  <p class="normal1">“Tamam, öyle olsun ama bence bir kurttu. Öldürmemiz lazımdı. Ama sen korkup kaçtın.”</p>

  <p class="normal1">“Sen saçmalamayı bırak da benim gördüğümü görüp görmediğini söyle!”</p>

  <p class="normal1">“Neymiş o senin gördüğün?”</p>

  <p class="normal1">“Dedemiz ile annemiz.”</p>

  <p class="normal1">“Ne var ki onlarda görülecek?”</p>

  <p class="normal1">“Bugün biz keşif gezisinden döndüğümüzde ne yapıyorlardı?”</p>

  <p class="normal1">“Ne yapıyorlardı?”</p>

  <p class="normal1">“İşte bak görmemişsin. Uyuyorlardı.”</p>

  <p class="normal1">“Tabii gördüm. Ne var ki bunda acayip? Uyuyorlardı işte!”</p>

  <p class="normal1">“Nasıl uyuyorlardı?”</p>

  <p class="normal1">“Ne bileyim nasıl uyuyorlardı? Basbayağı uyuyorlardı işte.”</p>

  <p class="normal1">“Ulan salak, karı koca gibi uyuyorlardı. Zaten dikkat etmiyor musun, el ele, göz göze, hep karı koca gibi davranıyorlar.”</p>

  <p class="normal1">Zafer’in gözleri birden fal taşı gibi açıldı. Böyle bir bağlantı hiç aklına gelmemişti. Ama yine de konduramadı:</p>

  <p class="normal1">“Saçmala oğlum. Birisi öbürüne ‘baba’ diyor. Annemin kocası babam. Hem olur mu öyle şey? Dedem ihtiyarın teki. Annem onun kızı yaşında. Nasıl karı koca olacaklar? Saçma.”</p>

  <p class="normal1">“Karı kocalar demiyorum. Karı koca gibi davranıyorlar diyorum. Babam anamızın kocası ama hiç ortada yok. Pis ayyaşın teki. Sen babamızı seviyor, sayıyor musun ki?”</p>

  <p class="normal1">“O hıyarın nesini sayacağım, nesini seveceğim? Devamlı sarhoş, devamlı dışarıda. Hem duymuyor musun, geceleri annemi nasıl dövüyor! Sokarım ben öyle babanın içine. Yok olsun.”</p>

  <p class="normal1">“Senin sevmediğini annem sever mi?”</p>

  <p class="normal1">“Sevmez, neden sevsin ki?”</p>

  <p class="normal1">“İşte o zaman...”</p>

  <p class="normal1">“Ne diyorsun, açık söyle?”</p>

  <p class="normal1">“Gözünü aç oğlum, giderek annem dedemizi kocası gibi, erkeği gibi görmeye başladı.”</p>

  <p class="normal1">“Saçmalıyorsun. Onlar baba-kız gibi. Tabii ki birbirlerini seviyorlar. Ama karı koca... tövbe tövbe... Nereden çıkardın şimdi?.. Belki annemiz dedeme saf sevgisini gösteriyor... Dedem bizi gezdirdiği, bizimle ilgilendiği için ona minnet duyuyor.”</p>

  <p class="normal1">Muzaffer bu sefer açıkça kızdı:</p>

  <p class="normal1">“Ulan salak, anamızın bizi safça sevdiği bir gün oldu mu, bir gün olsun bizi bağrına bastı mı? Çocuklarını sevmekten âciz kadın, başka işi yok da, dedeme minnet duyacak. Sen bunu külahıma anlat. Annem menfaati olmadıkça kimseye sevgi göstermez. Üstelik salağın tekidir. Kafası menfaati dışında hiçbir işe basmaz.”</p>

  <p class="normal1">Zafer’in yılan ıslığı gibi sesi duyuldu:</p>

  <p class="normal1">“İkisinden de nefret ediyorum. Ne annemiz anne, ne babamız baba. Siktirip gitsinler bu dünyadan.”</p>

  <p class="normal1">“Şunu aklına yaz. Hep söylüyorum. Bu dünyada senin benden, benim senden başka kimsemiz yok. Anamızı da, babamızı da adam yerine koyma. Onlar sadece kendileri için yaşarlar. Annem dedeme sırnaşıyorsa, vardır bir çıkarı.”</p>

  <p class="normal1">Zafer “Öyle deme!” dedi üzgün bir sesle.</p>

  <p class="normal1">“Ne demeyeyim?”</p>

  <p class="normal1">“Sırnaşıyor deme.”</p>

  <p class="normal1">“Orospu, basbayağı sırnaşıyor. Başka ne diyeyim?”</p>

  <p class="normal1">“Bizi... Babamız sevmez, annemiz sevmez, biz de onları sevmeyiz. Ama hiç olmazsa babaannemiz, dedemiz var... Onlar bizi seviyorlar.”</p>

  <p class="normal1">“Dedemi de düş artık hesaptan.”</p>

  <p class="normal1">Zafer apıştı kaldı:</p>

  <p class="normal1">“Neden?”</p>

  <p class="normal1">“Yahu senin böyle konulara hiç aklın basmıyor be! Dedem annemize sarkıyor, sen hâlâ onu sevgiyle anıyorsun.”</p>

  <p class="normal1">Zafer sanki konuyu yeni kavramış gibi durakladı. Sonra üzgün “O da doğru ya!” dedi.</p>

  <p class="normal1">Zafer, oldum olası Muzaffer’in yargılarını eninde sonunda kabul ederdi. O birini silerse, Zafer de silerdi.</p>

  <p class="normal1">Zafer canı iyice sıkkın ışıkları kapattı, yatağına uzandı. Muzaffer yatağından seslendi:</p>

  <p class="normal1">“Zafer, bak ne diyeceğim?”</p>

  <p class="normal1">“Ne diyeceksin?”</p>

  <p class="normal1">“Bizim birbirimize ne sözümüz var?”</p>

  <p class="normal1">“Birbirimizden hiç ayrılmayacağız. Bu dünyada sadece ikimiz varız.”</p>

  <p class="normal1">“O tamam da, başka ne sözümüz var?”</p>

  <p class="normal1">“Ne var?”</p>

  <p class="normal1">“Kötülüğü gördüğümüz anda ne yapacağız?”</p>

  <p class="normal1">Zafer yine neşesini bulmuş halde lafı tamamladı:</p>

  <p class="normal1">“Yok edeceğiz.”</p>

  <p class="normal1">“Nasıl yok edeceğiz?”</p>

  <p class="normal1">“Kendi ellerimizle.”</p>

  <p class="normal1">Muzaffer karanlıkta gülümsedi.</p>

  <p class="normal1">“Bazen başkalarının ellerini de kullanırız.”</p>

  <p class="normal1">Muzaffer dışarı baktı. Dolunayın aydınlattığı gökyüzü bu gece basbayağı lacivertti.</p>

  <p class="normal1">Zafer’e “Bizim rengimiz ne?” diye sordu.</p>

  <p class="normal1">Zafer yine şaşırdı:</p>

  <p class="normal1">“Ne bileyim ben. Hiç düşünmedim.”</p>

  <p class="normal1">“Lacivert. Esasında bizim rengimiz mavi, ama biz karanlığı sevdiğimiz için gecenin mavisini tercih ederiz. Karanlığın mavisi laciverttir. Hem lacivert asil renktir.”</p>

  <p class="normal1">Zafer o gece uykusunda lacivert bir gecede birbirleriyle oynaşan iki yavru kediye önce birer boyun bağı taktı, sonra o boyun bağını yaktı. Kediler yanmamak için çırpınırken Zafer iki kedinin de bacaklarını kopararak birbirinden ayırdı.</p>

  <p class="normal1">Zafer o gece güzel bir uyku çekti.</p>

  <p class="normal1">Muzaffer ile Zafer bu konuşmayı yaptıktan sonra dörtlünün lacivert arabayla yaptıkları geziler önce aksamaya başladı, sonra da tamamen kesildi. Ne zaman dede boş gününü ilan etse, ikizler bir bahaneyle o gün boş olmadıklarını, daha evvel verilmiş bir sözleri olduğunu söylüyorlardı.</p>

  <p class="normal1">Dede Yılmaz durumdan çok rahatsızdı. Zira Hürrem’le uyurken yakalandıklarında Muzaffer’in üzerine düşen bakışlarına takılmıştı.</p>

  <p class="normal1">Birkaç kere Muzaffer’in üstüne gidecek oldu. Aldığı cevap hep aynıydı:</p>

  <p class="normal1">“Dedeciğim, yakında okullar açılacak. Biraz da arkadaşlarımızla buluşmak istiyoruz.”</p>

  <p class="normal1">Yılmaz Sağlam torununun verdiği cevaplardan tatmin olmasa da onların bu tavrına bir açıklama da getiremiyordu. Araba gezmelerinden sıkılmış olabilirlerdi. Ayrıca delikanlıların arkadaşlarıyla buluşmak istemeleri normaldi, ama bugüne kadar hiçbir arkadaşlarıyla görüşmeyen ikizlerin bunu bahane olarak öne sürmeleri onda nedenini açıklayamadığı bir huzursuzluk yatıyordu. Üstelik ikizlerin arkadaşlarıyla buluştuklarından da şüpheliydi.</p>

  <p class="normal1">Gezilerin bitmesine Yılmaz Bey’den fazla Hürrem bozulmuştu. Çocuklar aniden Kütahya’daki en büyük eğlencesini elinden almışlardı. Bu yüzden Muzaffer ile Zafer’e içten içe kızıyordu. Oğullarıyla ilgilenmek hiç âdeti olmadığı halde ikizlere birkaç kez artık gezilere çıkmayı neden istemediklerini sordu. Çocuklar annelerini açıkça terslediler. Hürrem üzerlerine gidemedi, zira onların nezdinde hiçbir saygınlığı yoktu.</p>

  <p class="normal1">Hürrem birkaç kez Yılmaz Bey’e “Biz de o zaman yalnız gezelim!” demeye kalktı. Ondan da yüz bulamadı. Yılmaz Bey geliniyle baş başa gezmek istemiyordu. Daha doğrusu istiyordu da “münasip olmaz” diyerek çekiniyordu.</p>

  <p class="normal1">Hürrem eski yalnızlığına yeniden büründü. Günlerini Allah’a kocası Ali’nin canını almadığı, onu da bu sıkıcı hayattan kurtarmadığı için sitem ederek geçirmeye başladı.</p>

  <p class="normal1">Araba gezileri eylül ayının ilk haftasında sona ermişti.</p>

  <p class="normal1">Yılmaz Sağlam bir süre sonra ikizlerin kimlerle buluştuğunu merak eder oldu. Kimlerdi torunlarının arkadaşları? İçindeki bir ses ona kötü şeyler söylüyordu.</p>

  <p class="normal1">Canının, iyice sıkıldığı bir gün, mağazayı Kemal’e emanet edip hava almaya çıktı. Resmen kendisini sokaklara vurmuştu. Gayriihtiyari oğlu Ali’nin gündüzleri takıldığı, daha doğrusu kumar oynadığı kahvenin bulunduğu sokağa saptı. Sokağın hemen başında Muzaffer’i adeta erketeye yatmış, kahveyi gözetlerken görünce çok ama çok şaşırdı. Muzaffer’in burada ne işi vardı? O da karşı sokağın köşe başında bir binanın girişinde erketeye yatarak olası gelişmeleri izlemeye başladı. Dede-torun değişik yerlerde izlemede kalarak beş dakika kadar beklediler. Nihayet, kahvenin kapısı açıldı ve Zafer gözüktü. Zafer hemen Muzaffer’in yanına geldi ve neşeyle bir şeyler anlatmaya başladı. İki kardeş keyifle yürüyerek uzaklaştılar.</p>

  <p class="normal1">Yılmaz Sağlam gördüklerine hiçbir anlam veremedi. Daha doğrusu aklına geleni kondurmak istemedi.</p>

  <p class="normal1">Bir hışım mağazaya döndü. Komşusundan Ali’nin müdavimi olduğu kahvenin telefon numarasını aldı. Kahvenin sahibi Kazım, bir arkadaşının oğluydu. Hiç sevmezdi. Genç adamı doğru dürüst bile tanımazdı, ama sırf kumar oynattığı için ona takmıştı. Ancak, meraktan çatlıyordu, Zafer içeride babası Ali’yle mi buluşmuştu?</p>

  <p class="normal1">Bir hışım telefonu çevirdi. Karşısına Kazım çıktı.</p>

  <p class="normal1">“Alo. Kazım’la mı görüşüyorum?”</p>

  <p class="normal1">“Evet, siz kimsiniz?”</p>

  <p class="normal1">“Ben Yılmaz. Yılmaz Sağlam. Babanın arkadaşıyım.”</p>

  <p class="normal1">Telefondaki ses Yılmaz Sağlam ismini duyunca çok şaşırdı. Babasının arkadaşı, sokakta bile görse kendisine selam vermezdi. Şimdi telefon ediyordu. Kazım aşırı bir nezaketle “Buyrun Yılmaz Amca, bir emriniz mi var?” diye sordu.</p>

  <p class="normal1">“Ali orada mı?”</p>

  <p class="normal1">“Evet, onu mu istiyorsunuz?”</p>

  <p class="normal1">“Yok, yok. Oradaysa benim aradığımı anlamasın. Bir şey soracağım da Ali benim sordurduğumu anlamasın.”</p>

  <p class="normal1">Kazım’ın sesi bir anda alçaldı. Zor duyulan bir tonda “Merak etmeyin, ben yazıhanedeyim, Ali bizi duyamaz” dedi. Sonra nazikçe ekledi: “Buyrun efendim, ne soracaktınız?”</p>

  <p class="normal1">“Biraz evvel torunum Zafer’i sizin kahveden çıkarken gördüm de. Ne yapıyordu orada?”</p>

  <p class="normal1">Kazım birden müdafaaya geçti:</p>

  <p class="normal1">“Bizim kahveye esasında çocuklar giremez. Değil kâğıt oynamak, tek başlarına çay dahi içemezler. Zafer babasıyla bir şeyler konuştu. Sonra çıktı.”</p>

  <p class="normal1">“Ne konuştular? Duydun mu?”</p>

  <p class="normal1">“Yok, duymadım. Her geldiğinde babası çocuğu bir köşeye alıyor, fısır fısır aralarında bir şeyler konuşuyorlar.”</p>

  <p class="normal1">“Her geldiğinde mi?”</p>

  <p class="normal1">“Son zamanlarda iki günde bir geliyor. Beş on dakika babasıyla bir şeyler konuşuyorlar. Sonra gidiyor.”</p>

  <p class="normal1">“Muzaffer de geliyor mu? İkizi?”</p>

  <p class="normal1">“Muzaffer’i de bilirim. O hiç gelmiyor.”</p>

  <p class="normal1">“Sen ne konuştuklarını biliyor musun?”</p>

  <p class="normal1">“Valla bilemeyeceğim. Sanırım Ali oğlundan bazı bilgiler istiyor. O da, o bilgileri, neyse onlar, getiriyor galiba. Sanki bir şey takip ediyorlar. Daha doğrusu Ali oğluna takip ettiriyor. Konu neyse artık, Ali Zafer’le her görüşmesinden sonra çok bozuk ve sinirli oluyor. Bilirsiniz, delinin tekidir.”</p>

  <p class="normal1">“İlk Zafer mi geldi? Yoksa, Ali mi çağırttı?”</p>

  <p class="normal1">“Valla bilmiyorum. Bir gün Zafer aniden geldi. Ali akşamdan mı çağırdı, yoksa o kendiliğinden mi geldi, bilemeyeceğim.”</p>

  <p class="normal1">Nedense bu sorunun cevabı Yılmaz Sağlam için çok önemliydi. Israrla “Hatırlamaya çalış” dedi.</p>

  <p class="normal1">“Yılmaz Amca, sanırım Zafer kendi geldi. Zira Ali onu gördüğünde çok şaşırdı. Sanki çocuğa ‘senin burada ne işin var?’ der gibi baktı. Yahut bana öyle geldi.”</p>

  <p class="normal1">“Sonra?”</p>

  <p class="normal1">“Sonra, herhalde çocuk anlatacağı bir şeyler olduğunu, anlatacaklarının da özel olduğunu söyledi ki, oğlanı hemen bir köşeye çekti.”</p>

  <p class="normal1">“Eeee!”</p>

  <p class="normal1">“Çocuk uzun süre anlattı. Hatırlıyorum Ali, Zafer’i önce azarladı. Hatta bir ara omuzlarından tuttu, sarstı. Çocuk ağlamaya başladı. Zafer ağlayınca ben üzüldüm, çırakla bir şişe gazoz yolladım. Sonra oğlanı okşamaya başladı. ‘Galiba anlaştılar’ diye düşündüm. Sonra da çocuğa sanki bir şeyler tembih etti ve onu yolladı. ‘Ne oldu?’ diye soracak oldum. Beni de azarladı. Gitmedim üzerine. Bilirsin terstir, severim keratayı ama deliden çekinirim de. Üstüne gitmek olmaz. Zıvanadan çıkarsa yapmayacağı melanet yoktur. Deliyle bir olamam. İyi zamanında iyidir. Kötülerse adamı doğduğuna pişman eder.”</p>

  <p class="normal1">“Sonra ne oldu?”</p>

  <p class="normal1">Kazım bir soluklandı:</p>

  <p class="normal1">“Zafer ilk seferinde babasıyla konuşup kahveden çıktığında saat iki, bilemedin iki buçuktu. Ali oyuna geri dönmedi. Bir süre tek başına oturdu. Art arda birkaç sigara içti. Sonra kalktı çıktı. Meğer meyhaneye gitmiş. Meyhane kapalıymış. Meyhaneci Haldun söyledi, zorla açtırmış. İçeri girip bir köşede içmeye başlamış. Ana avrat birilerine sövüyormuş. Kime kızdığını soranlara kızıp onlara da sövüyormuş.”</p>

  <p class="normal1">Yılmaz Sağlam duyacağını duymuştu. Konuşma başladığında midesine saplanan ağrı giderek artıyordu.</p>

  <p class="normal1">Zor duyulur bir sesle “Sağ ol oğlum, çok yardımcı oldun” dedi.</p>

  <p class="normal1">Kazım işe yaradığına sevinmişti. Yılmaz Bey telefonu kapamadan uyarmak istedi:</p>

  <p class="normal1">“Aman konuşmayı Ali...”</p>

  <p class="normal1">“Hiç öyle şey olur mu Yılmaz Amca, zaten duysa beni de haşat eder. Gider miyim delinin üzerine? Ben sadece bir büyüğüme yardımcı oldum. O kadar. İkimiz arasında.”</p>

  <p class="normal1">Yılmaz Sağlam tekrar “Sağ ol, çok teşekkür ederim oğlum” diyip telefonu kapadı.</p>

  <p class="normal1">Telefonu kapadıktan sonra Yılmaz Sağlam’ın eli masanın çekmecesine gitti. Çekmeceden mide ilacını çıkardı. Bardakta az da olsa su vardı. İlacı suyla yuttu. Ellerinin zangır zangır titrediğini fark etti. Bir süre kendini dinledi. Sonra, olan biteni tartmaya başladı.</p>

  <p class="normal1">Onun derdi, çocukların babalarına, geliniyle ilgili yalan yanlış bir şeyler anlatıp anlatmadığını anlamaktı. Acaba bir şey mi yakıştırmışlardı? Yoksa kendisi mi Zafer’e bir şeyler yakıştırıyordu?</p>

  <p class="normal1">O gün Hürrem’i kucağında uyurken gördüklerinde suratı değişen Muzaffer’di. Zafer oralı bile olmamıştı. Babaya yanlış bilgileri neden Zafer versin ki? Üstelik Zafer kahveye birkaç defa gelmişti, halbuki son bir haftadır geziye hiç çıkmıyorlardı. Anlatacak o kadar çok yeni ne vardı ki? Ali zaten deli serserinin biriydi, öyle dinleyerek yetinmezdi. Muhakkak bir tepki verirdi. Tepki kelimesi Yılmaz Bey’i ter içinde bıraktı. Şu ana dek tepki vermediğine göre belki konu çok başkaydı. Belki tamamen onun dışındaydı. Böyle düşününce bir nebze olsun rahatladı.</p>

  <p class="normal1">Yılmaz Sağlam’ın korkuları maalesef yerinde çıktı. Kara bulutlar o gece Sağlamların konağına üşüştü.</p>

  <p class="normal1">O gece Sağlam ailesinin kara bahtına koyu, kopkoyu bir leke sürüldü. Sağlam ailesi yok oldu gitti.</p>

  <p class="normal1">Yılmaz Sağlam kafası dalgın, tansiyonu oldukça yüksek bir halde şehre akşam inince dükkânı kapattı, evin yolunu tuttu. Elinde değil, kafası hep Ali ve Zafer’deydi. Şüphe içini kemiriyordu.</p>

  <p class="normal1">Zafer ile Ali neden sık sık buluşur olmuşlardı? Neden kahvede gizli konuşuyorlardı? Zafer, Ali’ye ne anlatıyordu ki Zafer bu kadar öfkeleniyordu?</p>

  <p class="normal1">Bu sorulara cevap bulamamak Yılmaz Bey’i perişan etmişti. Niyeti yemekten sonra hemen yatmaktı. Yarım yamalak yemek yedi. Kimseyle ilgilenmedi. Televizyonun karşısında kendisini oyalamaya çalıştı. Olmadı. Erkenden yattı. Yatakta daha da huzursuz oldu. Saat 22.30 gibi bütün ev ahalisi odalarına çekilince biraz daha salonda oyalanmaya çalıştı. 24.00 sularında hafif uykusu gelir gibi oldu. Odasına çekildi. 00.30 gibi uykuya daldı.</p>

  <p class="normal1">Saat 01.30 sularında sokak kapısının zili çalmaya başladı. Üst üste. Belli ki Ali gelmişti. Yılmaz Bey anında uyandı. Bu gece Ali sokak kapısını bile açamıyordu. Herhalde, her zamankinden de sarhoştu. Az sonra kapı önce yumruklanmaya, sonra tekmelenmeye başladı. Sonunda halayık Selime “Duydum! Duydum!” diye seslenerek kapıyı açtı.</p>

  <p class="normal1">Ali paldır küldür salona düştü. Galiba gerçekten düştü ki, çarptığı sandalyenin devrilme sesi de geldi. Bas bas bağırıyordu, ama Yılmaz Bey söylemeye çalıştıklarının anlamını tam çıkaramıyordu. Biraz sonra Hürrem’in sesi duyuldu:</p>

  <p class="normal1">“Yettim, yettim, dur böğürme!”</p>

  <p class="normal1">Ali tekrar gürledi ve bu sefer ne söylediği yukarı kattan da anlaşıldı:</p>

  <p class="normal1">“Babaa, babaa! Çık lan ortaya.”</p>

  <p class="normal1">Yılmaz Bey yatakta buz kesti. Uykusu epeyce derin olan Zarife Hanım bile kalktı.</p>

  <p class="normal1">“Hayırdır inşallah!”</p>

  <p class="normal1">Ali beter bağırmaya başladı:</p>

  <p class="normal1">“Kalksana lan puşt! Kalk ulan ibne! Erkeksen çık karşıma!”</p>

  <p class="normal1">Zarife Hanım kocasına dönüp yavaşça “Sen kıpırdama” dedi. “Belli ki bu gece iyice zıvanadan çıkmış. Ben bir bakayım. Belki teskin ederim.”</p>

  <p class="normal1">Bu sırada aşağı kattan Ali ile Hürrem’in itişme sesleri duyuldu. Hürrem Ali’yi yatak odasına çıkmak için ikna etmeye çalışıyor, Ali direniyordu.</p>

  <p class="normal1">Birden bir tokat sesi geldi. Ali yeniden bas bas bağırmaya başladı:</p>

  <p class="normal1">“Orospu, orospu! Sana da sıra gelecek. Sen de hesabını vereceksin. Babamın altına yatmak ne demek sana soracağım. Bin sikilmişin evladı, seni de benzeteceğim.”</p>

  <p class="normal1">Yılmaz Bey’e öyle geldi ki bu sözler konakta yankılandı, her bir odayı teker teker dolaştı.</p>

  <p class="normal1">Zarife Hanım şaşkın “Bey ne diyor bu deli?” diye sordu.</p>

  <p class="normal1">Yılmaz Bey o an artık kalkıp Ali’yle yüzleşmesi gerektiğine karar verdi. Kendisini tutmaya kalkan Zarife Hanım’ı da tersledi:</p>

  <p class="normal1">“Sen karışma! Ben bu deliye bu aşağılık sözlerin hesabını soracağım.”</p>

  <p class="normal1">“Üstüne gitme. Sarhoş işte!”</p>

  <p class="normal1">Zarife Hanım’ın sözleri Yılmaz Bey’i daha da kızdırdı:</p>

  <p class="normal1">“Onu bu hale sen getirdin. Kadın, bari bu gece sus. İşime karışma!”</p>

  <p class="normal1">Yılmaz Bey hışımla merdivenleri inmeye başladı. Ardından Zarife Hanım da fırladı, ama aşağı inmeye cesaret edemedi. Kocası da çığırından çıkmıştı. Zarife Hanım çömeldi ve tırabzanların arasından aşağıyı gizlice seyretmeye başladı. O sırada ikizlerin de yere yatmış halde sessizce ve dikkat çekmeden aşağıda olup bitenleri seyrettiklerini fark etti. İçi cız etti ama ses çıkaramadı. Aksi halde kocası onun da olup bitenleri seyrettiğini fark eder, daha fazla kızardı.</p>

  <p class="normal1">Aşağıya inince Yılmaz Sağlam önce Hürrem’e seslendi:</p>

  <p class="normal1">“Kızım sen çekil kenara bakayım.”</p>

  <p class="normal1">Sonra halayıkı azarladı:</p>

  <p class="normal1">“Hadi. Sen de çekil odana.”</p>

  <p class="normal1">İki kadın şaşkın kenara çekildiler. Yılmaz Bey hışımla Ali’ye döndü:</p>

  <p class="normal1">“Ulan it, demin ne dedin sen?”</p>

  <p class="normal1">Ali bir an bocaladı:</p>

  <p class="normal1">“Şey... Şey...Ulan it, esas ben sana soruyorum. Utanmıyor musun karıma göz koymaya? Ulan o senin gelinin, kızın be!”</p>

  <p class="normal1">İlk duyduğunda konduramamıştı, ama bu sefer Zarife Hanım da Ali’nin ısrarı karşısında bocaladı. Yılmaz Bey kıpkırmızı olmuştu:</p>

  <p class="normal1">“Ulan it, senin ağzından çıkanı kulağın duyuyor mu?”</p>

  <p class="normal1">“Duyuyor tabi. Sen utanmadan ve sıkılmadan karımı sikiyorsun.”</p>

  <p class="normal1">Bu sefer Hürrem bağırdı:</p>

  <p class="normal1">“Sen ne dersin be şerefsiz adam! Benim babanla ne işim olur?”</p>

  <p class="normal1">Ali karısına tekrar bağırdı:</p>

  <p class="normal1">“Sus ulan orospu! Sana, senin sıran da gelecek demedim mi?”</p>

  <p class="normal1">Yılmaz Bey de gelinini uyardı:</p>

  <p class="normal1">“Sana sus dedim. Sen karışma.”</p>

  <p class="normal1">Sonra oğluna döndü:</p>

  <p class="normal1">“Bana bak, çok ağır bir ithamda bulunuyorsun. Nereden uyduruyorsun bu lafları? Ben şerefimle yaşarım.”</p>

  <p class="normal1">Ali yukarı kata, çocukların odasının bulunduğu yöne baktı. Çocuklar iyice oldukları yere sindiler. Herhalde çocukları görmemişti.</p>

  <p class="normal1">“Uydurmuyorum, biliyorum.”</p>

  <p class="normal1">“Ulan puşt, sarhoş kafanla götünden laf uydurma! Ne biliyorsan açık söyle!”</p>

  <p class="normal1">“Araba gezilerinde işi pişirdiniz. Şimdi de gizlice buluşup düzüşüyorsunuz.”</p>

  <p class="normal1">Zarife Hanım o an durakladı. Gelini son zamanlarda, bilhassa araba gezileri kesildikten sonra, “Evde çok sıkılıyorum!” diyip, sık sık dışarı çıkmaya başlamıştı. Ancak, Allah’ı var en geç yarım saat, bilemedin bir saat sonra geri dönüyordu.</p>

  <p class="normal1">Zarife Hanım içinden “Tövbe estağfurullah!” diye geçirdi.</p>

  <p class="normal1">Ali’nin son sözleri resmen yalandı. Yılmaz Bey artan bir hiddetle sordu:</p>

  <p class="normal1">“Nerede düzüşüyoruz ulan it?”</p>

  <p class="normal1">“Bana it deme, it deme. Ev tutmuşsun.”</p>

  <p class="normal1">“Allahıma yemin ederim ki yok böyle bir şey. Bütün gün dükkânda Kemal’le beraberiz. İstersen ona sor.”</p>

  <p class="normal1">“Sokmuşum Kemal’ine! Ulan o senin köpeğin be. Sorsak sen ne emredersen onu söyleyecek. Yok ‘Zaten evi de ben tuttum, baban ile karını ben buluşturuyorum’ diyecek hali yok ya!”</p>

  <p class="normal1">“Ali, Ali, Ali, kendine gel! Ufacık Kütahya’da benim gizlice ev tutup da gelinimi kendime metres tutmam mümkün mü? Bak Ali büyük günaha giriyorsun. Hakkımı sana helal etmem sonra.”</p>

  <p class="normal1">“Ulan, helal etsen ne yazar, etmesen ne yazar! Esas sen gırtlağına kadar günaha girmişsin.”</p>

  <p class="normal1">Ali sendeledi, sonra toparlandı:</p>

  <p class="normal1">“Sen utanma, kızın yaşında kadını, hem de gelinini, ulan o senin kızın sayılır be, al kendine metres tut. Tabii Hürrem’in aklı kıt. Kıza gösterdin üç kuruşu, gördün işini. Yuh be! Utanmaz adam. Namus düşmanı. Oğlunun namusuna göz koymuşsun. Ulan ben seni yaşatır mıyım be!”</p>

  <p class="normal1">Yine Hürrem’e döndü:</p>

  <p class="normal1">“Senin de canına okuyacağım. Sıranı bekle.”</p>

  <p class="normal1">O an Ali elini arkaya attı ve kunduracıların kullandığı uzun falçatayı ceketinin arasından, pantolonuna sıkıştırdığı yerden çıkardı. İyice bileylendiği belli olan falçata pırıl pırıl parlıyordu.</p>

  <p class="normal1">Parlayan falçatayı fark ettiğinde Zafer adeta büyülendi. Falçata onu çok heyecanlandırmıştı.</p>

  <p class="normal1">Tüm kadınlar çığlık atmaya başladılar. Yılmaz Bey anında gürledi:</p>

  <p class="normal1">“Ne halt ediyorsun sen? Çabuk bırak onu elinden.”</p>

  <p class="normal1">“Hesabını ver Yılmaz Sağlam. Öt!”</p>

  <p class="normal1">“Ulan neyi öteceğim? Belli ki seni birileri doldurmuş. Sen zaten beden şüphelendiğin anda bittin. Artık benim Ali adında bir oğlum yok. Allah bin kere belanı versin!”</p>

  <p class="normal1">Bu sözlerle iyice deliye dönen Ali, sarhoş halinden beklenmeyecek bir çeviklikle falçatayı sol eline aldı, diğer eliyle babasının sağ kolunu kavradı ve bükerek ters çevirdi. Şimdi Ali, Yılmaz Sağlam’ın arkasına geçmişti. Sol elindeki falçatayı Yılmaz Bey’in gırtlağına dayadı. Yılmaz Bey bir iki debelenecek oldu ama sarhoş da olsa, kendisinden çok daha genç olan Ali’nin gücüne karşılık verip içine düştüğü cendereden kurtulamadı.</p>

  <p class="normal1">O anda kadınlar ağlaşmaya başladılar. Zarife Hanım yukarıdan haykırdı:</p>

  <p class="normal1">“Oğlum Ali, sakın bir delilik yapma! O senin baban!”</p>

  <p class="normal1">“Ama karımı becerdi!”</p>

  <p class="normal1">“Bak Ali o adam benim de kocam. Yapmaz öyle bir şey.”</p>

  <p class="normal1">“Yaptı! Ben biliyorum.”</p>

  <p class="normal1">Zarife Hanım inatçı oğlu karşısında bir kez daha alttan alma ihtiyacı hissetti.</p>

  <p class="normal1">“Yapmışsa bile boşarsın karını, görüşmezsin babanla. Allah onun cezasını nasıl olsa verir.”</p>

  <p class="normal1">Bu sözlere boğazı sıkıldığı için zorla konuşabilen Yılmaz Bey tepki verdi:</p>

  <p class="normal1">“Yalan! Yalan! Allah belamı versin ki yalan!”</p>

  <p class="normal1">Ali babasının boğazını daha beter sıktı:</p>

  <p class="normal1">“Öt! Öt! Yoksa...”</p>

  <p class="normal1">Yılmaz Bey boğulur gibi hırlıyordu artık:</p>

  <p class="normal1">“Allah belanı versin! Yok...”</p>

  <p class="normal1">O an Muzaffer ve Zafer, kesilen taze etten çıkan yırtılma sesini duydular. Ardından fışkıran kanı gördüler.</p>

  <p class="normal1">Daha sonra Zafer, Muzaffer’e dedesinin boğazının kesilme anı için “Hayatımda gördüğüm en zevkli görüntüydü” diyecekti.</p>

  <p class="normal1">Zarife Hanım son anda merdivenlere doğru koşmaya başlamıştı. Kocasının oğlu tarafından boğazı boydan boya kesilerek doğrandığını üçüncü basamaktan dördüncüye inerken gördü, anında tökezledi ve merdivenlerden aşağı yuvarlandı. O an için de Zafer sonradan “Ne komikti değil mi, koca bir tencere gibi yuvarlandı” diye anlatacaktı.</p>

  <p class="normal1">Hürrem, halayık Selime, sütanne Nedime ve hizmetçiler çığlık çığlığa bağırıp ağlaşıyorlardı.</p>

  <p class="normal1">Yılmaz Bey anında yere kapaklandı. Başı kesilmiş tavuk gibi bir iki debelendi, sonra ebedi sessizliğe büründü.</p>

  <p class="normal1">Ali babasının cansız bedenine bir süre şaşkın şakın baktı. Sonra bıçağı sağ eline aldı, sol eliyle kanları sildi. Vücuduna hiç kan bulaşmamıştı. Aniden fırladı. Koşar adım sokak kapısına vardı. Kapıyı açtı ve gecenin karanlığına karıştı.</p>

  <p class="normal1">Evden gelen bağrışlara uyanan mahalleli, Sağlamların konağında yaşananları görünce şaşkına döndüler. Haber hemen yayıldı:</p>

  <p class="normal1">“Oğlu ünlü tüccar Yılmaz Sağlam’ı öldürmüş. Hem de tavuk gibi bıçakla boğazını keserek. Başını tamamen koparmış mı ne!”</p>

  <p class="normal1">Eve gelen polisler saatlerce ifade aldılar. Bir ara ikizlere de ne gördüklerini sordular. İkisi de cinayet sırasında uykuda olduklarını, bağrışmalara uyandıklarını, uyandıklarında da sevgili dedelerini kanlar içinde aşağı katta yerde yatarken gördüklerini söylediler.</p>
</body>
</html>
