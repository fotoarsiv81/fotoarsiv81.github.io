<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:72aa56fd-e4fc-4b2a-bba5-9782f122b66c" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_2"><br class="calibre3" />
  İkinci bölüm</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal2">İstanbul</p>

  <p><br class="chapter" /></p>

  <p class="normal1">Vatan Caddesi’ndeki İstanbul Emniyet Müdürlüğü Asayiş Şube Müdürlüğü’ne bağlı Cinayet Büro Amirliği Başkomiseri Erdoğan Bıyık, yine aynı büroda görevli Başkomiser Harun Deniz’in odasına 3 Aralık 2010 Cuma günü saat 16.15’e girdiğinde, Olay Yeri İnceleme ve Kimlik Tespit Şube Müdürlüğü’nde görevli Başkomiser Batur Alp de oradaydı.</p>

  <p class="normal1">“Üçlü Çete” yine bir aradaydı.</p>

  <p class="normal1">Erdoğan Bıyık, Batur Alp ve Harun Deniz 1992 yılında İstanbul Etiler’deki Polis Koleji’nde tanıştılar. Yatakhanede yan yana düşünce bunu kader birliği olarak algıladılar ve 1992-1996 yıllarında İstanbul’da Kolej’de, 1996-2000 yıllarında da Ankara’da Akademi’de ayrılmaz bir üçlü oldular.</p>

  <p class="normal1">İlginçtir, çetelerin peşine düşmek için eğitilen bu üçlü, arkadaşları arasında “Üçlü Çete” adıyla anıldı ve her iki okulda da “parçalanamaz ve bölünemez bütün” olarak nam saldılar.</p>

  <p class="normal1">Sekiz yıl boyunca beraber güldüler, beraber ağladılar, birlikte eğlendiler, birlikte ders çalıştılar, birlikte “milli oldular”, birlikte ilk sarhoşluklarını yaşadılar. Her şeyin ötesinde de harçlıklarını ortak kasada toplayıp, ilk sigara paketlerini bile bu parayla aldılar.</p>

  <p class="normal1">Çete İstanbul, Ankara, Antalya’ya yayılan ünlü “Hisarüstü Cinayetleri”ni bu illerde ayrı ayrı çalışırken 2007’de birlikte çözdükten sonra 2009’da ünlü örgüt “itirafçı”sı Çığlık Taşlıdağ’la –itiraflarından sonra Can Daniş adını seçmişti– bu sefer Terörle Mücadele’de görevliyken, oldukça başarılı serüvenler yaşadılar.</p>

  <p class="normal1">Terörle Mücadele’de de ayrı yerlerde görevliydiler. Harun İstanbul’da, Batur Berlin’de, Erdoğan Brüksel’deydi.</p>

  <p class="normal1">Şimdi ilk defa üçü aynı şehirde, aynı binada görevliydi.</p>

  <p class="normal1">Erdoğan başıyla arkadaşlarını selamladı.</p>

  <p class="normal1">Harun, “Bak dinle, Batur’un anlatacakları varmış” dedi.</p>

  <p class="normal1">Batur Alp’in suratı asıktı; tecrübeli polisin pek hoş şeyler anlatmayacağı her halinden anlaşılıyordu.</p>

  <p class="normal1">Harun, Batur’a anlatmaya başlaması için işaret verdi.</p>

  <p class="normal1">“Maktul Ayşe Meriç, büyük bir bankanın Beşiktaş şubesinde memurmuş. İşe başlayalı henüz bir yıl olmamış. Bu sabah işe gelmemiş. Bir süre beklemişler. Sonra şubeden arkadaşı Serap cep telefonundan Ayşe’yi aramış. Cevap alamamış. Öğleden sonra ısrarla arka arkaya aramış. Telefon çalıyor ama cevap yokmuş. İyice telaşlanan Serap şube müdürüne haber vermiş. O da bizde İstihbarat’ta görevli arkadaşı Yunus’u aramış. Yardım istemiş.”</p>

  <p class="normal1">Erdoğan “Kıl Yunus mu?” diyerek araya girdi.</p>

  <p class="normal1">“Hıı! O!”</p>

  <p class="normal1">“Ulan o yaralı parmağa işemez be!”</p>

  <p class="normal1">“Bu sefer işemiş.”</p>

  <p class="normal1">“Ne yapmış?”</p>

  <p class="normal1">“Kıl’dan beklenmeyecek bir ilgi göstermiş. Herhalde müdürü ya seviyor ya da bir şekilde borçlu.”</p>

  <p class="normal1">“Herhalde tüketici kredisi almıştır, geri ödemeyi geciktirmek için bahane arıyordur.”</p>

  <p class="normal1">“Yok o kadar da değil. Adamın günahını almayın.”</p>

  <p class="normal1">Batur’un şaka kaldıracak hali olmadığını anlayan Harun, “Tamam Batur, sen anlatmaya devam et” dedi özür dilercesine.</p>

  <p class="normal1">“Yunus, banka müdüründen kızın adresini istemiş. Adrese en yakın karakolu aramış. Adresi, şahsın kimliğini vermiş. ‘Gidin bakın’ demiş. Yarım saat sonra Yunus’u geri aramışlar. ‘Kapı duvar. Kimse açmıyor’ demişler. Kızın İstanbul’da kimi kimsesi de yok. Bütün ailesi Samsun’da.”</p>

  <p class="normal1">Harun birden heyecanlandı:</p>

  <p class="normal1">“Ne! Maktul Samsunlu mu?”</p>

  <p class="normal1">“Evet, hemşerin.”</p>

  <p class="normal1">“Meriç, Meriçler... Çıkaramadım.”</p>

  <p class="normal1">Batur devam etti: “Bunun üzerine Yunus, banka müdüründen onay alıp polislerden kapıyı açmalarını istemiş. İçeri girmişler ki, olan olmuş...” Biraz soluklandıktan sonra devam etti: “Yunus bizim müdürlüğe haber verdi. Müdür de hemen beni olay yerine yolladı. Yanıma iki uzman aldım. 13.45’te Kuzguncuk’ta kızın evine vardım.”</p>

  <p class="normal1">“Eeee!”</p>

  <p class="normal1">“Her şey altı ay evvel Güngören’de gördüğümüz gibi... Her şey aynı...”</p>

  <p class="normal1">“Deme yahu...”</p>

  <p class="normal1">“Kız yine sarı saçlı... mat sarı saçları var... minyon vücudu sanki hem gelişmiş hem tam gelişmemiş gibi. Yine çırılçıplak soyulmuş. Yine boğazı kesilerek, şahdamarı parçalanarak öldürülmüş. Baş neredeyse vücuttan kopmak üzereymiş. O derece vahşice.”</p>

  <p class="normal1">Sustu. Midesi kalkmıştı. Lafın arkasını getiremeyeceğini hissetse de “Bir polise yakışmaz” diye düşünüp kendini toparlayarak sözlerini tamamlamaya çalıştı.</p>

  <p class="normal1">“Yine... yine... Sanki ameliyat edilmiş gibi vajina kesilerek çıkarılmış...”</p>

  <p class="normal1">Erdoğan ile Harun’un da mideleri kalkmaya başladı.</p>

  <p class="normal1">“Eeee!” dedi Harun.</p>

  <p class="normal1">“Yine vajina bir köşeye fırlatılıp atılmış...”</p>

  <p class="normal1">“Tecavüz mü?”</p>

  <p class="normal1">“Yine bir belirti yok. Vücuttan çeşitli salgı örnekleri alındı, ama uzman arkadaş sperm artığı, salya veya tükürük olmadığını söyledi. Sadece kan pıhtısı. Göreceksiniz, kan pıhtıları da Güngören’deki gibi maktule ait çıkacak. Anlayacağınız, galiba yine üzerinde DNA çalışması yapabileceğimiz bir ipucu bulamayacağız. Bence yine doktor eldiveni ve ameliyat maskesi kullandı.”</p>

  <p class="normal1">Erdoğan “Evde ne gibi bulgular var?” diye sordu.</p>

  <p class="normal1">“Önemli bir bulgu yok. Tıpkı Güngören’deki gibi kapı yine hiç zorlanmamış. Belli ki kız kapıyı kendi açmış. Ölüm saati henüz belli değil, ama ben cesedi gördüğümde takriben 15-16 saat önce öldürüldüğüne hükmettim. Kız çalıştığına göre eve en erken 19.00’da geldi. Demek ki katil o saatten sonra Ayşe’yi kapıyı açmaya ikna etti.”</p>

  <p class="normal1">“Kızı tanıyor muydu acaba?”</p>

  <p class="normal1">“Cinayet, Güngören’dekine bu kadar benzediğine göre, büyük ihtimalle iki cinayeti de aynı kişi işledi. O zaman...”</p>

  <p class="normal1">“Tanımıyordu... Peki, katil akşam akşam kendi halinde bir genç kızı kapıyı açmaya nasıl ikna etti?.. Elimizde başka delil yok, ama katilin veya katillerden en az birinin erkek olduğunu varsayabiliriz.”</p>

  <p class="normal1">Nedenini açıklamak istercesine ekledi:</p>

  <p class="normal1">“Şey... Vajina parçalandığına göre...”</p>

  <p class="normal1">“Pekâlâ bir kadın da olabilir.”</p>

  <p class="normal1">“Bir kadına ancak bir erkek bu şekilde zulmedebilir.”</p>

  <p class="normal1">Harun araya girdi:</p>

  <p class="normal1">“Güngören... Sonra Kuzguncuk... Kurbanlar minyon tipli, sarışın, kendi halinde kadınlar... İkisi de aynı şekilde boğazları kesilerek öldürüldü, sonra vajinaları adeta bir ameliyatla vücuttan ayrıldı... Eminim... İkisini de aynı şahıs öldürdü... Ayrıca... Sadece iki cesetle bu sonuca vararak genel kabul görmüş tariflere uygun davranmıyorum, ama galiba bir seri katille karşı karşıyayız.”</p>

  <p class="normal1">Bu sıfat diğer ikisinin de aklına yatmıştı.</p>

  <p class="normal1">“Seri katil!”</p>

  <p class="normal1">“O halde karşımızda tipik bir alaturka katil yok. Bir sapık, bir psikopat var ve hiç alışık olmadığımız metotlarla, kültürümüze çok fazla uymayan bir tarzla işliyor cinayetleri. En azından şimdilik iki tane işledi.”</p>

  <p class="normal1">Barut adeta fısıldadı:</p>

  <p class="normal1">“Herhalde, belirli aralıklarla işlemeye de devam edecek.”</p>

  <p class="normal1">Seri katiller hakkında epeyce araştırma yapan Harun, bu konuda bildiklerini anlatma gereği duydu:</p>

  <p class="normal1">“Aslında bizde de seri katiller var” dedi. “Sadece Amerika’daki, Rusya’daki kadar çok değil. Ben bu konuyu sırf meraktan bir ara araştırmıştım. Artvin Canavarı var, Avcılar Sapığı Tornavidalı var, Alanyalı var, İzmir Canavarı var, tam bir sosyopat sayılan Durmuş Anuçin var, Mobilyacı, Erdinç Tümer, Kolici, Çivici var... Muhakkak daha başkaları da var. Şimdilik benim aklıma gelenler bunlar.”</p>

  <p class="normal1">Batur sırıtarak “Biz de fena değilmişiz” dedikten sonra ciddileşti. “Sanırım, bu sefer de evde bizi neticeye götürecek hiçbir ipucu çıkmayacak. İçimdeki ses böyle diyor. Evde ilk gördüklerim de bana bu duyguyu verdi. Etrafa saçılmış kan dışında ev çok düzenli. Cinayetten önce bütün detaylar düşünülmüş. Arkadaşlar hâlâ evde çalışıyorlar, ama büyük ihtimalle parmak izi, tükürük, salya ya da en ufak bir iz bulamayacaklar. Böyle söylüyorum, zira bence de Güngören katili de Kuzguncuk katili de aynı...”</p>

  <p class="normal1">Harun rahatsızdı:</p>

  <p class="normal1">“Ben de ister istemez hemen aynı kanıya vardım, ama benzerliklerden hareket ederek kesin yargıya ulaşmak için galiba henüz erken.”</p>

  <p class="normal1">Batur “Tam bilmiyorum ama hissediyorum” dedi umutsuzca. “Güngören Cinayeti’nde nasıl çuvalladıysak bu sefer de çuvallayacağız.”</p>

  <p class="normal1">Belli ki bugün gördükleri, genç kızın içler acısı hali Batur’un moralini bozmuş, sinirlerini altüst etmişti.</p>

  <p class="normal1">“Puşt, bir şekilde eve sessiz sakin giriyor, ana baba kuzusu kızları keskin aletleriyle paramparça ediyor, kasaplığa soyunuyor, vücutlarını parçalıyor ve biz sadece seyrediyoruz. İnsan kasabı... Sonra da tıpkı eve tamirata gelen bir usta gibi alet edevatını toplayıp ardında hiçbir iz bırakmadan, def olup gidiyor. Allah’ın belası öldürmeye, biz de avanak avanak seyretmeye devam edeceğiz.”</p>

  <p class="normal1">Harun Deniz ayağa kalktı, Batur’a yaklaştı. Elini arkadaşının omzuna koydu.</p>

  <p class="normal1">“Belli ki sinirlerin bozulmuş. Biraz sakinleş.”</p>

  <p class="normal1">Batur’un gözleri dolmuştu.</p>

  <p class="normal1">“Yirmi dört-yirmi beş yaşında bir fidan. Vücudunu görseniz daha çocuk zannedersiniz. Koyun gibi öyle boğazı kesilmiş, yatıyor. Ben ki o kadar ceset gördüm, hiçbiri bana bu kadar koymamıştı.”</p>

  <p class="normal1">Sonra ayağa kalktı:</p>

  <p class="normal1">“Ulan ben bu sapığı yakalayıp, anasını sikmezsem bana da Batur demesinler. Ulan, o kadar mı kolay gencecik bir insanın hayatını karartmak! Hem de bu kadar vahşice. Hayvanca. Ulan vahşi hayvan bile yemek için öldürdüğü hayvana bu caninin kıza yaptıklarını yapmaz be!”</p>

  <p class="normal1">Erdoğan da ayağa kalktı. Şimdi üçü de ayaktaydı. Hepsinin damarları adrenalinle dolmuştu. Çocuklar gibi el ele tutuştular.</p>

  <p class="normal1">Erdoğan adeta bağırdı:</p>

  <p class="normal1">“Biz ‘Üçlü Çete’yiz. Evvel Allah bu işi de çözeriz.”</p>

  <p class="normal1">Batur da aniden havaya girdi:</p>

  <p class="normal1">“Çözeriz!”</p>

  <p class="normal1">Harun gülmeye başladı:</p>

  <p class="normal1">“Çözmesine çözeriz de böyle salya sümük ağlayarak olmaz. Çözmek için önce aklımızı kullanmalıyız. Keselim ağlaşmayı.”</p>

  <p class="normal1">Harun Deniz de Erdoğan Bıyık gibi 1975 doğumluydu. Ancak o Erdekli değil, Samsunluydu. Batur Alp gibi o da Rumeli asıllıydı.</p>

  <p class="normal1">Kendini “Rumeli Türkü!” diye tarif ederdi.</p>

  <p class="normal1">Otuz beş yaşında olan Harun Deniz, kumral tenli, ela gözlü, ince ve uzun boylu, oldukça yakışıklı bir adamdı. İlk ve orta okulu Samsun’da okuduktan sonra orta son sınıfta devlet memuru babasını kalp krizi sonucu kaybedince çeşitli devlet okulları sınavlarına girmiş, ilk netice Polis Koleji’nden gelince kaydını İstanbul Etiler’deki okula yaptırmıştı. Sadece tesadüfen polis olan Harun, ileriki yıllarda bu meslek için yaratıldığına hükmetmişti. Cinayet masası onun için adeta bir hobi merkeziydi. Piyasada ne kadar polisiye roman varsa satın alıyor ve bir gecede okuyup bitiriyordu. Boş zamanlarında Adli Tıp Merkezi’ne gidiyordu. Özellikle kriminoloji laboratuvarlarından bilgi almaya, yenilikleri öğrenmeye bayılıyordu. İlgili tıp makalelerini devamlı okuyordu.</p>

  <p class="normal1">Sık sık “Maaşın azlığından şikâyet etmeye hakkım yok, çünkü ben hobimle uğraşıyorum, oyuncağımla oynuyorum, üstüne bir de maaş alıyorum” derdi.</p>

  <p class="normal1">Başkomiser Harun insanı insan yapan, onu diğer tüm canlılardan ayıran unsurun “merak” olduğunu doğrulayan türdendi. O her şeyi merak ederdi. Her şeyi ama her şeyi sorgulardı.</p>

  <p class="normal1">Harun Deniz ona takdim edilen her türlü meseleyi merak ettiği gibi eline verilen olguları da şüpheyle karşılardı.</p>

  <p class="normal1">“Her şeyden şüphe etmek insan doğasının bir parçasıdır” sözüne inanırdı. Hatta “Bak bu delil her şeyi ispat ediyor” dendiğinde dahi “Bir delil bir gerçeği ortaya çıkarabilir, ama her gerçeğin ardında başka bir gerçek daha vardır” derdi. Yanlışlayamadığı, açığını bulamadığı, eksiğini gösteremediği “gerçekler” karşısında bile “Bu gerçeklik ancak yanlışlığı ispat edilene dek gerçekliktir” diyerek ahkâm keserdi.</p>

  <p class="normal1">Harun analitik düşünürse, her gerçekten şüphe ederse her sorunu çözeceğine inanırdı. Seri katil meselesini de akılla çözmeyi tercih ediyordu.</p>

  <p class="normal1">Harun Deniz, 2003 yılında yine Rumeli asıllı, ailesi Bursa’ya yerleşmiş bir kızla evlendi. İlkokul öğretmeni olan eşi her şeyi olumlu karşılayan, yumuşacık kalpli bir kadındı. Karısı Harun’a 2004 yılının başında sarı kafalı, yeşil gözlü erkek bir “kızan” verdi.</p>

  <p class="normal1">Üçlü Çete coşkuyla odanın ortasında el ele tutuşmuşken Batur’un cep telefonu çaldı. Kuzguncuk’ta araştırma yapan uzmanlardan biri arıyordu.</p>

  <p class="normal1">“Amirim, bizim olay yeri incelememiz bitti. Delil olabilecek her şeyi topladık. Tasnif ettik. Tüm ölçümleri yaptık. Ambulans maktulü aldı, Adli Tıp morguna götürdü. Şimdi çıkıyoruz.”</p>

  <p class="normal1">“İyi, çıkın.”</p>

  <p class="normal1">“Şey...”</p>

  <p class="normal1">“Ne?..”</p>

  <p class="normal1">“Dışarısı kameraman ve gazeteci kaynıyor. Bütün mahalle sokakta. Arkadaşlar sokağı denetime aldılar, ama çıkışta soru soracaklar.”</p>

  <p class="normal1">“Medyaya bir tek sen cevap ver. ‘Bir cinayetle karşı karşıyayız ama bütün delilleri topladık. Katil en kısa zamanda yakalanacaktır’ gibi yuvarlak laflar et. Sakın detay verme. Katiyen hunharca parçalanan vücuttan bahsetme.”</p>

  <p class="normal1">“Baş üstüne.”</p>

  <p class="normal1">Telefonu kapattıktan sonra Batur’un aklına başka bir şey geldi:</p>

  <p class="normal1">“Hemen kızın ailesini aramamız lazım. Durumu bir şekilde anlatmalıyız. Eğer akşam televizyondan duyarlarsa rezil oluruz. Ben şahsen kendimi ölene dek affetmem.”</p>

  <p class="normal1">Erdoğan hemen atıldı:</p>

  <p class="normal1">“Yunus’a soralım. O da banka müdürüne sorsun. Muhakkak, kızın kayıtlarında acil durumlarda aranacak bir yakınının numarası vardır. Bir irtibat numarası olmalı.”</p>

  <p class="normal1">Banka müdürünün verdiği cep telefonu numarası, baba Ünal Meriç’e aitti. Samsunlu olması nedeniyle gözler Harun’a çevrildi. Görev onundu. O da hemşerisine acı haberi vermenin kendi sorumluluğu olduğunu kabullenmiş olmalı ki santraldaki polis memuruna numarayı, aranan ismi verdi.</p>

  <p class="normal1">Rutin bir iş yapan polis memuru numarayı çevirdi.</p>

  <p class="normal1">Telefon birkaç kez çaldı. Sonra bir erkek sesi cevap verdi:</p>

  <p class="normal1">“Alo!”</p>

  <p class="normal1">“Alo, Ünal Meriç’le mi görüşüyorum?”</p>

  <p class="normal1">“Evet! Ne vardı?”</p>

  <p class="normal1">Akşam 18.00 civarında resmi bir tavırla aranmak Ünal Meriç’i şaşırtmıştı. Sorusunun cevabını beklemeden devam etti: “Kimsiniz?”</p>

  <p class="normal1">“Efendim, ben İstanbul Emniyet Müdürlüğü’nden arıyorum.”</p>

  <p class="normal1">Cinayet Büro Amirliği’nin adı hiçbir zaman baştan zikredilmezdi.</p>

  <p class="normal1">Ünal Meriç’in dizlerinin bağı çözüldü. Bir el, boynunu arkadan sıkmaya başladı. Tansiyonu bir anda fırladı. Belli belirsiz bir sesle “Ne oldu ki?” diye sordu.</p>

  <p class="normal1">Memur “Sizi Başkomiserim Harun Deniz’e bağlıyorum” dedi. Beklemeden telefonu bağladı: “Hatta Ünal Meriç.”</p>

  <p class="normal1">Harun bir an ne diyeceğini bilemedi. Sonra kendini toparlayıp söze girdi:</p>

  <p class="normal1">“Efendim ben Başkomiser Harun Deniz. Ünal Meriç’le mi görüşüyorum?”</p>

  <p class="normal1">“Evet, benim ne olmuş?”</p>

  <p class="normal1">“Efendim, ben de Samsunluyum...”</p>

  <p class="normal1">Ünal Meriç’in boş laf dinleyecek hali yoktu.</p>

  <p class="normal1">“Ne oldu? Neden aradınız?” diye adeta bağırdı.</p>

  <p class="normal1">“Efendim, kızınız hakkında...”</p>

  <p class="normal1">Baba oturma odasındaki çekyata çöktü. Anne Zeliha da duyduğu seslerden bir şeylerin ters gittiğini anlamış olmalı ki, akşam yemeğini hazırladığı mutfaktan odaya seğirtti. Meraklı gözlerle kocasına bakmaya başladı.</p>

  <p class="normal1">Ünal Bey güçlükle “Ne olmuş kızıma?” dedi.</p>

  <p class="normal1">“Ayşe Meriç Hanım hakkında hoş olmayan bir haberim var. Sizi bilgilendirmek zorundayım.”</p>

  <p class="normal1">Ünal Bey bu sefer gerçekten bağırmaya başladı:</p>

  <p class="normal1">“Ne oldu Ayşe’ye? Yoksa bir kaza mı?”</p>

  <p class="normal1">“Pek sayılmaz. Evine girilmiş...”</p>

  <p class="normal1">“Hırsız mı?”</p>

  <p class="normal1">“Öyle de denemez.”</p>

  <p class="normal1">“Ne olur söyleyin? Yalvartmayın beni!”</p>

  <p class="normal1">“Kuzguncuk’ta evine giren biri kızınız Ayşe’ye bıçakla saldırmış.”</p>

  <p class="normal1">Baba Meriç cevabından en çok korktuğu soruyu sordu:</p>

  <p class="normal1">“Kızım iyi değil mi?”</p>

  <p class="normal1">“Maalesef, efendim, ben Cinayet Büro Amirliği’nden arıyorum. Kızınız dün gece öldürülmüş. Başınız sağ olsun.”</p>

  <p class="normal1">Bir sessizlik oldu. Harun, babanın haberi kavramaya çalıştığını düşündü.</p>

  <p class="normal1">Birdenbire telefonda bir kadın sesi belirdi. Kadının belirgin bir Laz şivesi vardı. Ürkek ama daha emin bir sesle sordu:</p>

  <p class="normal1">“Ünal az fenalaştı da telefonu ben aldım. Karısıyım. Adım Zeliha. Ne olmuş?”</p>

  <p class="normal1">“Şey... Ben İstanbul’dan arıyorum. Başkomiser Harun Deniz... Cinayet Masası’ndan. Kızınız Ayşe...”</p>

  <p class="normal1">“Ne olmuş kızım Ayşe’ye?”</p>

  <p class="normal1">“Dün gece evine bir şahıs girmiş. Kızınızı bıçaklayarak...”</p>

  <p class="normal1">Zeliha Anne inanılmaz bir sükûnet içinde sordu:</p>

  <p class="normal1">“Ölmüş mü?”</p>

  <p class="normal1">“Maalesef efendim. Başınız sağ olsun.”</p>

  <p class="normal1">Kadın bir an tepki vermedi. Sonra ansızın “Dostlar sağ olsun” deyiverdi.</p>

  <p class="normal1">Kadının haberi bu kadar metanetle karşılaması Harun’u şaşırtmıştı.</p>

  <p class="normal1">Kadın “Kimmiş katili?” diye sordu.</p>

  <p class="normal1">“Bilmiyoruz... Yani şimdilik bilmiyoruz... Ancak, çok yakında bulacağız.”</p>

  <p class="normal1">“Polis Bey!”</p>

  <p class="normal1">“Buyrun efendim...”</p>

  <p class="normal1">“Bulacak mısınız? Yoksa kızımın kanı yerde mi kalacak?”</p>

  <p class="normal1">“Tabii bulacağız. Size söz veriyorum.”</p>

  <p class="normal1">“Tez bulun, yoksa bırakın biz bulalım.”</p>

  <p class="normal1">Harun çok ama çok şaşkındı. Kadın sanki çok doğal, günlük bir olaydan bahsediyordu. Tabii ki, Zeliha Meriç’in babasının otuz yıl önce öldürüldüğünü, amcasının da abisinin katilini vurduğunu, bunun için de on sekiz yıl içeride yattığını bilemezdi.</p>

  <p class="normal1">Harun, Ayşe’nin annesine Allah’tan sabır diledi, cep telefonunun numarasını bıraktı. Bütün gelişmelerden haberdar edeceğine dair söz verdi.</p>

  <p class="normal1">Telefonu kapattığında Harun üzerinden büyük bir yükün kalktığını hissetti.</p>

  <p class="normal1">Konuşmayı Erdoğan da Batur da can kulağıyla dinlemişlerdi.</p>

  <p class="normal1">Erdoğan “İyi ki maktul Erdekli değildi” dedi.</p>

  <p class="normal1">Erdoğan Bıyık da Harun Deniz gibi otuz beş yaşındaydı. Bandırma-Erdek doğumlu, tipik bir deniz kenti çocuğuydu. Orta boylu, kumral tenli, tıknaz yapılı Erdoğan Bıyık’ın saçları daha yirmili yaşlarında dökülmeye başlamıştı.</p>

  <p class="normal1">Erdoğan Bıyık’ın babası Erdek’te manavdı. Halen oldukça ileri yaşına rağmen çalışmaya devam ediyordu. Üç kardeşin üçü de okumuş, ablası doktor, abisi iktisatçı olmuştu. Erdoğan Bıyık ise bir gün bir film seyretmiş, o gün polis olmaya karar vermişti.</p>

  <p class="normal1">Katillere “el aman” dedirten polis!</p>

  <p class="normal1">Onun için ortaokulu bitirir bitirmez Polis Koleji sınavlarına girmiş ve okulu dereceyle kazanmıştı.</p>

  <p class="normal1">Erdoğan Bıyık, okulda sosyal konulara hâkimiyeti, siyasete merakı ve liberal eğilimleriyle nam salmıştı. Siyaset ondan sorulurdu.</p>

  <p class="normal1">Erdoğan Bıyık, Akademi’den sonra Ankara’da Cinayet Masası’nda görev alınca Milli Piyango’dan büyük ikramiyeyi kazanmış kadar sevinmişti. Terörle Mücadele yılları da keyifli geçmişti. Brüksel’de geçirdiği iki yıl ise ona göre “şahane”ydi. Batılı olmanın ne demek olduğunu o zaman anlamıştı. Siyaset merakına rağmen Cinayet Masası’nı veya Terörle Mücadele’yi Siyasi Şube’ye her zaman tercih ediyordu.</p>

  <p class="normal1">Komiser Erdoğan Bıyık, Akademi’yi bitirdiği yıl Erdek’ten bir kızla evlenmiş ve ertesi yıl da şimdi 9 yaşında olan oğlu Sermet doğmuştu.</p>

  <p class="normal1">Batur, Harun’a “Aileye neden hiç detaylardan bahsetmedin?” diye sordu.</p>

  <p class="normal1">Harun “Nasıl bahsedebilirdim ki?” diye yanıtladı keyifsizce. “Sonra nasılsa ortaya çıkacak. Acılara yavaş yavaş alışsınlar.”</p>

  <p class="normal1">“İnşallah bizimkilerden kimse medyaya ötmemiş olsun da haberlerde duymasınlar.”</p>

  <p class="normal1">“Duymazlar, duymazlar. Şimdi televizyon açacak halleri yok ya!”</p>

  <p class="normal1">Zeliha Anne önce sürekli ağlayan kocasını çekyata yatırdı. Sonra damadını aradı. Gayet sakin Ayşe’nin başına gelenleri anlattı. Baldızını gerçekten çok seven damat, hıçkırıklara boğuldu. Zeliha Anne hemen bir doktor alıp eve gelmesini, Atiye’yi de çağırmasını istedi. Ardından Trabzon’u aradı. Kız kardeşine durumu bildirdi. Onlardan da acilen Samsun’a gelmelerini istedi.</p>

  <p class="normal1">Saat 19.00’a geldiğinde de mihaniki televizyonu açtı. Herhalde, içinden bir ses kızının cinayet haberinin televizyonlara düşeceğini söylüyordu. Haber özetlerinde cinayet haberi yoktu.</p>

  <p class="normal1">O sırada damadı, yanında doktorla birlikte geldi. Zeliha Hanım vaveyla eden damadını azarladı. Bu arada doktor Ünal Bey’i muayene etmeye başladı. Ünal Meriç hâlâ ağlıyordu; yürek parçalayan bir sükûnet içinde gözyaşı döküyordu. Herhalde, bir insanın çöküşü böyle oluyordu.</p>

  <p class="normal1">Televizyon aniden “Flaş! Flaş!” yazılarıyla altyazı geçmeye başladı:</p>

  <p class="normal1">“Korkunç cinayet! Korkunç cinayet! Kuzguncuk’ta genç bankacı kız vahşice katledildi!”</p>

  <p class="normal1">O an Meriçlerin evinde zaman dondu. Cinayet haberine dek verilen diğer haberleri kimse dinlemedi. Zeliha Anne, Ünal Baba, Atiye, damat ve doktor donmuş bir zaman içinde sessiz, hareketsiz cinayet haberini beklediler. Sonunda haber geldi.</p>

  <p class="normal1">Kuzguncuk’taki, Ünal Bey’in görür görmez tanıdığı Bahçesarayı Sokağı’ndan yapılan bant yayınında –bant son anda kanala yetişmişti– spiker kadın, kurbanın bir gece evvel, eve nasıl girdiği belli olmayan bir şahıs tarafından vahşice katledildiğini anlatıyordu. Yetkililerin katili henüz bulamadıklarını, ama ellerinde çok güçlü deliller olduğunu, acımasız katilin her an yakalanabileceğini belirtiyordu.</p>

  <p class="normal1">Spiker devam ediyordu: “Edindiğimiz bilgilere göre, kurban Ayşe Meriç öldürüldükten sonra sapık katil bankacı kızın vücudunu da parçalamış. Emniyete yakın kaynaklar cinayetin altı ay önce Güngören’de işlenen cinayete çok benzediğini ifade ettiler. ‘Acaba aramızda bir sapık katil mi var?’ sorusu akıllara takıldı. Sayın seyirciler, belki de şu anda İstanbul sokaklarında bir seri katil dolaşıyor ve bir sonraki avının yolunu gözlüyor.”</p>

  <p class="normal1">Tam o sırada kameralar evden bir muşamba kefen içinde dört kişinin çıkardığı cesedi göstermeye başladı.</p>

  <p class="normal1">O anda Samsun’daki evden canhıraş bir ses yükseldi. Önce odaları dolaştı, sonra apartmanda gezindi, sonunda sokağa taştı:</p>

  <p class="normal1">“Ayşemmmm!”</p>

  <p class="normal1">Zeliha Anne olduğu yere yığıldı.</p>

  <p class="normal1">Ateş düştüğü yeri yakar. Bu sefer sadece yakmadı, yıktı, parçaladı, tarumar etti, yok etti. Ünal Meriç o gece kalp krizi geçirerek hastaneye kaldırıldı. İki gün sonra ağır bir by-pass ameliyatı geçirecek, ama üç ay sonra gelen bir başka krizin ardından vefat edecekti. Zeliha Meriç ise hastanede bir ay psikiyatri kliniğinde müşahede altında tutulacaktı. Hastaneden çıktıktan sonra kızı Atiye annesini yanına alacaktı. O günden sonra Zeliha Anne’nin ağzından bir kelime bile çıkmayacaktı. O da artık yaşayan bir ölü haline gelecekti. Atiye, kardeşinin ölümüne bile yanamadan, annesi ile babasına yardım etmeye çalışacaktı.</p>

  <p class="normal1">Adli Tıp teslim ettikten sonra Ayşe’nin cenazesini eniştesi ve dayısı İstanbul’dan alıp Samsun’a getirdiler. Cenazesine koca bir Samsun katıldı, arkasından koca bir Samsun ağladı.</p>

  <p class="normal1">Cenazeye Ayşe’nin hastanede yatan annesi ile babası katılamadı.</p>

  <p class="normal1">Ünal Bey’in üç ay sonraki cenazesine de kırk yıllık eşi Zeliha Hanım katılamayacaktı.</p>

  <p class="normal1">Haberleri, İstanbul Emniyet Müdürlüğü’nde Harun, Erdoğan ve Batur birlikte izlediler. Cinayet haberinin ana haber bültenine yetişeceğini onlar da tahmin ediyorlardı. Spikerin kaynak vermeden vücudun parçalandığından bahsetmesi, Güngören Cinayeti’yle irtibat kurması, seri katil sıfatından dem vurması Batur Alp’i çileden çıkardı. Adamlarından biri onu satmıştı.</p>

  <p class="normal1">“Belleyeceğim analarını!” diye bağırdı.</p>

  <p class="normal1">Erdoğan “Dur, dur sakin ol” dedi. “Senin orada sadece iki adamın vardı. Ayrıca bir sürü polis, Adli Tıp’tan adamlar da vardı. Seninkilerin öttüğünü nereden biliyorsun?”</p>

  <p class="normal1">“İnşallah sen haklı çıkarsın. Yarın alırım ifadelerini.”</p>

  <p class="normal1">Ertesi sabah cumartesi olmasına rağmen işe geldiler. Saat 10.00 gibi Asayiş Şube Müdürü Kamil Ocak, Harun ve Erdoğan’ı odasına çağırdı. İçişleri bakanının akşam evden İstanbul Emniyet müdürünü aradığını, katilin, daha doğrusu seri katilin –müdür de bu terimi kullanmıştı– acilen bulunmasını istediğini, İstanbul halkını uzun süre tedirgin ve gergin bir psikolojide tutmamak için gereken bütün tedbirlerin alınmasını emrettiğini anlattı.</p>

  <p class="normal1">Görev, Harun ve Erdoğan’a verilmişti. Katil bulunana dek başka hiçbir dosyaya bakmayacaklardı.</p>

  <p class="normal1">Harun Deniz “Emredersiniz. Neticeye bir an evvel ulaşmak için elimizden gelen her şeyi yapacağımızdan emin olabilirsiniz” dedi. Ardından “Ancak, bir maruzatım var” diye ekledi.</p>

  <p class="normal1">“Neymiş maruzatın?”</p>

  <p class="normal1">“Efendim, konu aynı zamanda Olay Yeri İnceleme’den Batur Alp’in de ihtisas alanına giriyor. Ekibe onu da alsak...”</p>

  <p class="normal1">Müdür gülümsedi.</p>

  <p class="normal1">“Üçlü Çete! Siz hiç, birbiriniz olmadan yapamaz mısınız?”</p>

  <p class="normal1">“Şey...”</p>

  <p class="normal1">“Tamam tamam, ben Hulisi ile bir konuşayım.”</p>

  <p class="normal1">Hulusi Medeni, Olay Yeri İnceleme ve Kimlik Tespit Şube Müdürü’ydü.</p>

  <p class="normal1">Batur Alp 1976 Edirne doğumluydu ve polislik baba mesleğiydi. Trakyalı anne ve babanın sarı kafalı, mavi gözlü oğlancığı olarak doğan Batur, ailenin beşinci çocuğuydu. Ondan büyük bir ağabey ve abla lise öğretmeni, ondan küçük bir erkek ve kız kardeş ise ilkokul öğretmeniydi.</p>

  <p class="normal1">Zaten Trakya’da okumuşlar öğretmen olurlar, okumamışlar da ya babadan kalma tarlaları işletirler ya da hayvancılık yaparlardı. Trakyalılar öğretmenliği, öğrenme-öğretme merakından değil, tatilinin fazla olmasından dolayı seviyorlardı.</p>

  <p class="normal1">Türkiye’nin en renkli insanları arasında Trakyalılar kesin ön sıradaydı. Kadın erkek arasında kaç-göç bilmedikleri gibi içlerinde hiç art niyet de beslemezlerdi. Trakyalı erkeklerin bir başka özelliği de içkiye düşkün olmalarıydı.</p>

  <p class="normal1">Haliyle Trakyalıların bütün özellikleri Batur Alp’te de görülüyordu. “Üçlü Çete”nin tek ulusalcı-solcusu, tek müzmin bekârı ve küp gibi rakı içeniydi.</p>

  <p class="normal1">Batur Alp, kendisi değil, babası istediği için polis olmuştu. Kardeşleri babalarının isteğine burun kıvırmasına rağmen o babasını kıramamıştı.</p>

  <p class="normal1">Ortaokulda keskin matematik zekâsıyla dikkatleri çekmişti. Herkes onun mühendis olmasını beklerken o Polis Koleji sınavlarına girip okulu ikincilikle kazanmıştı. Kolej ve Akademi’de hep ilk dereceye girmişti. Emniyet Müdürlüğü’nün en parlak komiserlerinden biri olarak kendisini kabul ettirmişti.</p>

  <p class="normal1">Batur Alp bir türlü evlenmiyordu, zira özgürlüğüne çok düşkündü.</p>

  <p class="normal1">Kamil Bey, Hulusi Bey’in Batur Alp’i “seri katil cinayeti”ne verdiğini iki saat sonra Harun’a bildirdi. O da müjdeyi Erdoğan’a iletti. Ancak, onu tedirgin eden bir konu vardı:</p>

  <p class="normal1">“Biz iki cinayet benziyor diye hemen seri katil demeye başladık. Literatüre göre iki tane cinayet seri katil tanımına yetmez. Hem iki kızı öldürenin tek kişi, üstelik de aynı kişi olduğu şimdilik sadece bir varsayım. Belki de her şey tesadüftür. Sadece öldürme yöntemleri benziyordur.”</p>

  <p class="normal1">“Boğazdan kesme... öldürdükten sonra... kadınlık organının ameliyat edilir gibi vücuttan çıkarılması... Hatta iki cinayette de hiç ipucunun bulunamaması... Bu kadar tesadüf biraz fazla, değil mi?”</p>

  <p class="normal1">Harun arkadaşına hak vermek zorunda kaldı:</p>

  <p class="normal1">“Sen de haklısın.”</p>

  <p class="normal1">6 Aralık Pazartesi günü işe gelir gelmez üzerinde çalıştıkları dosyaları diğer mesai arkadaşlarına devrettiler ve sabah mesaisini arkadaşlarını dosyalar hakkında bilgilendirmekle geçirdiler.</p>

  <p class="normal1">Öğleden sonra Harun’un odasında toplandılar. Ana görüşme odası burası olacaktı. Harun yeni bir dosya aldı eline. Kırmızı dosyanın sırtındaki beyaz kartonu çıkardı ve kırmızı flaster kalemle dosyanın adını yazmaya başladı.</p>

  <p class="normal1">Önce “seri katil” yazmayı düşündü. Sonra tereddüt etti.</p>

  <p class="normal1">“Arkadaşlar, ben dosyaya ‘seri katil’ dosyası adını veremiyorum. Siz ne dersiniz?”</p>

  <p class="normal1">Erdoğan umarsız “Adını ne koyarsan koy” diye karşılık verdi.</p>

  <p class="normal1">“Güngören-Kuzguncuk Cinayetleri’ne dersiniz?” diye önerdi Batur.</p>

  <p class="normal1">Harun ve Erdoğan sözleşmiş gibi aynı anda “Tamam!” dediler.</p>

  <p class="normal1">Harun ismi beyaz kapakçığa itinayla yazdı. Şeffaf plastikten içeri dikkatle geçirince ellerinde içi boş ama üstünde Güngören-Kuzguncuk Cinayetleri yazan bir dosyaları oldu. Bu ana dosya olacak, isteyen ana dosyadan kendine fotokopi alacaktı.</p>

  <p class="normal1">Batur Alp hemen elindeki çantadan bir rapor çıkardı. Dosyaya girecek ilk belgelerden biri bu rapordu.</p>

  <p class="normal1">“2 Aralık 2010’da işlenen cinayet sonrası Ayşe Meriç’in kadavrasında ve olay yerinde bulunan bulgularla ilgili Adli Tıp raporu... Birazdan bizimkiler de Olay Yeri İnceleme Raporu’nu getirirler. İkisini de dosyaya koyarız... Baştan söyleyeyim. İki raporun da bulguları aynı ve dişe dokunur bir şey yok.”</p>

  <p class="normal1">Hırsla saymaya başladı:</p>

  <p class="normal1">“Cinayet 2 Aralık gecesi 22.00-22.45 arası işlenmiş. Katil Ayşe’yi arkasına geçerek ve çok profesyonel bir şekilde, en kaliteli çelikten yapılmış, son derece keskin bir bıçakla soldan sağa boğazını keserek, şahdamarını paramparça ederek öldürmüş.</p>

  <p class="normal1">Bu bıçaklarla büyükbaş bir hayvanı bile rahatça kesip parçalarsın. Sonra yine en kaliteli çelikten yapılmış, profesyonel ameliyat neşteriyle kızın cinsel organını kesmiş. Daha sonra da büyük bir ihtimalle banyoda temizlenmiş. Sadece salonda kan var. Hiçbir yerde yabancı parmak izi yok. Galiba doktor eldiveni kullanmış. Saat 22.45-23.00 arası da alet edevatını toplayıp siktirip gitmiş. Etrafta hiç tükürük veya balgam bırakmadığına göre ağzına da bir maske takıyor.”</p>

  <p class="normal1">Erdoğan “Cinsel saldırı olmadığından eminiz, değil mi?” diye sordu.</p>

  <p class="normal1">“Evet.”</p>

  <p class="normal1">Harun okuduklarından da yola çıkarak “Kıza bakarak kendisini tatmin etmiş olabilir” diye tahminde bulundu. “Literatürde böyle olaylar var. Ancak, ortada hiç sperm artığı yok.”</p>

  <p class="normal1">“Rapor, Güngören raporunun neredeyse tıpatıp aynısı. Bütün bulgular aynı. Bu raporu da bizim dosyaya koyalım.”</p>

  <p class="normal1">Harun Deniz genzini temizledi. Yeni bir konuya gireceği zaman hep böyle yapardı. Erdoğan içinden “Eyvah! Harun yine sazı eline alacak” diye geçirdi.</p>

  <p class="normal1">“Hafta sonu Adli Tıp’tan bir arkadaşımın yardımıyla bazı kriminoloji dergilerine ulaştım. Uzun yıllar Amerika’da, New York’ta yaşamış bir Türk psikiyatrın çok ilginç bir makalesine rastladım.”</p>

  <p class="normal1">Cebinden bir bloknot çıkardı. Sayfalarca not almıştı.</p>

  <p class="normal1">“Psikiyatrın adı Muzaffer Sağlam. Google’dan baktım. Artık İstanbul’da çalışıyormuş... Makale ‘Seri Katil Prototipi’ çiziyor. Makale <span class="ideitalik">International Journal of Offender Therapy and Comparative Criminology</span> adlı derginin 2006 ilkbahar sayısında yayımlanmış.”</p>

  <p class="normal1">Batur “Gerçekten seri katil tipolojisini fazla tanımıyoruz” dedi. “Bu alanda bizde çok fazla çalışma yok. Ne diyor makale?”</p>

  <p class="normal1">“Makaleye göre seri katil prototipinin en önemli özelliği katilin kurbanlarla eskiden gelen herhangi bir bağıntısının olmaması. Katil öldüreceği kişiyi adeta gelişigüzel seçiyor.”</p>

  <p class="normal1">“Tanımıyor yani.”</p>

  <p class="normal1">“Tanımıyor. Tanımadığı için de ortada bir intikam, nefret veya sevgi güdüsü yok. Maddi çıkar sağlamaya yönelik bir güdü de yok.”</p>

  <p class="normal1">Erdoğan araya girdi:</p>

  <p class="normal1">“Ayşe Meriç’in evinden çalınmış herhangi bir kıymetli eşya veya para tespit edilmedi. Güngören’de de durum aynıydı.”</p>

  <p class="normal1">Harun devam etti:</p>

  <p class="normal1">“Toplu katliam yapanlar da çok insan öldürdüğü halde seri katil sayılmıyor. Adam giriyor okula, hiç tanımadığı öğrencileri yaylım ateşine tutuyor, bir sürü çocuk öldürüyor ama seri katil sayılmıyor. O toplu katliam yapmış bir katil.”</p>

  <p class="normal1">“İlginç!”</p>

  <p class="normal1">“Ancak, bir katilin seri katil sayılması için beş-altı cinayet işlemesi bekleniyor. Onun için iki cinayetin ardından ‘seri katil’ sözünün kullanılmasına itiraz ediyorum.”</p>

  <p class="normal1">Erdoğan güldü. “İyi ediyorsun.”</p>

  <p class="normal1">Harun pis pis Erdoğan’a baktıktan sonra devam etti:</p>

  <p class="normal1">“Seri katillerin genellikle cinsel dürtüleri var. Cinayetler psikolojik bir dizin izliyor. Ancak ilk cinayet ile diyelim ki ikinci cinayet arasında bir ilişki yok.”</p>

  <p class="normal1">“Yani?”</p>

  <p class="normal1">“Yanisi öldürülen kişilerin arasında da bir bağ yok. Birbirlerini tanımıyorlar. Ortak bir noktaları bile yok.”</p>

  <p class="normal1">“Ama belki de fiziken benziyorlar.”</p>

  <p class="normal1">“Belki o olabilir.”</p>

  <p class="normal1">Erdoğan ilgilenmeye başlamıştı: “Başka!”</p>

  <p class="normal1">“Cinayet yerleri de farklı. Örneğin kurbanlar aynı semtte, aynı mahallede oturmuyorlar. Hatta en çok seri katil çıkaran ülke olan Amerika’da seri katiller şehir şehir, eyalet eyalet dolaşıp değişik şehirlerde birer kişi öldürüyorlar.”</p>

  <p class="normal1">Batur “Ne yani öldürmek amacıyla şehirleri mi dolaşıyorlar?” diye sordu.</p>

  <p class="normal1">“Evet, aynen öyle. Katil çantasını topluyor, başka bir şehre, belki de gelişigüzel seçilmiş bir şehre, hiç tanımadığı birini öldürmek için gidiyor.”</p>

  <p class="normal1">“Vay be!”</p>

  <p class="normal1">“Zaten, kurbanları genelde kimsesizlerden seçiyorlar. ‘Nobody’ insanlar kurban oluyor. Sokak orospuları, evsizler, fakirler, eşcinseller, kayıp çocuklar, yalnız yaşayan kadınlar... Daha doğrusu Muzaffer Bey’e göre, Amerika’da toplanan belgeler ve veriler bunu gösteriyor.”</p>

  <p class="normal1">“Neden böyle yapıyorlar?”</p>

  <p class="normal1">“Herhalde, onların her yönden zayıf olmaları işleri kolaylaştırıyor. Bazen kimsesizlerin öldükleri bile sonradan ortaya çıkar. Sokakta yaşayanlara kimse sahip çıkmaz. Öldürüldükten sonra arayanı soranı, katilin peşine düşeni, intikam almak isteyeni olmaz. Devlet ne kadar takip ederse, işte o kadar. Seçtikleri kurbanlar kolay öldürülecek insanlar.”</p>

  <p class="normal1">Erdoğan dayanamadı:</p>

  <p class="normal1">“Bunlar sadece sapık değil, kalleş de.”</p>

  <p class="normal1">“Sapıktan ne beklersin ki!”</p>

  <p class="normal1">“Başka, başka!”</p>

  <p class="normal1">“Özetlersek öldürmek için rasyonel bir nedenleri olmuyor. Takıntılı olma özellikleri var ve cinayetleri bu takıntılar üzerine inşa ediyorlar.”</p>

  <p class="normal1">Batur “Cinsel dürtülerden ve psikolojik bir dizinden bahsettin. Biraz açar mısın?” dedi ilgiyle.</p>

  <p class="normal1">“Çok azının normal bir cinsel yaşantısı var. Cinselliği de güç ilişkisi olarak kavrıyorlar. Kurban üzerinde denetim ve kontrol baskısı kuruyorlar. Adeta, cinsellik üzerinden güç gösterisi yapmak ve üstünlük kurmak için cinayet işliyorlar. Cinsel güdü, esas güdü değil; aslında bir bahane. Esas olan güç gösterisi. Ama cinsellik hep var.”</p>

  <p class="normal1">Batur ve Erdoğan anlamakta zorluk çektikleri, ama çok da ilgilerini çeken bilgileri can kulağıyla dinliyorlardı. Harun üstünlüğü ele geçirmiş olmanın keyfiyle anlatıyordu:</p>

  <p class="normal1">“Asıl hedeflerine hiçbir zaman ulaşamayacakları duygusuyla yaşıyorlar. Bunun için seri katil oluyorlar. Güç gösterisi hiçbir zaman yetmiyor. Bir daha... bir daha... Hedefe ulaşamama, bir türlü tatmin olamama güdüsü onların giderek kontrollerini kaybetmelerine, ödülü –nasıl bir hazsa o ödül– beklemeye tahammüllerinin kalmamasına neden oluyor. İşte o zaman da paçayı ele veriyorlar. Aslında çok ama çok zeki ve çok kurnazlar.”</p>

  <p class="normal1">Harun nefeslendi. Notları arasında bir şeyleri doğrudan okumaya çalıştı.</p>

  <p class="normal1">“Makaleden bir cümleyi aynen tercüme etmeye çalıştım. Seri katillerin kendi hayatlarını şiddet ve cinsellikle şekillendirmek, bu amaç doğrultusunda başkalarının hayatlarını da şiddet ve cinsellikle kontrol etmek ve kurbanlarına cinayet öncesi hükmetmek en önemli motivasyonları.”</p>

  <p class="normal1">Batur doğru anlayıp anlamadığını teyit etmek istedi.</p>

  <p class="normal1">“Yani cinsel olarak normal değiller. Ama cinayetleri salt cinsellik için değil, cinsellik aracılığıyla kurban üzerinde denetim kurmak, ona hükmetmek için işliyorlar. Doğru mu anlamışım?”</p>

  <p class="normal1">Harun “Valla doğru anlamışsın” diyerek gülümsedi.</p>

  <p class="normal1">Erdoğan da anladıklarının bir özetini yaptı:</p>

  <p class="normal1">“Seri katiller anormal cinsel isteklerini kurbanları üzerinde baskı ve egemenlik kurarak tatmin ediyor, onları berhava ederken belki de esasında cinsel anormalliklerini zamanında kendi üzerlerinde hâkimiyet ve baskı kurarak tatmin eden kişilerden intikam alıyorlar.”</p>

  <p class="normal1">Batur acı acı güldü:</p>

  <p class="normal1">“Ama puştlar, intikamı kendilerine kötülük yapandan değil, elin zavallı garibanından alıyorlar.”</p>

  <p class="normal1">Harun elindeki notlara bakıp “Şimdilik bu kadar” dedi. “Madem elimizin altında bir uzman var. Dr. Muzaffer Sağlam’la tanışmak isterdim.”</p>

  <p class="normal1">“Çok iyi olur” diyen Erdoğan’ı Batur da onayladı.</p>
</body>
</html>
