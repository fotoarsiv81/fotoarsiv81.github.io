<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:72aa56fd-e4fc-4b2a-bba5-9782f122b66c" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_12"><br class="calibre3" />
  On ikinci bölüm</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal2">İstanbul</p>

  <p><br class="chapter" /></p>

  <p class="normal1">24 Haziran Cuma gecesini 25 Haziran Cumartesi’ye bağlayan gece Dr. Muzaffer’i yine uyku tutmamış, saat 22.47 sularında girdiği yatakta sağa sola dönerek iki saat kadar debelendikten sonra pes edip salona geçmiş, gündüzleri hastaların beklediği salonda televizyonun başına oturmuştu. Kanallarda gezinirken bir film kanalında 2007 yılında çevrilmş ve Roland Jeffe’nin yönetmenliğini yaptığı <span class="ideitalik">Dehşet Odası</span> adlı seri katil filmine rastlamış, filmi daha başından itibaren korku ve keyif karışımı bir duyguyla izlemişti. Zaten ezelden beri bu tip filmlere büyük ilgi duyardı.</p>

  <p class="normal1">Saat 02.44’te film bitti. Yaz gecesi don ve atletle filmi seyreden Sağlam artık uykusunun geldiğine, sabah saat 07.30’a dek uyuyabileceğine karar verdi. Mutfağa geçti, buzdolabından soğuk su çıkardı, büyük bir bardak suyu bir dikişte bitirdi. Heyecan dolu filmi seyrederken ağzı kurumuş, ama filmi bir türlü bırakıp mutfaktan su alamamıştı.</p>

  <p class="normal1">Saat 02.47’de salona tekrar geçip ışıkları kapatacağı sırada apartmanın giriş kapısının zili bir kere çaldı. Sabaha karşı çalan zil herkesi heyecanlandırır, Dr. Sağlam’ı ise anında sinirlendirdi.</p>

  <p class="normal1">“Allah kahretsin, Allah kahretsin! Bu, yine bir halt yedi!”</p>

  <p class="normal1">Kapıya yöneldi. Sabah saat üçe yaklaşmasına rağmen diyafondan “kimsiniz” diye sormadan dış kapıyı açan otomatik düğmesine bastı ve beklemeye başladı.</p>

  <p class="normal1">İki dakika sonra asansör üçüncü katta durduğunda Muzaffer Sağlam kapıyı açıp asansörden inen kardeşini içeri aldı.</p>

  <p class="normal1">Dr. Muzaffer Sağlam, Zafer’in yine bir halt yediğini ama bu kez işlerin ters gittiğini kardeşini görür görmez anladı. Ama bu durumu Dr. Muzaffer Sağlam, onun suratından değil –çünkü her zamanki gibi sırıtıyordu– “iş elbisesi” ile kendisine gelmesinden anlamıştı. Zafer’e evine, katiyen “iş elbisesi” ile gelmemesini istediğini çok net ifade etmiş, o da ısrarı kabul edip verdiği söze bu geceye dek uymuştu.</p>

  <p class="normal1">Hiç konuşmadan, birbirlerine “merhaba” bile demeden salona geçtiler. Zafer yine ayakkabılarını çıkarmadı.</p>

  <p class="normal1">Oturur oturmaz Zafer anlatmaya başladı. Beş dakikada her şeyi özetledi. Dinledikçe Dr. Muzaffer’in gözleri dehşetten adeta yuvalarından fırlayacaktı.</p>

  <p class="normal1">Zafer sustuktan sonra Dr. Muzaffer ağzını temizledi ve konuşmaya başladı.</p>

  <p class="normal1">“Zafer seni daha iyi anlayabilmem için bazı sorular sormam lazım. Bu kez bambaşka gelişmelerden bahsediyorsun. Üstelik, her şeyi üstünkörü geçtin.”</p>

  <p class="normal1">“Sor Muzaffer. Elimden geldiğince cevap vereyim.”</p>

  <p class="normal1">“Bu kez hedefe önceden kendini gösterdin değil mi? Hem de en son seri katil haberinin gazetede çıktığı gün. Hatta anladığım kadarıyla son üç haftada üç defa. Üstelik, seni barda diğer insanlar da birçok defa gördü. Bu sefer fotoğrafını görünce seni teşhis edecek bir sürü insan var. Değil mi?”</p>

  <p class="normal1">Dr. Muzaffer bir an durdu, sonra aniden bağırarak sordu:</p>

  <p class="normal1">“Neden?”</p>

  <p class="normal1">“Bak Muzaffer. Bunca cinayetten sonra her şey monotonlaşmaya başladı. Rutin cinayetler keyif vermemeye başladı. Gazete haberi bile beni alıp götürmedi. Heyecan azaldı, cılızlaştı. Cılızlaşmak ne kelime, tamamen yok oldu. Tıpkı fabrikada günde on-on iki saat aynı hareketi yaparak çalışan işçiler gibi. Marx’ın deyimiyle, ‘yabancılaştım’. Kendime yabancılaştım.”</p>

  <p class="normal1">Gülümsedi:</p>

  <p class="normal1">“Benden beklemezsin ama Marx’ın bu deyimini biliyorum. Zira aslında benim gibileri anlatıyor... Heyecansız, yaptığından artık hiç zevk almayan bir insan haline geldim. Fotokopi cinayetler insanı kendisine karşı yabancılaştırıyor.”</p>

  <p class="normal1">Muzaffer ikiz kardeşini renkten renge girerek dinliyordu. Zafer seri katilin ruh halini, işçilerin ruh haliyle özleştirerek anlatıyordu. Bu benzetmeyi de makul sayıyordu.</p>

  <p class="normal1">Zafer devam etti:</p>

  <p class="normal1">“İnsan bir süre sonra ilave risklere girmek istiyor. Zevk böyle artıyor. Heyecan böyle çoğalıyor. Hedefle akıl oyunları oynamadan, aynı metotlarla, kopya cinayetler işlemek bir süre sonra can sıkıyor. Hem de çok sıkıyor.”</p>

  <p class="normal1">“Onun için sen kendini ifşa ettin. ‘Gelin beni alın!’ diyorsun?”</p>

  <p class="normal1">“Böyle bir şey yok.”</p>

  <p class="normal1">“Ulan takma adını bile Zafer Muhkem diye seçiyorsun. Kendi adını kullanıyorsun.”</p>

  <p class="normal1">“Ama soyadım farklı.”</p>

  <p class="normal1">“Nesi farklı? Muhkem de sağlam demek.” Gittikçe sinirleniyordu. “Beni neden hedef gösterdin ulan? Neden kendini psikiyatr olarak tanıttın?”</p>

  <p class="normal1">“Söyledim ya, riski artırdım. Kızı öldürseydim...”</p>

  <p class="normal1">“Kızı öldürseydin, o gece bardan beraber çıktığı Psikiyatr Zafer Muhkem’in Psikiyatr Muzaffer Sağlam’la ilintili olduğunu cinayet masası anında çözerdi. Kızı öldüremediğin için değil, salak gibi davrandığın için başımı belaya soktun. Yok yok. Artık ben de seni satacağım.”</p>

  <p class="normal1">“Dur, lafı tam anlatamadım. Sadece Merve, hedef kız beni Psikiyatr Zafer Muhkem olarak tanıdı. Cihangir’de evim olduğunu sanıyor.”</p>

  <p class="normal1">“Eeee!”</p>

  <p class="normal1">“Barda, başta barın sahibi Ali olmak üzere herkes beni Ame-rika’da uzun yıllar yaşamış Mimar Selim Mahzun olarak biliyor. Bana o kadar inandılar ki bara haftada iki veya üç gece gidiyor ama hesabı haftada bir kez ödüyordum. Barda kesinlikle kimseyle konuşmazdım. Bardakiler bir tek kıyafetimi doğru tarif edebilirler. Onu da bir daha hiç giymem. Kendime yeni ‘iş elbisesi’ tasarlarım.”</p>

  <p class="normal1">Dr. Muzaffer kıpkırmızıydı.</p>

  <p class="normal1">“Neden bu kadar riske girdin, daha doğrusu neden benim başıma bu belaları doladın, neden?”</p>

  <p class="normal1">Zafer sırıtmaya başladı:</p>

  <p class="normal1">“Söyledim, bir kez daha söyleyeyim. Riski, heyecanı artırmak için büyüttüm. Neden anlamıyorsun? Artık fotokopi cinayetler keyif vermiyor. Adrenalimi artırmıyor. Ben de sana sorayım: Bana adrenalin ürettirmeyecekse ben neden cinayet işleyeyim? Söylesene!”</p>

  <p class="normal1">Dr. Muzaffer Sağlam boşa konuşuyordu. İkiz kardeşi Zafer artık ne yapacağını ona sormuyordu, hele hele işleyeceği cinayetleri hiç sormuyordu. Halbuki, eskiden öyle miydi!</p>

  <p class="normal1">Biraz sakinleştikten sonra sorularına devam etti:</p>

  <p class="normal1">“Peki, nerede yanlış yaptın?”</p>

  <p class="normal1">Zafer düşündü:</p>

  <p class="normal1">“Kızla... Adı Merve...”</p>

  <p class="normal1">“Biliyorum, söyledin...”</p>

  <p class="normal1">“Merve’yle ilgili oyunu, hiç yanlış yapmama varsayımı üzerine kurdum. Dairesine ulaştığımda şapka ve gözlüğü alışkanlık nedeniyle taktım, ama parmak izi bırakmamak için eldivenlerimi de giydim. Ameliyat maskesini bile ihmal etmedim. Ben eksik bir şey yapmadım. Sadece senaryoyu büyüttüm. Heyecanı artırdım.”</p>

  <p class="normal1">Durakladı. Şimdi sanki bir büyüğüne ifade veriyordu:</p>

  <p class="normal1">“Bak Merve’yi de diğerleri gibi öldürseydim, ortada yine hiçbir iz kalmayacaktı... Bir tek iz kalacaktı. Bardakiler ‘Merve bardan bir adamla, tanıdığımız bir adamla çıktı’ diyeceklerdi. Ancak, beni tanıdığını sanan herkesin hakkımda verdiği bilgi, polisi hiçbir yere götürmeyecekti. Polise verilen bilgiye göre zanlı Mimar Selim Mahzun olacaktı. Söyledim... Atkuyruğu olacak kadar uzun gümüşi saçlı Selim Mahzun. Motosiklete binen Selim. Barın sahibi Ali’ye evimin İstinye’de olduğunu söylemiştim. Tamam, ben bir daha ortaya çıkmayınca gümüşi saçlı Mimar Selim Mahzun en önemli zanlı haline gelecekti, ama Selim’i arayan bulsun. Hele hele İstinye’de bulsun! Mimarlar Odası’ndan kaydını bulsun. Ali’ye evden çalışıyorum, henüz büro açmadım demiştim. Bir işyerim de yok... Yani plan doğruydu. Planda bir yanlışlık yok...”</p>

  <p class="normal1">“Peki, şimdi neden belaya bulaştık?”</p>

  <p class="normal1">“Yeni heyecanlar veren planda bir sorun yok ama bu kez fotokopi plan, klasik plan aksadı. Eğer her zaman uyguladığım klasik plan çerçevesinde, hedefle son anda yüz yüze gelme stratejisini uygulasaydım bile yine bu aksilik yaşanacaktı. Tamam, bu kez fahiş bir açık verdim. Ama o açık hep vardı. Ben ki kendime o kadar güveniyorum, ben bile riske girdiğimi, açık verdiğimi fark etmemiştim. Ta ki bu geceye kadar... Yazıklar olsun bana!”</p>

  <p class="normal1">Samimi özeleştiri karşısında Dr. Muzaffer geriledi. Merakla sordu:</p>

  <p class="normal1">“Neydi hep eksik yaptığın?”</p>

  <p class="normal1">Zafer sanki utanmıştı.</p>

  <p class="normal1">“Şey... biliyorsun, oyunun başında karıların ağzına veriyorum. Tahrik olma numarasıyla. Her seferinde bu kez kalkarsa kızı öldürmeme gerek kalmayacak diye kendimi de tembihliyorum. Ama bir şeyi hesap edemedim.”</p>

  <p class="normal1">“Neyi?”</p>

  <p class="normal1">“Orospunun sikimi ısıracağını... Buna cüret edeceğini... Hepsi o kadar korkuyorlardı ki, kesinlikle itaat ediyorlardı... Her an bıçaklarımla onları doğrayabileceğimi düşünüyorlardı. Sonunda öyle de yapıyordum. Merve de itaat ediyor gibi yaptı, baştan itaat de etti ama bir an geldi, nasıl cesaret ettiyse, malafatı koparırcasına ısırdı... Canım ne yandı ama... Isırmadan önce beni öyle hevesle emmeye başladı ki, ben tahrik olduğunu bile sandım. Bana o havayı verdi. Meğer kaltak oyun kuruyormuş. Ben o acıyla kıvranırken o da çırılçıplak fırladı gitti. Fettan karıymış.”</p>

  <p class="normal1">Durdu, kendini teyit etme ihtiyacı duydu:</p>

  <p class="normal1">“Bu ihtimal hep vardı. Sadece ben farkında değildim.”</p>

  <p class="normal1">“Kamışın durumu nasıl?”</p>

  <p class="normal1">“Bilmem. Hiç bakmadım. Ama hâlâ acıyor.”</p>

  <p class="normal1">“Aç bakayım.”</p>

  <p class="normal1">Zafer pantolonunu sıyırırken Dr. Muzaffer muayene odasına geçti, bir çift doktor eldiveniyle döndü.</p>

  <p class="normal1">Eldivenleri taktıktan sonra Zafer’in kamışını muayene etti.</p>

  <p class="normal1">“Bariz kızarıklık var, ama çabuk geçer. Penis ile pubik bölgenin birleştiği yerdeki kıllar arasında diş izleri de var. Ama tıbben önemli bir şey yok. Çabuk geçer.”</p>

  <p class="normal1">Durdu:</p>

  <p class="normal1">“Bak seni yakalarlarsa, kızın ifadesi ışığında, kamışını muayene edebilirler. Bir tıp doktoru ‘Bu kamış ısırılmış’ diyebilir.”</p>

  <p class="normal1">Yarayı Batticon’la sildi.</p>

  <p class="normal1">“İşte o zaman babayı yerim!”</p>

  <p class="normal1">“Dua et de iki gün yırtasın. Yaran iyileşsin.”</p>

  <p class="normal1">Zafer güldü:</p>

  <p class="normal1">“Şaka yapıyorum. Daha doğrusu sana takılıyorum. Ben zaten yırttım. Kendi kamışım beni ele verecek değil ya!”</p>

  <p class="normal1">“Benden söylemesi.”</p>

  <p class="normal1">Zafer pantolonunu ve donunu yukarı çekerken lafına kaldığı yerden devam etti:</p>

  <p class="normal1">“Anlayacağın, risk hep varmış da benim haberim yokmuş.”</p>

  <p class="normal1">Dr. Muzaffer yine sinirlendi:</p>

  <p class="normal1">“Ama kıza öyle bir isim söyledin ki, sanki beni işaret ettin. Tek yumurta ikizleri olduğumuz için fiziki görüntü tarifi de uyacak. Bak, bana ulaşırlarsa satarım seni ha. Kesinlikle satarım.”</p>

  <p class="normal1">“Sat tabii ki... Ama sen uzun saçlı değilsin, saçların gümüşi değil. Sen de, ben de başının etrafında kül rengi saçlar olan kel insanlarız. Senin benim gibi ‘iş elbisen’ de yok... Karı beni ısırdığında bir ara, acı içinde yere düştüm. O an kafamdaki peruk hafifçe yerinden oynadı, ama o sırada karı can derdinde kaçıyordu. Hiçbir şey görmedi.”</p>

  <p class="normal1">Dr. Muzaffer bıkkın mı yoksa tevekkül içine girdiği için mi bilinmez “Yaşar ve görürüz!” dedi.</p>

  <p class="normal1">Zafer aniden kararını açıkladı:</p>

  <p class="normal1">“Ben artık Türkiye’yi terk ediyorum. New York’a geri döneceğim.”</p>

  <p class="normal1">Bu cümle Dr. Muzaffer’i önce şaşırttı, sonra rahatlattı. Dr. Muzaffer Sağlam’ın Amerikan pasaportunda doğrudan “Muzaffer Saglam” yazıyordu. Muzaffer Amerikan vatandaşı olunca adını değiştirmemişti. Sadece İngilizcede “ğ” harfi olmadığı için soyadı “Sağlam” değil, “Saglam” olarak işlenmişti pasaporta. Zafer ise New York’ta 2005 yılında hastaneden çıktıktan sonra aniden adını değiştirmeye karar vermiş, Türkçe adını ve soyadını İngilizceye çevirerek son pasaportuna “Victory Trustworthy” olarak işletmişti. Artık, orijinal adının “Zafer Sağlam” olduğu sadece vatandaşlık dairesindeki belgelerde kayıtlıydı. Amerika’da 2005’ten sonra onu tanıyanlar “Victor” olarak çağırırlardı.</p>

  <p class="normal1">Dr. Muzaffer, Amerikan pasaportu ve İngilizce adıyla Zafer’in havaalanında hiçbir şüphe uyandırmayacağını düşündü. İçinden “Keşke defolup gitse de ben de rahat etsem” diye geçirdi.</p>

  <p class="normal1">Belki hedef kızın ifadesi ışığında başı derde girerdi ama ikiz kardeşini ele vererek durumu kurtarırdı. Muhakkak, “Sana bu kadar da danıştık, neden önceden kardeşini ele vermedin?” diye sorarlardı. Ancak, kanun önünde yakınlarını ihbar etmeyenlere ceza yoktu. O öyle biliyordu.</p>

  <p class="normal1">Öte yandan Zafer şimdi gideceğini söylüyordu, ama sonradan bu kararından cayabilirdi de.</p>

  <p class="normal1">Zafer sanki Muzaffer’in aklını okumuş gibi “İnan gidiyorum” dedi. “Bu kadar büyük bir hata yaptıktan sonra artık buralarda duramam. Amerika’da da cinayet dosyaları çoktan kapanmıştır. Zaten, orada da hiçbir iz bırakmadım. New York, Providence ve Boston cinayetlerim birbirine doğru dürüst bağlanamadı bile. Sadece işlenişleri açısından aralarındaki açık benzerlikten şüphelenildi. Hepsi ayrı bir eyalette tozlu raflarda unutuldu gitti.” Gülerek ekledi: “Allah’tan Amerika’daki kadınların hiçbiri ısırmayı akıl edemedi.”</p>

  <p class="normal1">“Git, muhakkak git! Bu kez başımız gerçekten belada ve üzerime gelirlerse, ki muhakkak geleceklerdir, seni ele vermek zorundayım.”</p>

  <p class="normal1">“Haklısın!”</p>

  <p class="normal1">Zafer yutkundu:</p>

  <p class="normal1">“Ama paraya ihtiyacım var.”</p>

  <p class="normal1">“Ulan o kadar para döktüm sana. Hepsini yedin mi?”</p>

  <p class="normal1">“İşle ilgili bazı masraflarım oldu.”</p>

  <p class="normal1">“Ne kadar istiyorsun?”</p>

  <p class="normal1">“On bin dolar ver, yeter. New York’ta annemden de alırım. Sağ olsun Ali Babam da atar ortaya üç beş kuruş.”</p>

  <p class="normal1">“Ulan zevzek sabaha karşı geliyor ve on bin dolar istiyorsun. Burası banka mı be? Bu saatte banka şubelerinde bile o kadar para yoktur.”</p>

  <p class="normal1">“Sen ne eski çıkınsındır. Saklarsın bir yerlerde paracıklarını. Benim gibi deli ikizi olunca insan tedbirli olmalı, değil mi? Sen tedbirli adamsındır.”</p>

  <p class="normal1">Dr. Muzaffer Sağlam yatak odasına gitti, biraz sonra döndü:</p>

  <p class="normal1">“Kasada sadece 8.375 dolar var. Artık, birikimlerim iyice suyunu çekti. Al bu parayı ve en kısa zamanda İstanbul’u terk et.”</p>

  <p class="normal1">“Sabah ilk işim bir New York bileti almak olacak. Tek yön! Pazar, bilemedin pazartesi ben İstanbul’u terk ediyorum.”</p>

  <p class="normal1">Zafer kapıya doğru yürüdü. Dr. Muzaffer o anda tek yumurta ikizini bir daha göremeyeceğini hissetti. New York’tan İstanbul’a gelirken, daha doğrusu kaçarken böyle bir duygu hissetmemişti. Hatta kaçıp kurtulacağını zannetmişti. Bu sefer içinden bir ses ona “İkizini hayatında son kez görüyorsun!” dedi.</p>

  <p class="normal1">Bir an kendini çok kötü hissetti. Tam kapıyı açtığı sırada Zafer geri döndü, aniden Muzaffer’e sarıldı. Yıllardır bunu ilk defa yapıyordu.</p>

  <p class="normal1">Zafer biliyordu: Muzaffersiz hayat Zafer için zuldü!</p>

  <p class="normal1">İki kardeş, ikizler, iki vücuda dağılmış “bir” kişi, bir parça diğer parçasına sarıldı. Bir süre öyle kaldılar.</p>

  <p class="normal1">Zafer yavaş yavaş Muzaffer’in onu sıkıca kavrayan kollarından sıyrıldı. Dışarı çıkıp asansöre bindi. Muzaffer bir süre ikizini aşağı indiren asansörün kapısına bakıp kaldı.</p>

  <p class="normal1">Sonra yavaşça daire kapısını kapattı. Kapının ardında durdu. Birden gözü önüne yıllar ama yıllar önce Kütahya’daki yatak odalarında yaptıkları bir konuşma geldi.</p>

  <p class="normal1">Kaçınılmaz sona giden yolun kapısı o gün açılmıştı.</p>

  <p class="normal1">“Zafer, bak ne diyeceğim?”</p>

  <p class="normal1">“Ne diyeceksin?”</p>

  <p class="normal1">“Bizim birbirimize ne sözümüz var?”</p>

  <p class="normal1">“Birbirimizden hiç ayrılmayacağız. Bu dünyada sadece ikimiz varız.”</p>

  <p class="normal1">“O tamam da, başka ne sözümüz var?”</p>

  <p class="normal1">“Ne var?”</p>

  <p class="normal1">“Kötülüğü gördüğümüz anda ne yapacağız?”</p>

  <p class="normal1">“Yok edeceğiz.”</p>

  <p class="normal1">“Nasıl yok edeceğiz?”</p>

  <p class="normal1">“Kendi ellerimizle.”</p>

  <p class="normal1">“Bazen başkalarının ellerini de kullanırız.”</p>

  <p class="normal1">Biliyordu; vücudunun, ruhunun, varlığının bir parçası diğer parçasını ebediyen kaybetmişti!</p>
</body>
</html>
