<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:72aa56fd-e4fc-4b2a-bba5-9782f122b66c" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_8"><br class="calibre3" />
  Sekizinci bölüm</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal2">New York</p>

  <p><br class="chapter" /></p>

  <p class="normal1">Kütahya, çok uzun süre bu felaketi konuştu. Herkes kendi kafasına göre bir hikâye uydurdu. Ali’nin içtiği esrarın etkisiyle babasını öldürdüğü; kumarda çok borçlandığı için babasından yüklü miktarda para istediği, alamayınca da adamı doğradığı iddiaları ağızdan ağıza dolaştı.</p>

  <p class="normal1">Ancak, kıyamet mahkeme başladığı gün koptu. Ali, babasının karısıyla ilişkiye girdiğini, bunu fark edince de namusunu temizlemek için babasını öldürdüğünü ve hiç pişman olmadığını söyledi.</p>

  <p class="normal1">Bu sözler kısa sürede yayıldı, tüm Kütahya, Sağlam ailesi sayesinde bir şok daha yaşadı.</p>

  <p class="normal1">Hâkim, bu kanaate nasıl vardığını sorduğunda Ali her şeyi kendisinin fark ettiğini, babasını ve karısını takip ettiğini söyledi. Babasının bu amaçla bir ev tuttuğunu iddia etti.</p>

  <p class="normal1">Bir diğer celsede Hürrem ağlayarak iddiaları reddetti, sadece bir baba gibi gördüğü kayınpederinin ikizleri ile kendisini sık sık arabayla gezdirdiğini, ama her zaman kendisine bir baba gibi davrandığını ifade etti. Hâkim özel olarak ikizlerle de görüştü ve onlardan da geziler hakkında bilgi aldı. İkizler hiçbir şey bilmiyorlardı ve hiçbir garip durum görmemişlerdi. İkisi de “hâkim amca”nın evinde benzer ifadeler verdiler. Dedelerini çok sevdiklerini, çok saydıklarını anlattılar. Ölümüne, hele böyle ölmüş olmasına çok üzülmüşlerdi. Muzaffer açıkça ağladı, Zafer denedi ama başaramadı.</p>

  <p class="normal1">İkizler babalarını hiç sevmediklerini, çok içtiğini, annelerini çok dövdüğünü, kendileriyle hiç ama hiç ilgilenmediğini, dedelerini öldürdüğü için ondan nefret ettiklerini de hâkime anlattılar.</p>

  <p class="normal1">Kahveci Kazım ve kahve müdavimleri, Ali’nin arkadaşları tabii ki hiç ortaya çıkmadı, davaya hiç bulaşmadılar. Dolayısıyla son zamanlarda Zafer’in sık sık kahveye gidip babasıyla görüştüğünü hâkim öğrenemedi.</p>

  <p class="normal1">Ali’nin babası ile karısının buluştuklarını iddia ederek verdiği adreste bir ailenin yaşadığı da ortaya çıkınca Ali’nin iddiası tamamen boşa düştü.</p>

  <p class="normal1">Bu sefer Kütahya yine çalkalandı. Kimileri Ali’nin bir baba katili olmanın dışında saygın babasına çamur atacak kadar adi bir insan olduğuna karar verdi. Kimileri Ali’nin alkol yüzünden artık hayal âleminde yaşadığını, deliliğini babasından bile şüphe edecek kadar ileri götürdüğünü iddia ettiler. Kimileri de Ali’ye inandı. Yılmaz Bey’in esasında gelinine göz koyduğunu, Ali’nin de durumu fark edince babasını öldürdüğünü açıkça söylemeseler de fısıltı gazetesinde haber yaptılar.</p>

  <p class="normal1">Kim neye inanırsa inansın, Sağlam ailesinin bitip tükendiği aşikârdı. Ortada cinayete kurban giden bir baba ile baba katili bir oğul vardı. Bir ailenin bu yıkımı taşıması asla mümkün değildi. Bundan böyle Sağlamlar itibarlarıyla değil, menfur aile içi cinayetiyle anılacaklardı.</p>

  <p class="normal1">Aylar süren dava sonunda Ali Sağlam, müebbet hapis cezasına çarptırılacak, idam verilmemesini bazıları, hâkimin içten içe Ali’ye inandığına yoracaktı. Hâkim idam vermediğine göre cinayette hafifletici unsurlar bulmuştu.</p>

  <p class="normal1">Kimileri böyle düşünmeyi tercih etti.</p>

  <p class="normal1">Merdivenden düşen Zarife Hanım başını duvara çarpmış ve ufak bir travma geçirmişti. Kocasının öldüğünü hastanede yatan Zarife Hanım’a önce söylemediler. Cenazeye de hastanede olduğu için katılamadı. Zarife Hanım hastaneden çıktığında artık çok zor yürüyor, kendi ihtiyaçlarını bile tek başına karşılayamıyordu. Ömrünün sonuna dek ona konakta halayık Selime bakacaktı.</p>

  <p class="normal1">Ailede hiç erkek kalmamıştı, ama imdada yirmi yıldır Yılmaz Sağlam’ın yanında çalışan, artık oğlu saydığı Kemal yetişti.</p>

  <p class="normal1">Kemal “Yılmaz Bey benim ikinci babamdır, Zarife Hanım da benim annemdir, ikizler yeğenimdir” diyerek aileye kol kanat gerdi.</p>

  <p class="normal1">Yılmaz Bey’in ölümüne rağmen Sağlam Toptan Kuru Gıda Limited Şirketi’ne hissedar oldu. Zarife, Kemal’e şirket hisselerinden ufak da olsa bir pay verdi.</p>

  <p class="normal1">Artık ailenin erkeği Kemal olacaktı. Dolayısıyla çocuklara da o veli oldu.</p>

  <p class="normal1">Kemal, Ali’yi hiç sevmemesine rağmen ona şehrin en iyi ceza avukatını tuttu. Hapiste hayatını kolaylaştıracak tedbirler aldı. Kimilerine göre Ali sefahatlerine içeride de devam etti.</p>

  <p class="normal1">Kemal ayrıca, getirip götürmesi çok zor da olsa Zarife Hanım’ın en az ayda bir kez oğlunu mahpushanede ziyaret etmesini sağladı. Zarife Hanım başta her ne kadar “Benim artık Ali adında bir oğlum yok” dediyse de sonradan kendisinden beklendiği üzere yumuşadı, “Kader!” dedi ve oğlunu ziyaret etmeye, onu gizliden gizliye kollamaya, içeriye bol para yollamaya başladı.</p>

  <p class="normal1">Kemal’in Sağlamlara yeni bir düzen kurarken en büyük sıkıntısı Hürrem oldu. Zarife Hanım içten içe onun fettanlığını suçluyor, şehirde hatırı sayılır sayıda insan da, özellikle kadınlar, bu felaketten Hürrem’i sorumlu tutuyordu.</p>

  <p class="normal1">Kemal önce Zarife Hanım’la konuştu. Onun fikrini aldı. Zarife Hanım geliniyle oturmak istemiyordu. Hürrem’in Malkara’ya ailesinin yanına dönmesi için bir miktar parayı da gözden çıkarabilirdi. Kemal, Yılmaz Bey vasıtasıyla tanıdığı eski istihbaratçı Zeynel Özdebir’le temasa geçti. O Malkara’daki meslektaşlarını bir kez daha aradı. Hürrem’in babası Hüsmen kızını geri almak üzere ikna edildi.</p>

  <p class="normal1">Hüsmen yeniden para geleceğini duyunca “Tabii gelsin, olmaz üle, koca damda, karı yad ellerde!” dedi. “Hürrem’in şimdi yeri baba evidir, beyini yanımda beklesin.”</p>

  <p class="normal1">Ali, karısının Malkara’ya dönmesi konusuyla hiç ilgilenmedi.</p>

  <p class="normal1">“Orospu ne bok yerse yesin, zaten çıkınca onu da öldüreceğim” dedi.</p>

  <p class="normal1">Tabii, böyle dediği Hürrem’e hiç söylenmedi.</p>

  <p class="normal1">Fikri sorulunca Hürrem, ilk önce ziynetlerini ve elbiselerini yanına alıp alamayacağını merak etti. İstediği eşyayı alabileceği ve ayrıca kendisine yüklüce bir miktar para verileceğini duyunca Malkara’ya döneceği için mutlu bile oldu.</p>

  <p class="normal1">Artık onun Kütahya’da ne işi vardı ki!</p>

  <p class="normal1">Ancak, Hürrem kendisinden hiç beklenmeyen bir şey yaptı: Muzaffer ve Zafer’den ayrı kalamayacağını, onları da götürmek istediğini söyledi. Bu konuda da epeyce ısrar etti.</p>

  <p class="normal1">Malkara’ya gitme lafı ikizlerin sadece asabını bozdu. Şiddetle direndiler. Kemal çocukların istikbali için Kütahya’da kalmaları gerektiğini, her tatilde onları Malkara’ya göndereceğini Hürrem’e birkaç kez sabırla anlattı. Sonunda ikna etti. Hürrem “Sırf çocukların istikbali için kabul ediyorum” dedi.</p>

  <p class="normal1">Bir sabah çocuklarına sarıldı, yalandan kayınvalidesinin elini öptü, evdekilerle vedalaştı, cebine de bol para konularak üç koca bavulla İstanbul otobüsüne bindi. Babası onu İstanbul’da karşılayacak ve Malkara’ya götürecekti.</p>

  <p class="normal1">Babalarının davası başlamadan ikizlerin okulu başladı. 1983 yılının sonbaharında ikizler Kütahya Lisesi’ne devam etti, ama artık gerçek lise öğrencisiydiler. İkizler zaten Kütahya’da yıllardır ünlüydüler. Bu kez de babaları dedelerini öldürmüş kişiler olarak popüler olmuşlardı. Ancak, bu sefer kimse ikizlere gıptayla, özenle bakmıyordu.</p>

  <p class="normal1">Kimisi “bahtsız çocuklara”, anasız babasız büyüyecek ikizlere acıyor, kimileri gözleri önünde babaları dedelerini öldürdüğü için ikizlerin nasıl bir ruh hali içinde olduğunu merak ediyor, kimileri de armut dibine düşer mi düşmez mi merak ediyordu. Ancak, bu soru Zafer’in geleceği açısından belki bir anlam taşısa da hemen herkes Muzaffer’i ayrı tutuyor, onu geleceğin âlimlerinden biri olarak gördükleri için yaşanan bu dramın Muzaffer’i etkilemeyeceğini söylüyor, daha doğrusu böyle olmasını temenni ediyorlardı.</p>

  <p class="normal1">İkizler liseye başladıkları günden itibaren sanki trajik bir yaz geçirmemişler, sanki evlerinde cinayet işlenmemiş, sanki hiçbir şey değişmemiş gibi davrandılar. Muzaffer her zamanki çalışkan, efendi Muzaffer’di; Zafer her zamanki haşarı, tembel ve gaddar Zafer’di. Belki tek fark, Zafer’in lisenin ilk yılında daha da derbeder, daha da serseri olmasıydı.</p>

  <p class="normal1">Herkes hem annesiz hem babasız kalan ikizlerin nasıl davranacaklarını merak ediyordu, ama ikizler ezelden beri anne ve baba ilgisinden, şefkatinden zaten yoksundular. Hayatlarında tek değişen şey onları çok seven ve onlarla devamlı ilgilenen dedelerinin yokluğuydu. Ancak onun yokluğundan da pek etkilenmişe benzemiyorlardı. Sanki dede varken iyiydi, ama yok olunca da pek bir şey değişmemişti.</p>

  <p class="normal1">İkizler hapishanedeki babalarını hiç ziyarete gitmediler. Onlar bu ziyareti hiç düşünmedikleri gibi, babaanne ve baba da hiç talep etmedi. Çocukları babalarına götürmek bir iki kez yeni velileri Kemal’in aklına geldi, ama o da baktı ki taraflar konuyla alakadar değil, “En iyisi bu işe burun sokmamak!” diye düşündü.</p>

  <p class="normal1">Muzaffer 1983-84 eğitim döneminde de, tüm lise birin en çalışkan öğrencisi olarak kısa sürede kendini gösterdi. Öte yanda, öğretmenleri, velileri Kemal’e, Zafer’in değil üniversite kazanmak, liseyi bile bitireceğinden şüpheleri olduğunu söylüyorlardı.</p>

  <p class="normal1">1984 yılı Şubatı’nda yarıyıl tatili başlayınca, söz verdiği üzere Kemal ikizleri annelerine, Malkara’ya göndermeye kalktı. İkizler önce direndiler. Malkara’ya çok küçükken bir kez gitmişlerdi. Şehri hayal meyal hatırlıyorlardı. Dedelerini, anneannelerini neredeyse hiç tanımıyorlardı. Suratlarını bile doğru dürüst hatırlamıyorlardı. Sonunda iki haftalık tatilin bir haftasını Malkara’da geçirmeye razı oldular.</p>

  <p class="normal1">Kemal Hürrem’e geliş tarihlerini bildirdi. Babaanneleri Hürrem’e torunlarına iyi baksınlar diye havale yoluyla para yolladı. Çocuklar tek başlarına önce İstanbul’a, sonra Malkara’ya vasıl oldular. Artık, kendi başlarına seyahat edecek kadar büyümüş olduklarını ispat ettiler.</p>

  <p class="normal1">Muzaffer ve Zafer Kütahya’ya oranla Malkara’nın ne kadar küçük olduğuna şaştılar. Daha önceki gelişlerinde bunu fark edemeyecek kadar küçüktüler. Anne dedelerinin evini gördüklerinde ise açıkça şok oldular. Ev üç odadan ibaret bir gecekonduydu. Her yeri dökülüyordu. Trakya’nın haşin kışında rüzgâr adeta evin içinden geçiyordu. Tek odada soba yandığı için diğer odalara girmek buzhaneye girmekten beterdi. Hele hele dışarıdaki tuvalete gitmek tam bir azaptı.</p>

  <p class="normal1">Tabii ki ikizlere verilecek ayrı bir yatak odası yoktu. Mecburen anneleriyle oturma odası olarak kullanılan, eski püskü televizyondan kumlu gözüken filmler seyredilen odada uyuyacaklardı. Anneleri bir divanda, ikizler de daha geniş olan diğer divanda birlikte yatacaklardı. Odanın en büyük avantajı, sobanın burada oluşuydu. Yatmadan önce sobaya son kömürler atılınca oda bir süreliğine de olsa iyice ısınıyor, bu arada yorganın altına sığınan ikizler uykuyu çabuk buluyorlardı.</p>

  <p class="normal1">İkizlere dede ve anneanne birer yabancıydılar. Hürrem’in babaannesi çoktan ölmüştü. Kimse gelip de ikizlere “Hoş geldiniz kızanlar!” demedi. Tesadüfen gördüklerinde saçlarını okşadılar. Sarı kafalı Pomak akrabalar, saçları kül rengi yeğenlerini epeyce garipsediler.</p>

  <p class="normal1">Dede Hüsmen ikizlere şirin görünmeye çalıştı, bir nebze de başarılı oldu. Anneanne elinden geldiğince çocukların seveceği yemekler pişirmeye gayret etti.</p>

  <p class="normal1">Çocuklar ilk gün, bir haftanın hiç geçmeyeceğini düşündüler. Sonra Muzaffer, Zafer’in ilgisini çekecek bir şey söyledi: Gece yatıldıktan sonra atılan son kömürlerle harlanan soba odayı iyice ısıtıyor, anneleri uykuya daldıktan sonra bir süre yorganı üstünden adeta atıyor ve sütun gibi düzgün, süt gibi beyaz bacakları tamamen ortaya çıkıyordu. Durumu ikinci gece fark eden Muzaffer “Annemizin ne güzel bacakları var!” dedi Zafer’e.</p>

  <p class="normal1">Sonraki geceler Muzaffer hiç ilgilenmedi, ama Zafer geceleri annesinin bacaklarını, baldırlarını uzun uzun seyretmeyi keyif aldığı bir iş haline getirdi. Annesini bir süre seyrettikten sonra apış arası ağırlaşıyor, pipisi şişiyor, bir süre sonra gayriihtiyari pipisini okşamaya başlıyor, sonunda da pipisinden eline az da olsa sıvı bir şeyler boşalıyordu. Ancak, işin sıkıcı bölümü işte o zaman başlıyordu. Ayazda dışarı çıkmak ve tuvalette temizlenmek tam bir işkenceydi. İlk geceden itibaren Zafer “bu son” demişti, ama her gece aynı zevk tuzağına düşmekten de kendini alıkoyamamıştı.</p>

  <p class="normal1">Okulda çocuklar ha bire “erkek olmayı” tartışırlardı, ama Zafer o güne dek kendisiyle oynamayı denememişti. Çocuklarla böyle konulara hiç girmemişti. Bir keresinde de bir arkadaşı “Senin kuştan ne haber?” diye sorduğunda ona okkalı bir yumruk atmıştı. Kavgayı ayıran çocuk, yumruğu yiyene “Oğlum, onun ne manyak olduğunu bilmiyor musun? Onun bu taraklarda işi olmaz” demişti.</p>

  <p class="normal1">Birkaç kez Muzaffer’e danışmış, o da kendisiyle oynamanın pis bir şey olduğunu, çok oynarsa vücudunda yaralar çıkacağını, azıtırsa kör olacağını söylemişti.</p>

  <p class="normal1">Ancak, Zafer Malkara’da ilk kez öğreniyordu ki, pis hatta çok pis bir şey olsa da, pipisiyle oynamak çok zevkliydi. Hele hele uyuyan annesini uzaktan seyrederek organını okşamak Zafer’i zevkten çıldırtıyordu. Yaşadıklarını bir sabah baş başayken Muzaffer’e açtı. Vücudunda yaralar çıkıp çıkmayacağını sordu. Muzaffer de önce boşalırken ne düşündüğünü, ne hayal ettiğini sordu.</p>

  <p class="normal1">Zafer “Annemin bacaklarına bakıyorum” diye karşılık verince “Mesele yok, pis olan başka kadınları düşünmektir, o zaman yara çıkar” dedi.</p>

  <p class="normal1">Zafer bu cevabı alınca rahatladı. Gece işretlerine devam etti. “Pisliği getiren yabancı kadınlar, onlar insanları büyük günaha sokar, onlarla olmaz” diye de kaç kere kendisini uyardı.</p>

  <p class="normal1">Muzaffer’in cevabı onu rahatlattı, ama “Malkara geceleri” başladıktan sonra üst üste iki gece rüyasında dedesi ile annesini sevişirken görmek onu bir o kadar rahatsız etti. Bu sefer de “Annemin vücudu çok güzel ama ruhu kirli” diye düşünmeye başladı.</p>

  <p class="normal1">Malkara’ya geldiklerinin üçüncü günü anneleri ikizlere şehri gezmeyi teklif etti. Seve seve kabul ettiler. Soğuk bir şubat günüydü. Biraz dolaştıktan sonra anneleri bir pastanede oturmayı önerdi. “Sıcacık pastane” fikri ikizlerin çok hoşuna gitti. Bu teklifi de seve seve kabul ettiler. Birer pasta beğendiler. Sıcak sahlep içmeye karar verdiler.</p>

  <p class="normal1">Tam sahlepler gelmişti ki anneleri Hürrem aniden kikirdiyerek, ama şivesine dikkat ederek “Bundan sonra Amerika’da yaşamak ister misiniz?” diye sordu.</p>

  <p class="normal1">İkizler anında şok oldular. Zafer şaşkınlıktan sıcak sahleple ağzını yaktı.</p>

  <p class="normal1">Muzaffer “Anne, sen ne diyorsun?” diye sordu şaşkınlıkla.</p>

  <p class="normal1">Hürrem yine kikirdiyerek “Amerika’da yaşamak ister misiniz?” diye üstüne basa basa bir kere daha sordu.</p>

  <p class="normal1">Zafer “Kim istemez” dedi heyecanla. “Macera, hız, serseri hayat, itler, kopuklar, ipini koparan herkes, en önemlisi lüks hayat orada. Para orada. Amerika’da herkes kendi hayatını yaşıyor. Televizyonda görmüyor muyuz?”</p>

  <p class="normal1">Muzaffer de gülerek “En iyi üniversiteler de orada” dedi. Sonra annesine dönüp sordu: “Anne bu konu şimdi durup dururken nasıl ortaya çıktı? Nereden aklına geldi?”</p>

  <p class="normal1">Hürrem bir ara kızardı, sonra utangaç bir tavırla cevapladı:</p>

  <p class="normal1">“Bir bey var burada. Esasında Amerika’da yaşıyor. Kırk beş yıldır oradaymış. Amerikan vatandaşı da olmuş. Şimdi bir aylığına buraya gelmiş. Annesi ölmüş de onun cenazesi için. On beş güne kalmaz dönecek.”</p>

  <p class="normal1">“Eeee!”</p>

  <p class="normal1">“Eeesi beni yolda görmüş. Çok beğenmiş. Konuşmak istedi. Birkaç kere buluştuk.”</p>

  <p class="normal1">Sonra hemen düzeltme gereği duydu:</p>

  <p class="normal1">“Gündüz. Bu pastanede veya lokantada buluşuyoruz. Bana âşık olduğunu söylüyor. Hiç evlenmemiş. Amerika’da bir sürü mülk sahibi olmuş. Benzin istasyonları falan varmış. On dokuz yaşındayken buradan bir gemiyle kaçak gitmiş. Gidiş o gidiş. Şimdi üç tane istasyonu varmış.”</p>

  <p class="normal1">Muzaffer anında hesapladı: “Kırk beş yıldır Amerika’da. On dokuz yaşında gitmiş. Demek ki şimdi altmış dört yaşında. Dedem yaşında... Senden ne istiyor?”</p>

  <p class="normal1">“Dedim ya, sözüm ona bana âşık olmuş. Hayatında ilk kez âşık oluyormuş. Çok kız arkadaşı olmuş ama hiçbirine âşık olmamış. ‘Sen Holivut artizi gibisin’ diyor. Ömrünün sonbaharını yalnız geçirmek istemiyormuş.”</p>

  <p class="normal1">Zafer “Bundan bize ne!” dercesine baktı.</p>

  <p class="normal1">Sanki bakıştaki manayı anlamış gibi Hürrem açıklamaya devam etti:</p>

  <p class="normal1">“Haliyle hiç çocuğu olmamış. Resimlerinizi gösterdim. İkiz olmanızı şans saydı. Hele hele saçlarınızın rengi ona çok ilginç geldi. Sizi de New York’a götürmek, orada okutmak istiyor. ‘Ya velayetlerini üzerime geçiririm ya da vasiyetime malları onlara bıraktığımı yazarım’ diyor. Annesi ölünce Malkara’da kimsesi kalmamış.”</p>

  <p class="normal1">Bu açıklama Muzaffer ve Zafer’in suratına kocaman bir gülücük kondursa da Muzaffer sorularına devam etti:</p>

  <p class="normal1">“Seni nasıl götürecek ki bizi de götürsün?</p>

  <p class="normal1">“Benimle evlenmek istiyor. O zaman ben de Amerikan vatandaşı oluyormuşum. Haliyle sizleri de benim yanıma alma hakkım doğuyor.” Gülerek ekledi: “Bana İngilizce de öğrettirecekmiş.”</p>

  <p class="normal1">Bu kez şivesini tutamadı “A be, ben Türkçeyi bilem konuşamam ki” dedikten sonra gülerek ekledi: “Habire bana doğru Türkçe öğretmeye çalışıyor. Tembihledi. ‘Çocuklar gelince diline, şivene çok dikkat et’ dedi. Geldiğinizden beri bakın ne kadar dikkatliyim.”</p>

  <p class="normal1">Çocukların en son ilgileneceği nokta annelerinin şivesiydi.</p>

  <p class="normal1">Zafer yavaşça “Ama sen evlisin!” diyiverdi.</p>

  <p class="normal1">“İşte mesele burada. Adamla, onun da adı Ali...”</p>

  <p class="normal1">Muzaffer kıkırdadı:</p>

  <p class="normal1">“Karşımıza bir Ali daha çıktı. II. Ali!”</p>

  <p class="normal1">Annesi de kıkırdadı:</p>

  <p class="normal1">“Te be, kısmetim Alilerden yana açıktır... Ali Bey der ki kocandan boşan, sana hemen nikâh yapayım.”</p>

  <p class="normal1">“Bu nasıl olacak?”</p>

  <p class="normal1">“Bu işi becerse becerse babaanneniz Zarife Hanım becerir. O beni istemez. Ali Bey dedi ki ‘Mirastan pay almaman için herkes razı olur.’ Babaanneniz benden kurtulmak, mirastan beni yoksun kılmak için boşanmamı ister ama babanız Ali inat adamdır, kolay kolay boşanmaz.”</p>

  <p class="normal1">Muzaffer biraz düşündükten sonra “Bence babaannem babamı ikna eder” dedi. “Ona ben de yardımcı olurum. Ama babam değil de babaannem bizi Amerika’ya nasıl salar, onu bilemem.”</p>

  <p class="normal1">Birden aklına gelen fikir gülümsemesine neden oldu:</p>

  <p class="normal1">“Babaanneme bizim Amerika’ya gideceğimizi söylemeyiz. Hatta ‘Annem boşansın gitsin, biz seninle kalacağız, seninle yaşayacağız’ diye kıtır atarız. Boşanma gerçekleşince de Kütahya’dan kaçar, sana geliriz.”</p>

  <p class="normal1">Hürrem bu formülü pek sevdi.</p>

  <p class="normal1">“Bin yaşayasın be benim akıl küpü kızanım. Sen benden nasıl oldun bre!” diye sevinç nidaları attı.</p>

  <p class="normal1">Zafer de Muzaffer ile annesine katıldı. O da gülümsedi.</p>

  <p class="normal1">Hürrem “Şimdi siz Kütahya’ya dönünce ilk işiniz Zarife Anne’yi ikna etmek olacak” dedi. Sonra ekledi: “Bir de şey vardır be...”</p>

  <p class="normal1">“Ne var?”</p>

  <p class="normal1">“Ali Bey sizi görmek ister.”</p>

  <p class="normal1">Muzaffer yine gülümsedi:</p>

  <p class="normal1">“Ne var bunda? Hazır buradayken buluşalım Ali ile. Biz de görelim kimdir, neyin nesidir cici babamız?”</p>

  <p class="normal1">“Tamamdır. Ben yarına buluşmayı ayarlarım.”</p>

  <p class="normal1">Ertesi gün aynı pastanede öğleden sonra buluştular. Ali Bey, daha doğrusu Ali Tepecikli dedeleri yaşta, ancak sıcak bakışlı bir adamdı. Çocuklara çabucak ısındı. Önce hal hatır sordu. Sonra New York’u, biraz da ballandırarak anlattı. Benzin istasyonlarından bahis açtı. İki arabası, Astoria-Queens’te çok geniş bir apartman dairesi, ayrıca kirada dört dairesi ile Long Island’da bir yazlık evi olduğunu üslubunca, fazla böbürlenmeden ama yine de çocukları imrendirmeye çalışarak anlattı. Nazikçe göz boyamaya, çocukları kazanmaya çalıştığı aşikârdı. Ancak, farkında değildi ki çocukların sadece “Amerika” sözcüğüyle gözleri çoktan boyanmıştı.</p>

  <p class="normal1">Sonunda baklayı ağzından çıkarmaya başladı:</p>

  <p class="normal1">“Çocuklar bir ömrü yalnız geçirdim. Sizden biraz daha büyükken, on dokuz yaşında Malkara’dan İstanbul’a kaçtım. Babam çok fakirdi. Üç çocuğuna bakması mümkün değildi. Diğer iki kardeşim babama yeteri kadar yük oluyorlardı. Birkaç kere babama okulu bırakıp...”</p>

  <p class="normal1">Muzaffer nazikçe sözünü kesti:</p>

  <p class="normal1">“Kaçıncı sınıfa dek okudunuz?”</p>

  <p class="normal1">“Lise birin ortasından terkim. On dokuz yaşında çoktan liseyi bitirmem gerekiyordu, ama iki sene sınıfta kalmıştım. Yaz-kış çalışmak zorundaydım. Okul çıkışı bir oduncuda çalışırdım. Evlere küfeyle odun taşırdım. Yazın da oduncu evde limonata yaptırır, bana sokakta sattırırdı.”</p>

  <p class="normal1">Genzini temizledi, anlatmak istediği konuya döndü:</p>

  <p class="normal1">“Babama okulu bırakmak istediğimi söylediğimde bana çok kızdı. ‘Olmaz’ dedi. Ben de sonunda İstanbul’da yaşayan mahalleden tanıdığım bir ağabeyin yanına kaçtım. Geçenlerde rahmetli olan anam arkamdan çok ağlamış. Kopuş, o kopuş oldu. İstanbul Eminönü’nde, hamallıktan tutun tezgâhtarlığa kadar her işe bulaştım. Sonraları bir arkadaşımdan methiyesini duyunca içime Amerika sevdası düştü. Amerika’ya giden gemilerde miçoluk yaparak Amerika’ya kaçak girebileceğimi öğrenince tüm gemi acentelerini dolaştım. Sonunda beni New York’a giden bir gemiye koydular. Yanında kaldığım Malkaralı ağabeye bile haber vermedim. Beni günlerce aramış. Hatta polise gitmiş, Malkara’ya aileme haber vermiş. Çocukluk işte!”</p>

  <p class="normal1">Ali Tepecikli pek iştahlı anlatıyordu. Bir ara soluklandı. Bir yudum su içti. Devam etti:</p>

  <p class="normal1">“New York’a, çeşitli Akdeniz limanlarında dura kalka, iki buçuk ayda vardık. Sadece okyanusu aşmak yedi gün sürdü. New York’ta bir gece ben, gemidekilerin de yardımıyla karaya kaçak çıktım. Çıkış o çıkış! Kırk beş yıldır oradayım.”</p>

  <p class="normal1">Yine Muzaffer sordu:</p>

  <p class="normal1">“Amerikan vatandaşı oldunuz, değil mi?”</p>

  <p class="normal1">“Hiç ama hiç yakalanmadan Amerika’da kaçak on yedi yıl yaşadım. Yapmadığım iş kalmadı. Sonunda çalıştığım benzin istasyonunu almaya kalkınca hukuki statüm mesele oldu. Muhteşem bir avukat bir buçuk yıl uğraştıktan sonra, çok paramı aldı, ama bana yeşil kart kazandırdı. Aynı avukat yedi sekiz yıl sonra, bu sefer, beni Amerikan vatandaşı yaptı.”</p>

  <p class="normal1">Yine soluklandı. Yine bir yudum su içti:</p>

  <p class="normal1">“Çok çalıştım. Gece gündüz demedim, çalıştım. Yıllarca bırakın yaz tatili, hafta sonu tatili bile yapmadım. Çalıştığım yerde haftada bir gün tatil varsa, o gün de gider, misal süpermarkette mal taşırdım. Amerikan rüyası tabir ederler, ‘Bu ülkede çalışırsan kazanırsın’ derler. Aynen öyle oldu. Sonunda benzincilik işinde kaldım. Kısmet böyleymiş. Niyetlendiğim ilk benzin istasyonunu alamadım, ama sonunda Allah pompacı olarak girdiğim başka bir istasyonu satın almama yardımcı oldu. İstasyonun sahibi kimsesiz bir adamdı. Yaşlanınca işi bana bıraktı. ‘Bir tek sen hak ediyorsun’ dedi. Hayatımda kimseye kazık atmadım. Her işte önce çalışkanlığım, sonra da namusumla kendimi gösterdim. İşte öyle böyle geldik bugünlere. Koskoca kırk beş yıl nasıl geçti, anlamadım gitti.”</p>

  <p class="normal1">Ali Tepecikli’nin hikâyesi Hürrem, Muzaffer, Zafer’i oldukça etkilemişti. Hikâye bitince uzun süre sessizlik oldu. Kimse söyleyecek laf bulamadı. Sohbeti sürdürmek yine Ali Bey’e kaldı:</p>

  <p class="normal1">“Hazır Malkara’ya gelmişken sizlerle tanışmak istedim. Siz de beni tanımış oldunuz. Şimdi gelelim işin özüne...”</p>

  <p class="normal1">Yutkundu, bir yudum su daha içti. Devamlı su içmesi gerekiyordu. Suratı hafifçe kızardı. Nihayet tekrar söze başladı:</p>

  <p class="normal1">“Bütün bir hayatı yalnız yaşadım. Tabii ki hanım arkadaşlarım oldu. Ama hiçbiri beni derinden etkilemedi. Üstelik, öyle bir tempoda çalıştım ki, özel hayatımı düşünecek vaktim de olmadı dersem yalan olmaz. Benim için özel hayat yemek yemek ve uyumaktı. Geri kalan saatler sadece ve sadece çalışmaya ayrılmıştı. Şükür bugünlere geldim ama nasıl geldim, siz bir de bana sorun. Yıllar geçtikçe kendime gelmeye, bu hayata sadece çalışmak için mi gelip gelmediğimi sormaya başladım. Bir ara evlenmeye kalktım, bu sefer de Amerikalı hanımların huyunu suyunu dert etmeye başladım. Bir de insan yaş ilerledikçe zor beğeniyor. Şikâyet ediyorsun ama yalnızlığa alışıyorsun, kimse evde sana karışmasın istiyorsun...</p>

  <p class="normal1">Malkara’daki akrabalarımdan da koptum. Kırk beş yıl içinde ben Amerikalı olmuşum, onlar Türk kalmışlar. Daha doğrusu ben ne Amerikalıyım, ne de Türk. Bunun için de buradaki arkadaşlarım, hatta kardeşlerim artık bana yabancı. Bir tek anacığım vardı, işte nihayet onu da toprağa verdik. Hoş, arada bir para göndermenin dışında anama da ne hayrım oldu ki!”</p>

  <p class="normal1">Herkes sessiz sakin Ali Bey’i dinliyordu. İkizlerin karşısında ilk kez onları ciddiye alan, onlara hesap veren bir yetişkin vardı.Baba gibi bir baba adayı!</p>

  <p class="normal1">Ali Tepecikli yine lafı uzattığına karar verdi:</p>

  <p class="normal1">“Gelelim sadede diyorum, ama bir türlü gelemiyorum. Sizin de başınız ağrıttım...</p>

  <p class="normal1">Muzaffer, Zafer...”</p>

  <p class="normal1">Muzaffer’in adını önce söylemişti. Zaten bütün konuşmayı da ona bakarak yapmıştı. Muhatabı Muzaffer olmuş, Hürrem ve Zafer adeta anlatılanlara kulak misafiri kalmışlardı.</p>

  <p class="normal1">“...Annemi toprağa verdikten... sanırım on üç gün evveldi, bir gün sonra can sıkıntısı içinde çarşıda yürürken annenizi gördüm. Başka, bambaşka bir kadın. Malkara’da bir Amerikan artizi. Çok ama çok etkilendim. Sordum, soruşturdum, kim olduğunu öğrendim. Ahbaplarını tetkik ettim. Tanışma dileğimi biriyle gönderdim... Resmi ha... Ben de yamuk olmaz. Tanımadığım bir hanımefendiye yanlış yapmam. Onu rahatsız etmem. Neyse anneniz de sağ olsun, kırmadı beni, kabul etti. Bu pastanede buluştuk. Tanıdıktan sonra annenize daha da hayran kaldım... Allah’ın bildiğini kuldan ne saklayayım canım. Annenize âşık oldum. Ama söyledim. Ben de yamuk olmaz. Edebinle, adabınla...”</p>

  <p class="normal1">“Aşk” kelimesi Zafer’in kıkırdamasına neden oldu. Hürrem de hafiften kızardı.</p>

  <p class="normal1">“Abe...” diye başladı ama çabuk toparlandı: “Ama siz de Ali Bey” dedi.</p>

  <p class="normal1">Ali Tepecikli “Yok, lafımda hiç abartma yok” dedi. “Âşık oldum. Hayatımda ilk defa... Altmış dört yaşında...”</p>

  <p class="normal1">Yaşını ilk defa telaffuz etmişti. Söylediğine pişman oldu. Çocuklar “Dedemiz yaşında adam anamızla nasıl evlenir?” diye sual edebilirlerdi. Hemen konuyu geçiştirmeye çalıştı:</p>

  <p class="normal1">“Anneniz de bana sizleri, Kütahya’yı, babanız adaşım Ali Bey’i, yaşanan üzücü şeyi... hım... hadi kaza diyelim, hepsini anlattı... Belki saçma gelecek ama sizden annenizi Allah’ın emri Peygamber Efendimizin kavliyle istiyorum çocuklar... Biliyorum Hürrem’in babası var, ama bu işte ikna edilmesi gereken ilk kişi anneniz, sonra da sizlersiniz. Sizler ikna olmazsanız ben talebimi geri çekerim.”</p>

  <p class="normal1">Son söz ikizleri can evinden vurdu. Ali Tepecikli onları basbayağı adam yerine koyuyordu.</p>

  <p class="normal1">Muzaffer yekten “Biz sizi sevdik” dedi. Döndü. Zafer’e baktı. O da “Hı hı, biz sizi sevdik” dedi.</p>

  <p class="normal1">Muzaffer ilave etti:</p>

  <p class="normal1">“Yeter ki annem istesin. Biz varız.”</p>

  <p class="normal1">Ali Tepecikli öyle heyecanlandı ki ayağa fırladı, sonra yaptığının uygun kaçmayacağını fark ettiğinden gerisingeri yerine oturdu.</p>

  <p class="normal1">“Benim niyetim, annenizle ve sizlerle bir aile kurmak. Allah bana bu yaştan sonra iki hazır çocuk ve melek yüzlü bir hanım nasip ederse benden daha mutlu bir insan olmaz.”</p>

  <p class="normal1">Kafasına takılmış olmalı ki “Kaç yaşındasınız siz?” diye sordu. “Üniversite ne zaman başlayacak?”</p>

  <p class="normal1">Yine cevabı Muzaffer verdi:</p>

  <p class="normal1">“On altı yaşındayız, lise birdeyiz. İki yıl sonra üniversite çağımız gelecek.”</p>

  <p class="normal1">“Maşallah! Ben size baba olmak isterim.”</p>

  <p class="normal1">Bir gaf yapmış olmak korkusuyla “Yani sizin babanız var, ben sadece ikinci bir baba, bir ebeveyn olmak isterim” dedi. “Eğer, bir aile kurarsak sizi Amerika’da en iyi üniversitelerde, kolejlerde okuturum. Ben okuyamadım, belki size nasip olur.”</p>

  <p class="normal1">Bu sözler Muzaffer’in gözlerinin parlamasına neden oldu. Zafer ise o sırada “Bir Ali yetmedi, şimdi başımıza ikincisi çıktı. Ali Baba sen okulu boş ver de cukkadan haber ver. Amerika’nın çekici yönlerini anlat” diye geçiriyordu.</p>

  <p class="normal1">Ali Tepecikli lafın sonuna gelmişti:</p>

  <p class="normal1">“Ben bütün derdimi anlattım. Bir müddet daha buradayım. Olmadı atlar yeniden gelirim. Eğer babanız annenizden boşanırsa, hemen nikâh işlemlerini başlatır, evlenir evlenmez de vize işlemleri için İstanbul’daki Amerikan Konsolosluğu’na başvururuz. Sizi de en geç ağustosta New York’a aldırır, liseye kaydettiririm. Sonra ver elini üniversite.”</p>

  <p class="normal1">Kalkarlarken Muzaffer saygıyla Ali Tepecikli’nin elini öptü, Zafer âdet yerini bulsun diye şöyle bir sıktı.</p>

  <p class="normal1">Muzaffer ve Zafer için nihayet Malkara seyahati anlamını bulmuştu. Farkındaydılar, önlerine yepyeni bir yol açılıyordu.</p>

  <p class="normal1">Yolda Muzaffer “Ben adamı sevdim” dedi. Hürrem sevindi.</p>

  <p class="normal1">Zafer “İşte o da bildik bir baba. Sadece biraz fazla ihtiyar. Dede gibi baba” dedi.</p>

  <p class="normal1">Hürrem’in içi burkuldu, ama o da biliyordu ki esas olan Muzaf-fer’in duygularıydı. O nasıl olsa Zafer’i peşinden sürüklerdi.</p>

  <p class="normal1">Muzaffer hemen hesabını yaptı. Kilit nokta babasını boşanmaya ikna etmekti. Boşanmasa bile anneleri Amerika’ya kaçabilirdi, ama bu ikizler için hiç iyi olmazdı. Anneleri Ali Tepecikli ile evlenip resmen Amerikan vatandaşı olmadan onları resmi kanallardan Amerika’ya alamazdı. Amerika’ya kaçak girseler bu sefer okula gidemez, Ali Bey gibi sürünür dururlardı.</p>

  <p class="normal1">Allem edip kallem edip babalarının annelerini boşamasını temin etmek gerektiğini Muzaffer iyice kafasına yazdı ve bunu gerçekleştirmek için taktikler geliştirmeye daha pastaneden çıkar çıkmaz başladı.</p>

  <p class="normal1">Malkara’daki son üç günleri sıkıcı geçti, ama Muzaffer’in kafası hep dolu olduğu için dert etmedi.</p>

  <p class="normal1">Zafer ise Amerikan rüyasına dalmasına dalmıştı da bunu nasıl becereceklerini hiç dert etmiyordu. Geceleri yine annesinin baldırlarına bakarak kendisini tatmin ediyor, gündüzleri anneannenin yaptığı börekleri mideye indiriyordu. Gariptir, bir hafta boyunca Zafer Malkara’da kimseyle kavga etmedi. Kimseyle arkadaşlık kurmaması doğal haliydi, ama kimseye sataşmadan bir hafta geçirmesi zor işti.</p>

  <p class="normal1">Muzaffer ha bire takılıyor “Oğlum, yabancı saha sana zor geldi. Malkara’da şöyle dişine uygun, kanını içeceğin birisin bulamadın” diye alay ediyordu.</p>

  <p class="normal1">Zafer yalandan “Git işine” diye tepki veriyordu, ama gerçekten yad elde kimsenin kafasını yarmayı canı çekmemişti.</p>

  <p class="normal1">Anneleri Hürrem ise adeta havalarda uçuyor, Amerika’nın esas vizesinin Kütahya’da verileceğini hesap ettiği ve bu konuda en önemli yardımcısının çocuklar olacağını bildiği için ikizlere ihtimam gösteriyordu. Onların bir dediğini iki etmiyor, ufacık Malkara’da ne kadar gezecek, gidilecek yer varsa onları götürüyordu. Cebinde parası olduğu için de her gün pastanede pasta yiyorlardı. İki kere de kebapçıya gittiler.</p>

  <p class="normal1">Dedeleri Hüsmen ise torunlardan fazla yüz bulamayınca şirin davranmaktan vazgeçmiş, ikizlerle hiç ilgilenmez olmuştu:</p>

  <p class="normal1">“Te be, bunlar torun değil, sanki padişah çocuğu. Ufacık kızanlar, ama burunlarından kıl aldırmazlar.”</p>

  <p class="normal1">Sayılı günler çabuk geçti. Çocuklar Malkara Seyahat’e bindirildi, İstanbul’a yollandı. İstanbul-Kütahya dönüş biletleri zaten ceplerindeydi. Yeteri kadar paraları da vardı.</p>

  <p class="normal1">Hürrem uğurlarken çocuklarına sarılarak “Güzel haberleri tez yollayın, hadi gari!” dedi.</p>

  <p class="normal1">İkizler annelerinin boşanma talebini, Malkara’da anneleriyle mutabık kalmalarına rağmen babaanneye hiç açmadılar.</p>

  <p class="normal1">Kütahya’ya gelince sonra altı ay süren davanın sonunda babalarının müebbet hapis cezasına çarptırıldığını, hâlâ Yargıtay’da karara itiraz yolunun açık olduğunu, ama babalarının moral açısından iyiden iyiye göçtüğünü öğrendiler. Hiç umursamadılar.</p>

  <p class="normal1">Bir gece ansızın Zafer babaannesine babasını hapishanede ziyaret etmek istediğini söyledi. Babaanne çok şaşırdı. Babaları tutuklanalı altı ay olmuştu ve bugüne dek ikizler babalarını değil ziyaret etmeyi akıl etmek, Kemal birkaç kez teklif edince bile “Biz o aşağılık katili bir daha görmek istemiyoruz, o artık bizim babamız değil” diyerek reddetmişlerdi.</p>

  <p class="normal1">Babaanne şaşırdı ama pişmiş aşa su katma korkusuyla Zafer’deki değişikliği umursamadı. Göz ucuyla Muzaffer’e baktı. “O da ziyarete gitmek istiyor mu?” diye içinden sordu. Muzaffer oralı bile değildi.</p>

  <p class="normal1">Zafer atıldı ve “Muzaffer istemiyor, ben yalnız gideceğim” dedi.</p>

  <p class="normal1">Babaanne üstelemedi. İçinden “Buna da şükür!” diye geçirdi.</p>

  <p class="normal1">Oğlunun ömür boyu hapis alması en hafif tanımıyla onun bir daha oğlunu dünya gözüyle “dışarıda” göremeyeceği anlamına geliyordu. Zarife Hanım bu duruma o kadar üzülmüştü ki dünyayla ilişkisini neredeyse tamamen kesmişti. Artık onun için tek hedef Rabbine kavuşacağı güne ulaşmaktı. Zafer’in girişimi bir nebze olsun, ha bire darbe yiyen ruhuna serin sular serpti.</p>

  <p class="normal1">Torununa “Bu çarşamba görüş günü. Beraber gideriz” dedi.</p>

  <p class="normal1">Zafer hemen “Olmaz, ben yalnız gideceğim” deyiverdi.</p>

  <p class="normal1">Zarife Sağlam torunlarıyla didişecek gücün bedenini çoktan terk ettiğini biliyordu. Üstelemedi. Sadece “Yalnız gidemezsin. İçeri almazlar. Seni Kemal götürsün. O görüşmeye girmez, babanla baş başa görüşürsün” diyebildi.</p>

  <p class="normal1">Çarşamba günü, artık ailenin tüm işlerine koşan rahmetli Yılmaz Bey’in yadigârı Kemal, Zafer’i saat 11.00’de evden aldı. Zafer o gün okul yerine Kütahya Hapishanesi’ne gitti.</p>

  <p class="normal1">Kemal önceden ayarlamıştı. Özel bir odada baba-oğul baş başa görüştüler. Görüşme yarım saat sürdü. Görüşmeye girerken Zafer’de herhangi bir heyecanlanma emaresi olmadığı gibi Kemal, Zafer’in ziyaret sonrası çok keyifli olduğunu gözlemledi. Babasını demir parmaklıklar ardında görmek Zafer’i hiç üzmemiş, hatta neşelendirmişti.</p>

  <p class="normal1">Kemal içinden “Rahmetli Yılmaz Bey ve Zarife Anne hariç, bu aile çok garip” diye geçirdi ama hiç ses etmedi. O rahmetlinin hatırına Zarife Anne’ye yardımcı olmak, ömrünün kışında bir nebze olsun sıkıntılarını gidermek amacıyla aileye yakın duruyordu. Gerisi onu ilgilendirmezdi.</p>

  <p class="normal1">Zafer-Ali görüşmesinin hemen ertesi günü hapishane müdürü Kemal’i çağırttı. Ali’nin kollanması için, Zarife Anne’nin ricasıyla Kemal hapishane müdürüyle iyi ilişkiler kurmuştu; müdüre, bazı ihtiyaçlarının giderilmesinde yardımcı oluyordu.</p>

  <p class="normal1">Kemal çağrıyı duyar duymaz hapishane müdürüne ulaştı. Müdür “Ali seni acil görmek istiyormuş” dedi. “Gelecek görüşme gününü bekleyemezmiş.”</p>

  <p class="normal1">“Ne ola ki?”</p>

  <p class="normal1">“Vallahi bilmiyorum. Bana bir şey söylemedi. İnatla yanıma çıkmak istedi. Bir an önce seninle görüştürmem için adeta yalvardı. Müebbedi yedikten sonra iyice garipleşti. Ne istediğini ben anlamadım. Hele sen bir dinle.”</p>

  <p class="normal1">Ali’yi, yasak olmasına rağmen, müdürün odasında Kemal’le görüştürdüler. Müdür, Ali gelir gelmez odadan çıktı, ikisini baş başa bıraktı.</p>

  <p class="normal1">Ali yekten söze girdi:</p>

  <p class="normal1">“Bana bir avukat bulabilir misin?”</p>

  <p class="normal1">“Senin avukatın var ya! Ne oldu, avukattan bir şikâyetin mi var?”</p>

  <p class="normal1">“Yok, yok ben sordurdum. O anlamazmış. Başka mesele.”</p>

  <p class="normal1">“Hayır olsun, bu sefer ne var?”</p>

  <p class="normal1">“Boşanacağım.”</p>

  <p class="normal1">Yine de çok şaşırmıştı. İçinden hemen “Buradan çıkar çıkmaz müjdeyi Zarife Anne’ye yetiştiririm” diye geçti.</p>

  <p class="normal1">Kemal çok meraklanmıştı. Daha düne kadar “Hürrem’i kimseye yâr etmem. Hele bir çıkayım, ondan da intikamımı alacağım” diye tutturan Ali şimdi boşanmaktan bahsediyordu.</p>

  <p class="normal1">Kemal gayriihtiyari “Hayır olsun. Ne oldu ki?” dedi.</p>

  <p class="normal1">“Orospu, Malkara’da önüne gelenin altına yatıyor. Zaten orospuluğu Malkara’da meşhurdu. Önce babamla sikişti, beni baba katili yaptı... Şimdi de beni Malkara’da rezil ediyor.”</p>

  <p class="normal1">Yılmaz Bey’le ilgili Ali’nin iddialarını her duyduğunda Kemal kıpkırmızı kesiliyordu. Rahmetli velinimetine başkası hakaret etse etrafı yıkardı, ama Ali manyağıyla itişmek olmazdı. Hele hele arada Zarife Anne olunca!</p>

  <p class="normal1">Kıpkırmızı olsa da sesini çıkarmadı.</p>

  <p class="normal1">Ali de anlatırken renkten renge giriyordu. Anlattıkça hiddeti artıyordu.</p>

  <p class="normal1">“O orospuyu kendi ellerimle gebertmek isterdim, ama artık benim dışarı çıkmam çok zor. Orospunun haberleri kısa sürede Kütahya’ya ulaşır, hapishaneye uzanır. Dört duvar arasında, Malkara yetmezmiş gibi, bir de Kütahya’da da rezil olurum. İnsan arasına çıkamam. Mahpusta puştlar zaten birbirinin açığını arıyor, para mara da çenelerini kapamaz. Zaten baba katili diye içeride hiç itibarım yok. Bir de üstüne ‘boynuzlu’ ilan edilmek istemiyorum. Böyle giderse yakında arkamdan teneke çalarlar. Beni tefe alırlar. Ne olur, beni hemen boşayacak bir avukat bul.”</p>

  <p class="normal1">Kemal bir kez daha şaşırdı. O güne dek Ali’nin ağzından “itibar kaybetmek”, “rezil olmak” gibi laflar duyulmuş değildi. Koskoca Kütahya’da değil kendi itibarını, ailesinin itibarını iplemeyen tek bir kişi varsa o da Ali’ydi.</p>

  <p class="normal1">Ancak, artık bunlar önemli değildi. Zaten Zarife Anne gelininden kurtulmak, ona mirastan pay vermemek için çareler arıyordu. “Ali’yi boşanmaya nasıl ikna ederiz?” diye az düşünmemişlerdi.</p>

  <p class="normal1">Kaç kez Zarife Anne “Ben o hınzırı bilirim. Ali ölür de boşanmaz. Dışarı hiç çıkamayacak, ama hep karısını da öldürme planlarıyla yaşayacak” diye dert yanmıştı.</p>

  <p class="normal1">Kemal Ali’yi sakinleştirmesi gerektiğini düşündü.</p>

  <p class="normal1">“Sen merak etme, ben araştırır soruştur, muhakkak sana iyi bir boşanma avukatı bulurum. Olmadı Eskişehir’den getirtiriz. Olmadı, Hürrem’i ama zorla, ama parayla ikna ederiz. Ne yapar eder, seni boşarız. Sen dert etme.”</p>

  <p class="normal1">“Bak Kemal, beni boşat, sana hayat boyu minnettar kalayım. Kurbanın olayım beni boşat.”</p>

  <p class="normal1">“Merak etme, sen bu işi olmuş bil.”</p>

  <p class="normal1">Ali neredeyse Kemal’e sarılıp onu öpecekti.</p>

  <p class="normal1">Kemal içinden “Ne de olsa o da insan, müebbedi yiyince dünyası altüst oldu. Düşmez kalkmaz bir Allah! Dün koca Kütahya’nın burnundan getiriyordu. Önüne çıkana bela oluyordu. Şimdi ne hallere düştü!” diye geçirdi.</p>

  <p class="normal1">Kemal, Hürrem’in Malkara’da yediği herzeleri Ali’nin nasıl duyduğunu az çok anlamıştı. Zafer’in anlattığını tahmin ediyordu. Ama üzerinde durmadı. Sadece içinden “O karıdan beklenirdi!” diye geçirdi.</p>

  <p class="normal1">Kemal hapishaneden dönüşte, akşam vakti demedi, dükkânı kapar kapamaz Zarife Hanım’a uğradı.</p>

  <p class="normal1">Salonda televizyon seyreden Muzaffer ile Zafer, Kemal’in bir işaretiyle yan odaya geçtiler.</p>

  <p class="normal1">“Sana müjdem var!” diye lafa girince yaşlı kadın neye uğradığını şaşırdı.</p>

  <p class="normal1">Yıllardır ona kimse müjde vermemişti. Zar zor “Hayır olsun, ne var?” diye sordu.</p>

  <p class="normal1">“Duaların kabul edildi. Ali, Hürrem’den boşanmak istiyor.”</p>

  <p class="normal1">“Kemal, sen ne dediğini biliyor musun? Yüreğime indirme!”</p>

  <p class="normal1">Kemal, Ali’yle görüşmesini bir çırpıda anlattı. Zarife Hanım duyduklarına bir türlü inanamadı.</p>

  <p class="normal1">Sonunda nihayet ikna olunca birlikte yörenin en iyi boşanma avukatını tutmaya karar verdiler. Ancak işi sağlama bağlamak için Kemal’in Malkara’ya gitmesi ve Hürrem’le görüşüp, ona hem külliyetli bir para teklif etmesine, hem de boşanmayı reddederse münasip bir lisanla tehdit etmesine karar verdiler.</p>

  <p class="normal1">Kemal hemen işe girişecekti.</p>

  <p class="normal1">Ertesi sabah Muzaffer okula gitmek üzere evden çıktı ama okula gitmedi. Hayatında ilk defa okulu asıyordu. Doğru postaneye gitti. Malkara’daki dede evinde telefon olduğunu biliyordu. İki saat boyunca postanede bekledi. Nihayet onu çağırdılar. Heyecanla telefon kulübesine girdi. Bir yandan da bir daha postaneye uğramak zorunda kalmamak için annesinin evde olması için dua ediyordu.</p>

  <p class="normal1">Telefona anneannesi çıktı. Hemen annesini istedi. Kadın zaten tanımadığı ve katiyen yüz bulamadığı torunuyla sohbet edecek değildi.</p>

  <p class="normal1">Hal hatır sormadan “Hürrem!” diye seslendi. “Kütahya’dan oğlun Muzaffer arıyor.”</p>

  <p class="normal1">Hürrem’in yüreği ağzına geldi. “Hayır olsun!” diyerek telefona koştu.</p>

  <p class="normal1">“Anne ben Muzaffer.”</p>

  <p class="normal1">“Ee, ne oldu?</p>

  <p class="normal1">“Senin iş tamam.”</p>

  <p class="normal1">“Yani...”</p>

  <p class="normal1">“Yani babam boşanmayı kabul etti.”</p>

  <p class="normal1">Hürrem o an bir çığlık attı.</p>

  <p class="normal1">“Sahi midir bre kızanım? Bak benimle maytap geçmeyesin.”</p>

  <p class="normal1">“Sahi. Sahi. Üstelik...”</p>

  <p class="normal1">Muzaffer bir an durdu:</p>

  <p class="normal1">“Bak burayı dikkatli dinle.”</p>

  <p class="normal1">“Dinlerim be Muzafferim. Süyle”.</p>

  <p class="normal1">“Boşanma isteği babamdan gelecek. Seni Malkara’da Kemal Abi ziyaret edecek. Boşanma isteğini sana o bildirecek. Sen boşanmak istemeyeceksin...”</p>

  <p class="normal1">“Sen ne dersin be kapçık ağızlı...”</p>

  <p class="normal1">“Yahu dinle. Lafı tamamlayım. Sen boşanmak istemiyor gibi yapacaksın.”</p>

  <p class="normal1">“Nedenmiş ki o?”</p>

  <p class="normal1">Muzaffer annesini taklit etti:</p>

  <p class="normal1">“Cukkayı kapacağız be yavu!”</p>

  <p class="normal1">Hürrem çok heyecanlanmıştı. Kör istemiş bir göz... Muzaffer ikinci gözden bahsediyordu.</p>

  <p class="normal1">“Nasıl kapacağız paraları?”</p>

  <p class="normal1">“Sen ‘Boşanırsam ortada kalırım’ diye tutturacaksın. ‘Parasız ne yaparım!’ diye ağlaşacaksın. ‘Para olmazsa boşanma yok’ diyeceksin.”</p>

  <p class="normal1">“Desene kapacağım sipalileri. Yaşa be çoparım.”</p>

  <p class="normal1">Muzaffer bozuldu. “Kızan” lafına yeni alışıyordu. Annesi bir de ortaya “çopar” kelimesi çıkarmıştı.</p>

  <p class="normal1">“Sakın ha boşanmaya hevesli gözükme.”</p>

  <p class="normal1">“Muzaffer...”</p>

  <p class="normal1">“Ne var?”</p>

  <p class="normal1">“Kaç para isteyeyim?”</p>

  <p class="normal1">“Ben de sana onu söyleyecektim. Amerikan parası isteyeceksin. Dolar. Sakın yirmi bin dolardan aşağısına razı gelme. New York’ta lazım olur.”</p>

  <p class="normal1">“New York’ta tüm masraflarımızı Ali Tepecikli, üvey baban olacak herif görecek ya...”</p>

  <p class="normal1">“Ya anne, adamı deli etme. Kendimize ait bir miktar para olsun. Fena mı?”</p>

  <p class="normal1">Hürrem bir an düşündü:</p>

  <p class="normal1">“Haklısın be kızanım. Kendi paramız da olsun... Amerikan parası... Dolar... yirmi bin dolar...”</p>

  <p class="normal1">Gerçekten telefon konuşmasından sadece üç gün sonra eve gelen bir araba, Hürrem’i Güngör Otel’e götürdü. MİT emeklisi Zeynel Özdebir bu kez de Kemal için Malkara’daki arkadaşlarını devreye sokmuştu.</p>

  <p class="normal1">Kemal, Hürrem’i otelin lobisinde karşıladı. İkisi de ezelden beri birbirlerinden hoşlanmazlardı. Yalandan el sıkıştılar, hal hatır sordular.</p>

  <p class="normal1">Kemal fazla vakit kaybetmek istemedi.</p>

  <p class="normal1">“Hürrem, bak neden geldim biliyor musun?”</p>

  <p class="normal1">“Ben Malkara’dan geçiyordun da öyle bir uğradın sandım.”</p>

  <p class="normal1">Kemal içinden “Tövbe estağfurullah, buralara neden geleyim, gelsem sana neden uğrayayım!” diye geçirdi.</p>

  <p class="normal1">“Bak Hürrem, duydun, Ali müebbet yedi. ‘Artık Hürrem’e yar olmam’ diyor.”</p>

  <p class="normal1">“Neden olmasın? Yollar geçim paramı. Beklerim babamın evinde beyimi.”</p>

  <p class="normal1">“Müebbet demek hayat boyu hapis yatacak demek. Hiç çıkmayacak.”</p>

  <p class="normal1">“Çıkar, çıkar, geçenlerde babam dedi. Kaç ahbabı müebbet yemiş de çıkan aflarda salıvermişler.”</p>

  <p class="normal1">“Af çıksa bile on yıl mı, yirmi yıl mı sonra çıkar. Ali beni beklemesin diyor.”</p>

  <p class="normal1">“Yani...”</p>

  <p class="normal1">“Yani senden boşanmak istiyor.”</p>

  <p class="normal1">Herkesin aklından şüphe ettiği Hürrem sanki “boşanma” lafını o an duyuyormuş da aniden şoka girmiş gibi Kemal’in suratına öyle bir baktı ki Kemal de kadının çok şaşırdığına inandı.</p>

  <p class="normal1">Bir müddet susan Hürrem “Yani beni istemiyor. Artık beni sevmiyor” dedi.</p>

  <p class="normal1">“Diyor ki ‘Ben içeride, o dışarıda bir ömür geçmez’ diyor. ‘O genç bir kadın, beni bekleyip de o da dışarıda mapus hayatı yaşamasın’ diyor.”</p>

  <p class="normal1">“Bunları Ali mi diyor? Duy da inanma. A be Kemal, benle kafa mı bulursun? Bütün yolu benimle maytap geçesin diye mi geldin?”</p>

  <p class="normal1">“Olur mu be Hürrem! Ben Ali bana ne dediyse sana aynen onu söylüyorum.”</p>

  <p class="normal1">“İyi de ben ne olacağım?”</p>

  <p class="normal1">“Gençsin, bulursun birini, yeniden evlenirsin.”</p>

  <p class="normal1">“Küçücük Malkara’da, kim ister babasını vurmuş bir adamın eski karısını? Kim ister ikizleri? Benim bundan sonra koca yüzü görmem mümkün değil.”</p>

  <p class="normal1">Kemal, Hürrem’e içinden hak verse de bunu belli etmedi.</p>

  <p class="normal1">“Bak ben bunu da düşündüm. Ali’ye ‘Kadını ortada bırakmayalım’ dedim. O da ‘Bu konuyu anamla konuş’ dedi. Zarife Anne de sana para yolladı.”</p>

  <p class="normal1">“Ne kadar yolladı?”</p>

  <p class="normal1">Kemal miktarı söyledi.</p>

  <p class="normal1">“Olmaz. Dolar isterim. Hem de yirmi bin dolar.”</p>

  <p class="normal1">Kemal şaşkınlıktan donakaldı. Çünkü Hürrem’e teklif ettiği para Türk lirasıydı, ama yirmi bin dolardan fazlaydı. Hem de oldukça fazla. Üstelik doları nereden bulacaktı? Durumu aynen Hürrem’e anlattı. Yirmi bin dolardan fazlasını vereceğini, ama Türk lirası ödeyeceğini söyledi.</p>

  <p class="normal1">Hürrem uzun süre direndi. Sonra babası çağrıldı. Babası dükkân sahibi bir arkadaşını da yanına aldı, birlikte Hürrem’i ikna etmeye çalıştılar. Verilecek miktarın yirmi bin doların epey üzerinde olduğuna dair yeminler ettiler.</p>

  <p class="normal1">Sonunda Hürrem’in babası Hüsmen “Sana yirmi bin doları ben vereceğim. Merak etme” dedi. Belli ki kızını iyi tanıyan Hüsmen farkı cebe atmaya niyetlenmişti.</p>

  <p class="normal1">Hürrem yirmi bin dolar alacağını duyunca rahatladı. Notere gittiler. Hürrem, Kemal’in verdiği avukat ismine boşanmak için yetki verdi. Kemal noterden aldığı yetki kâğıdını cebine koydu ve anında Malkara’yı terk etti.</p>

  <p class="normal1">Hürrem’in babası Hüsmen haliyle paralara el koydu. Bulga-ristan’dan viski-sigara kaçakçılığı yapan “dostlarından” kara borsa fiyatına yirmi bin doları bir haftada temin etti. Hürrem’e verdi. Arada kalan farkı da cebe indirdi.</p>

  <p class="normal1">Herkes bu alışverişten memnundu.</p>

  <p class="normal1">Kütahya’da avukatlar tarafları çok çabuk boşadı. Zarife Anne aksini istedi, ama başta Ali olmak üzere kimse üzerinde durmayınca hâkim kendiliğinden çocukların velayetini annelerine verdi. Ömür boyu hapiste yatacak babaya velayet verecek hali yoktu.</p>

  <p class="normal1">Boşanma haberi Malkara’ya ulaşınca Hürrem hemen Ali Tepecikli’yi aradı. Tepecikli çok ama çok sevindi.</p>

  <p class="normal1">“Seni kendime eş almak üzere Malkara’ya bir kez daha geliyorum” dedi.</p>

  <p class="normal1">Hürrem’in evlilik haberi kısa sürede Kütahya’ya ulaştı. Babaanne habere sevindi, demek ki Hürrem ailelerinden tamamen kopacaktı, ama Hürrem’e gereğinden fazla para kaptırdıklarını da düşündü. Kemal ise resmen kazık yediklerine inandı.</p>

  <p class="normal1">“Meğer orospu benimle pazarlık yaparken çoktan başka bir herife kancayı takmış, beni de kendine acındırarak kazıklamak sevdasındaymış. Başardı da!”</p>

  <p class="normal1">Adamın yaşını öğrenince Kemal’in aklına Yılmaz Bey’in geliniyle münasebet kurup kurmadığına dair ilk kez bir şüphe girdi.</p>

  <p class="normal1">“Tövbe estağfurullah! Ben de içimi bozdum” diye düşündü.</p>

  <p class="normal1">Hürrem’in neredeyse babası yaşındaki yeni kocasının New York’ta yaşadığı haberi Kütahya’da yankılanınca bazıları “Hürrem’e aptal diyenler utansın. Karı önce katil Ali’yi başından attı, şimdi de Amerikalı bir herif bulmuş, ona kapaklanmış, Amerikalı enişte Hürrem’i Amerikalarda bir eli yağda, bir eli balda yaşatacakmış” diye dedikodu yaptılar. Ali Tepecikli onların gözünde artık “Amerikalı enişte”ydi!</p>

  <p class="normal1">Tabii ki “Ali Tepecikli meselesi”ni Ali Sağlam da duydu. Oralı olmamış gibi davrandı ama “Oğlum, Hürrem orospusu Ali’yi bir kez daha boynuzladı. Önce babasıyla, şimdi de bir Amerikalıyla! Karı dikiş makinesi mübarek!” sözleri kulağına geldiğinde bir kez daha kahretti.</p>

  <p class="normal1">“Ben karıyı çoktan boşadım” demesine rağmen kimse ciddiye almadı. O da hapisten çıkınca Hürrem’i bu sefer de Amerika’da öldürmeye yemin etti!</p>

  <p class="normal1">Ali Tepecikli birkaç kez Türkiye’ye gelmek zorunda kaldı, ama 1984 yılı Haziran ayında Hürrem’le hem resmen evlenmiş hem de eş durumu nedeniyle Amerikan Konsolosluğu’ndan geçici oturma vizesini almıştı. New York’a gitmeden “Tepecikli çifti” ikizleri İstanbul’a getirttiler. Nasıl olsa velayet annedeydi. Ali Bey –üvey baba– ikizlerden gerekli belgelerin fotokopilerini, birkaç da vesikalık fotoğraf aldı.</p>

  <p class="normal1">“New York’ta vatandaşlık ve göçmen işlerine bakan en güçlü avukatlık bürosuyla anlaştım. Çok pahalılar ama tuttuklarını da koparıyorlar. Annenizin vatandaşlığını en geç altı ay içinde alacaklar. O zaman sıra size gelecek. Anneniz vatandaş olunca siz de doğrudan Amerika’da yaşama, hatta Amerikan vatandaşı olma hakkını kazanacaksınız.”</p>

  <p class="normal1">İkizler Kütahya’da babaannenin yanında kaldılar. Ancak, olur da oyunlarını bozar diye babaanneye New York sevdalarını katiyen açmadılar. Malkara’da anneannelerinin evinde kalmaları zaten imkânsızdı. Ayrıca okul düzenlerinin de bozulmasını istemediler.</p>

  <p class="normal1">İkizler çok sıkıcı bir yazın ardından 1984 sonbaharında lise ikiye başladılar. Zafer zaten okuldan kopuktu, ama bu dönem Muzaffer de isteksizdi. Sanki bu dünyada yaşamıyor, okulda bütün gün düşler görüyordu. Hocaları birkaç kez ikaz ettiler, ama “okulun en çalışkan öğrencisi” Muzaffer uyarıları hiç dinlemedi. Zira dinleyecek durumda değildi. O artık Amerika hayaliyle yaşıyordu.</p>

  <p class="normal1">Zaten Amerika’da en iyi okullarda okuyacaktı.</p>

  <p class="normal1">Zafer ezelden beri okuldan kopuktu ama o da bu kez gece gündüz Amerika’da yaşayacağı yeni hayatının hayallerine dalmıştı. En çok da “Amerikan gangsterleri”ni merak ediyordu. New York’ta kendini mafyaya kabul ettirmeyi hedefliyordu.</p>

  <p class="normal1">“İyi haber” yılbaşına doğru geldi. “Cici babaları” –Muzaffer adını öyle koymuştu– bir mektup yolladı ve annelerinin vatandaşlık işleminin tamamlandığını, kış tatilinde İstanbul’a geleceğini, onlarla İstanbul’da buluşacağını, vize işlemlerinin ardından doğrudan New York’a uçacaklarını bildirdi.</p>

  <p class="normal1">İkizler sevinçten deliye döndü. Babaanneye fazla bilgi vermediler. Sadece cici babalarının hal hatır sormak, anneleri hakkında bilgi vermek üzere mektup yolladığını söylediler.</p>

  <p class="normal1">Muzaffer şubat tatili yaklaşırken babaannesine, tatilde cici babasının İstanbul’a gelip, onları New York’a götüreceğini söyledi. Geri dönmeyeceklerini ise bildirmedi.</p>

  <p class="normal1">Yaşlı kadının itiraz edecek hali yoktu. Zaten velayetleri annedeydi. İtiraz etse ne değişirdi ki! Üstelik, yabancı bir ülkeyi görmeleri çocukların ufkunu da açardı. İkizler geçen yaz evde ihtiyarların yanında çatlamışlardı. Bari bu tatilde biraz içleri açılsındı.</p>

  <p class="normal1">İkizlere pasaportu Kemal çıkardı.</p>

  <p class="normal1">1985 yılının Şubat başında cici babalarıyla İstanbul’da buluştular. Cici baba onlara bir hafta içinde Amerikan vizesi aldı. Amerika’daki avukatlar, konsolosluğa verilmek üzere önemli bir mektup koymuşlardı. Mektupta Ali Tepecikli’nin Amerika’daki tüm başarılı kariyerini sıralamışlar, maddi açıdan çok güçlü olduğunu belirtmişlerdi. Ayrıca, Ali Tepecikli’ye İstanbul’da, yine Amerikalı hukuk bürosunun bulduğu bir Türk avukat da yardımcı olmuştu. Avukatlara olukla para akıyordu ama işlerin tereyağından kıl çeker gibi hallolması Tepecikli’yi mutlu ediyordu:</p>

  <p class="normal1">“Bu yaşımdan sonra dünya güzeli bir kadına koca oldum. İkiz evlatlarım oldu. Hayatta daha ne isterim? Paraları mezara götürecek değilim ya!” diye düşünüyordu.</p>

  <p class="normal1">İkizler kış tatilinin ikinci haftası New York’a uçtular.</p>

  <p class="normal1">Babaanneye, ikizlerin artık anneleriyle beraber New York’ta yaşayacaklarına dair bir mektup yazmayı Ali Tepecikli akıl etti.</p>

  <p class="normal1">Kadının mektubu aldıktan sonra yaşaması için tek bir neden bile kalmadı.</p>

  <p class="normal1">Zarife Sağlam 1985 yılının Haziran ayında Yılmaz Sağlam’a kavuştu!</p>

  <p class="normal1">İkizler hayatlarında bir daha Kütahya’yı ve Malkara’yı ne gördüler ne de özlediler.</p>

  <p class="normal1">Ali Tepecikli’nin apartman dairesi New York’un beş ilçesi arasında Manhattan ve Brooklyn’den sonra en büyüğü olan Queens’in Astoria semtinde 32. sokaktaki 34-20 no’lu koca apartmandaydı. Daire, üç yatak odası ve büyük salonuyla apartmanın en geniş dairelerinden biriydi. Bulunduğu mevki ünlü New York metrosunun bir durağına oldukça yakındı. New York’un merkezi sayılan 5. Cadde ile Central Park’a metro on beş dakikada ulaşıyordu. Metroyla Central Park veya tiyatrolar semti 42. Cadde-Broadway’e günün her saati ulaşmak çok kolaydı. Semtte daha çok Yunan asıllı Amerikan vatandaşları ikamet ediyordu. Zaten, Ali Tepecikli de bu daireyi bir Yunanlı dostunun tavsiyesi ve arabuluculuğuyla satın almıştı. Semtte Yunanlılar ağır bastığı için Türk damak zevkine uygun lokantalar bulmak çok kolaydı. Şehirde ise bir sürü Türk lokantası vardı. Ayrıca, Ali Bey’in apartmanına çok yakın Yunan bakkalında bazı Türk ürünü gıda maddeleri satılıyordu.</p>

  <p class="normal1">Muzaffer ve Zafer yeni şehirlerini, yeni semtlerini, yeni evlerini çok sevdiler. Kısa zamanda alıştılar. İkisinin de ayrı ayrı odaları vardı.</p>

  <p class="normal1">Anneleri yetişkinler için açılan İngilizce kursuna devam ediyordu. Kurs epeyce yoğundu. Haftada beş gün dörder saat. İlginçtir, okul yıllarından beri ders çalışmak ve hatta değil kitap, gazete okumakla arası hiç hoş olmayan annelerini bu kez hoş bir telaş içinde buldular.</p>

  <p class="normal1">Anneleri tatlı telaşını “Artık Amerikalı oldum, vatandaşı olduğum ülkenin dilini çözemezsem bu ülkede mutlu olamam!” diyerek ifade ediyordu. “Bir an önce İngilizceyi kıvırmam lazım!”</p>

  <p class="normal1">Muzaffer önce annesiyle içten içe alay etti.</p>

  <p class="normal1">“Sen daha Türkçeyi doğru dürüst kıvıramıyorsun!” diye geçirdi. Ama sonradan annesinin gayretinden hoşlanmaya başladı.</p>

  <p class="normal1">Ali Tepecikli akşamları genç ve güzel karısına ders çalıştırıyordu. Bir yandan gayretine saygı duyarken, bırakın grameri, kelimeleri bile öğrenmede yaşadığı zorluklar nedeniyle bazen de sıkılıyordu.</p>

  <p class="normal1">“Hürrem sana bir şey öğretmek deveye hendek atlatmaktan bile zor!”</p>

  <p class="normal1">Bu sözü duyunca Hürrem’in morali bozuluyor, suratı asılıyordu. Ancak Ali Bey kısa sürede kendisini suçlamaya başlıyor, genç ve güzel karısının hemen gönlünü almaya çalışıyordu. Zaten Hürrem ne yaparsa yapsın Ali Tepecekli’nin onunla münakaşa etmeye hiç niyeti yoktu. Karısının üzerine titriyor, her fırsatta onu övüyor, hatta yüceltiyordu.</p>

  <p class="normal1">Ders çalışırken Ali Bey’in arada bir kendini kaybetmesi abartılacak bir sorun değildi. Hürrem de kendi zaafını pekâlâ biliyordu.</p>

  <p class="normal1">“Te be çalışmaz benim kafacık. Ama isterim İngilizce üğreneyim!”</p>

  <p class="normal1">İkizler de vatandaşlık başvurusunu yaptıktan sonra aldıkları geçici izinle bir eyalet lisesinin yabancı öğrenciler için açtığı İngilizce kursuna yazıldılar. Sabahtan akşama bu kursa gideceklerdi. Kurstan sertifika alabilirlerse 1985 sonbaharında liseye tekrar başlayacaklardı.</p>

  <p class="normal1">Türkiye’de orta birden beri İngilizce dersi almışlardı, ama müfredatta İngilizce dersi ne kadar yoğun olursa olsun, pratikte doğru dürüst bir şey öğrenmediklerini New York’a gelince anladılar.</p>

  <p class="normal1">Muzaffer her zaman olduğu gibi kursta da kısa sürece üstün yeteneğiyle dikkatleri çekti. Zafer baştan oralı olmadı ama Muzaffer onu “Bak, mankafa anamız bile bir şeyler öğrenmeye çalışıyor, burada mutlu olmak için buranın dilini öğrenmemiz şart. Yoksa, liseye de kabul edilmez, dımdızlak ortada kalırsın” diyerek uyarmaya çalıştı.</p>

  <p class="normal1">Zafer başlarda oralı olmadı, New York’ta o kadar dolaşacak, o kadar gezecek yer vardı ki, okula gitmek yerine avarelik etmeyi tercih etti.</p>

  <p class="normal1">Sonunda Muzaffer cici babasıyla özel bir konuşma yaptı.</p>

  <p class="normal1">Bir gece Ali Tepecikli Zafer’i akşam yemeği sırasında uyarma gereği duydu:</p>

  <p class="normal1">“Annenize karım olduğu için vatandaşlık verdiler, ama üvey çocuklar için işi daha sıkı tutuyorlarmış. Malum, aramızda kan bağı yok. Elin Amerikalısı kendi dilini bile öğrenemeyen genç insanları ülkesinde istemiyor. Bana avukat söyledi. İngilizceyi kıvıramazsanız size uzun vadeli oturma izni vermeyeceklermiş. O durumda vatandaşlık almayı hayal bile etmeyin.”</p>

  <p class="normal1">Bu sözler etkisini gösterdi; zaten zeki bir çocuk olan Zafer, dersleri takip etmeye başlayınca İngilizceyi epeyce ilerletti.</p>

  <p class="normal1">1985 yılının Haziran ayı geldiğinde ikisi de İngilizceyi meramlarını anlatacak kadar öğrenmişlerdi. Haziran sonundaki sınavı ikisi de kazandı. Ali Tepecikli ikizleri hemen eve yakın bir liseye yazdırdı. İki yıl bu okulda okuduktan sonra üniversiteye veya koleje gitmeye hak kazanacaklardı.</p>

  <p class="normal1">Muzaffer öğrendiği İngilizceyle yetinmedi. Bütün yaz sürecek ileri İngilizce kurslarına da yazıldı. Kurs her gün dörder saatti. Ama sonunda lisede rahat edeceğini biliyordu. Zafer “Nasılsa liseye kabul edildim, uzun süreli oturma iznini de aldım, kursa gerek yok!” diye düşündü, ama Muzaffer onu da zorla kursa yazdırdı. Ali Tepecikli de “Yeter ki siz okuyun, ben her türlü masrafı karşılarım” diyerek kurs ücretlerini ödedi.</p>

  <p class="normal1">Hafta sonları ise gezilere ayrılmıştı. Ali Tepecikli hem karısının hem de çocukların New York’u bir an önce tanımalarını, dünyanın başkenti bu şehre çabuk alışmalarını ve uyum göstermelerini istiyordu.</p>

  <p class="normal1">Hafta sonu gezilerinde New York’u oluşturan beş ilçeyi de az biraz olsun tanıdılar. Metroyla bol bol şehrin uzak mahallelerine gittiler. Manhattan ve Queens’te bazı semtleri çok dolaşmışlardı, ama Brooklyn, Bronx ve Staten Island’da bazı meydan ve semtleri de görme şansını elde ettiler.</p>

  <p class="normal1">Mutlukla öğrendiler ki, bu şehirde kendileri gibi dışarıdan gelen bir sürü insan var. New York’un bir göçmen şehri olduğunu, şehirde neredeyse yüz yetmiş tane ayrı dil konuşulduğunu ve her üç kişiden birinin ABD dışında bir ülkede doğduğunu da öğrendiler.</p>
</body>
</html>
