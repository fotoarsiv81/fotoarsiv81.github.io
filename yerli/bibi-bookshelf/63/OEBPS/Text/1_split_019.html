<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:72aa56fd-e4fc-4b2a-bba5-9782f122b66c" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_16"><br class="calibre3" />
  On altıncı bölüm</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal2">İstanbul</p>

  <p><br class="chapter" /></p>

  <p class="normal1">21 Temmuz Perşembe sabah saat 05.47’de evinin kapı zili üst üste üç dört defa çalınca, Dr. Muzaffer Sağlam rüzgârın tersine döndüğünü anladı. Yataktan doğrulurken “Sanırım, bu sefer almaya geldiler” diye düşündü.</p>

  <p class="normal1">Hemen muayene odasına geçti. Hava henüz tam aydınlanmadığından yarı loş odadaki ev telefonundan sabit bir telefon numarası çevirdi. Üç defa çaldırdıktan sonra ahizeyi yerine koydu. Diyafona “Kim o?” diye seslendi.</p>

  <p class="normal1">Tok bir ses cevap verdi:</p>

  <p class="normal1">“İstanbul Emniyet Müdürlüğü Asayiş Şube Müdürlüğü’ne bağlı Cinayet Büro Amirliği’nden geliyoruz. Lütfen, kapıyı açın.”</p>

  <p class="normal1">Muzaffer otomatiğe basıp kapıyı açtıktan sonra dairesinin dış kapısında beklemeye başladı. Bir süre sonra asansörden üç polis indi.</p>

  <p class="normal1">İçlerinden biri elindeki kâğıdı uzatarak “Ben Cinayet Büro Amirliği’nden Komiser Kamil Yüzgeç. Hakkınızda gözaltı emri var” dedi.</p>

  <p class="normal1">Muzaffer kâğıda şöyle bir göz attı. Gözaltının nedenini sormak yerine “Ne yapmam lazım?” diye sordu.</p>

  <p class="normal1">“Sizi götürmek durumundayız. Vatan Caddesi’ndeki İstanbul Emniyet Müdürlüğü’ne gideceğiz.”</p>

  <p class="normal1">“O halde üstüme bir şeyler giyeyim.”</p>

  <p class="normal1">“Tabii!”</p>

  <p class="normal1">Polisler Dr. Sağlam’la yatak odasına gitmedi, ama açık kapıdan ne yaptığını kontrol ettiler. Sağlam üstüne bir gömlek, altına bir pantolon geçirdi. Çekmeceden çıkardığı çorapları giydi. Tekrar muayene odasına geçti. Loş ışıkta anahtarla küçük kasayı açtı. İçindeki tüm parayı saymadan cüzdanına koydu. Naylon bir dosyanın içinden fotokopi olduğu anlaşılan iki sayfalık bir belge çıkardı. Birisini aldı, özenle dörde katlayıp gömlek cebine yerleştirdi. ABD pasaportu ile TC nüfus cüzdanını da cebine koydu. Anahtarlarını da yanına aldı. Polislerin kendisini beklediği hole döndü.</p>

  <p class="normal1">Dolaptan ayakkabılarını çıkarırken “Ben hazırım” dedi.</p>

  <p class="normal1">“O halde gidelim Hocam!”</p>

  <p class="normal1">Daireden çıkmadan önce bir memur Dr. Muzaffer Sağlam’ın üstünü aradı.</p>

  <p class="normal1">Komiser Kamil Yüzgeç “Usulen!” dedi. “İki arkadaş arkamızdan evi arayacak. Usulen. Evin anahtarını rica edeceğim. İsterseniz, avukatınızı arayın. O da arama sırasında hazır bulunsun.”</p>

  <p class="normal1">Dr. Muzaffer anahtarı uzattı ve “Avukata gerek yok, siz görevinizi yapın” dedi.</p>

  <p class="normal1">Yollar bomboş olduğu için sivil plakalı iki araba, yirmi dakikada Vatan Caddesi’ne ulaştı. Dr. Muzaffer’i, bodrum katına indirip kapısında “gözaltı odası-cinayet amirliği” yazan bir odaya aldılar. Odada bir masa, dört sandalye, bir yatak ve duvara sabitlenmiş bir dolap vardı. Çay ikram ettiler. Lavaboya gitmek istediğinde kapıya vurması gerektiğini söylediler.</p>

  <p class="normal1">Çay geldikten sonra, kapıdan başını uzatan komiser “Hocam, sizinle Harun, Erdoğan, Batur başkomiserler ilgilenecek, şimdi onların gelmesini bekleyeceğiz” dedi.</p>

  <p class="normal1">Kapı üzerine kilitlendi.</p>

  <p class="normal1">Saat 08.10’da kilitli odanın kapısı açıldı. İçeri Erdoğan Bıyık, Harun Deniz ve Batur Alp girdiler.</p>

  <p class="normal1">Daha kimse bir şey söylemeden Dr. Muzaffer “Bana bir telefon lazım” dedi.</p>

  <p class="normal1">Harun şaşırdı:</p>

  <p class="normal1">“Neden?”</p>

  <p class="normal1">“Sekreterim Gülgün’ü aramam lazım. Sekiz buçukta muayenehanede olur. Beni bulamazsa telaşlanır. Etrafı vaveylaya verir. Çok çabuk panikleyen bir insandır. Bana da çok düşkündür. Hiç olmazsa biraz olsun bilgi vereyim.”</p>

  <p class="normal1">Harun kendi cep telefonunu uzattı.</p>

  <p class="normal1">“Aslında telefon kullanma hakkınız sınırlı, ama ben size yardımcı olayım.”</p>

  <p class="normal1">Dr. Muzaffer, Gülgün’ün cep telefonunun numarasını çevirdi. Telefon anında açıldı:</p>

  <p class="normal1">“Alo ben Muzaffer, şey... Gülgün... Ben ani bir kararla şehir dışına gidiyorum... Dönüşte izah ederim. Kendi telefonumu takside unutmuşum. Herhalde, taksici getirir. Mahallenin taksisi. Beni tanır. Seni şimdi bir arkadaşın telefonundan arıyorum.”</p>

  <p class="normal1">Lafı daha fazla uzatmadan telefonu kapattı.</p>

  <p class="normal1">Harun “Gülgün Hanım’da artık benim cep numaram da var” dedi alay edercesine. “Merak eder ararsa ben kendisine her şeyi olduğu gibi izah ederim.” Sonra aniden gülümsemeyi kesti ve sert bir sesle “Muzaffer Efendi, burası neresi, biliyor musun?” diye sordu.</p>

  <p class="normal1">Dr. Muzaffer ürkmüştü:</p>

  <p class="normal1">“Girerken kapıda okudum. Gözaltı odası. Gözaltına alındığımı biliyorum da neden alındığımı bilmiyorum.”</p>

  <p class="normal1">Erdoğan “Yaaa!” deyiverdi.</p>

  <p class="normal1">Harun Deniz cebinden bir anahtar çıkardı. Karşı duvara monte edilmiş dolabı açtı.</p>

  <p class="normal1">İçinden bir ayna çıkardı. El aynası. Etrafı dantel gibi gümüşle işlenmiş bir ayna. Eski bir ayna. Elle tutulacak kadar küçük, ama bakanın tüm yüz hatlarını görebileceği kadar büyük.</p>

  <p class="normal1">Harun aynayı Dr. Muzaffer’e uzattı.</p>

  <p class="normal1">Harun “Bak, hadi bak aynaya...” deyiverdi.</p>

  <p class="normal1">Muzaffer gayriihtiyari aynaya baktı.</p>

  <p class="normal1">Harun “Ne görüyorsun?” diye sordu.</p>

  <p class="normal1">Muzaffer Sağlam soru karşısında o kadar şaşırmıştı ki bir anda cevap veremedi. Harun sorusunu tekrarlayınca “Kendimi... kendimi görüyorum...” diyebildi titrek ve kısık bir sesle.</p>

  <p class="normal1">“Hayır. Kendini görmüyorsun. Azrail’i görüyorsun... Onun adı ‘Azrail aynası’. Bu odada kim bu aynaya bakarsa baksın, sadece Azrail’i görür. Buraya gelen tüm katillere bir kere baktırırız, onlar hayatlarında bir kez olsun Azrail’le yüzleşirler. O an anlarlar ki gerçek olan kendileri değil, Azrail’dir. Ancak, bir kere Azrail’le yüzleştin mi, bilirsin ki Azrail bu sefer seni almaya gelmiştir. Sıra sendedir.”</p>

  <p class="normal1">Dr. Muzaffer Sağlam karşılık vermeden ürkek dinliyordu.</p>

  <p class="normal1">“Esasında senin durumun karışık. Sen Azrail’i görmeden önce Zafer’i gördün. Sen Zafer’e, Zafer sana baktı. Bir an aynaya mı, kardeşine mi bakıyorsun, karıştırdın. O an aynayı dev aynası sandın. Ancak ardından Azrail belirince her şey netleşti. Azrail aynasına baktığını anladın.”</p>

  <p class="normal1">Birden aynayı Muzaffer’in elinden aldı. Kendi içine baktı. Sonra Erdoğan’ı, Batur’u da aynaya tuttu.</p>

  <p class="normal1">“Bak bu kez Azrail aynı anda hem Harun, hem Erdoğan, hem de Batur oldu. Bu kez senin canını alacak...”</p>

  <p class="normal1">Dr. Muzaffer sapsarı kesilmişti.</p>

  <p class="normal1">“Neyse ki, bizim metodumuz farklı. Bizim elimizde neşter yok. Terazi var. Üstelik biz senin vücudunu da kesmeyeceğiz... Sadece ve sadece seni adaletin terazisinde tartmaları için yargıçlara teslim edeceğiz.”</p>

  <p class="normal1">Harun sanki ayinde kutsal haçı yerine koyuyormuş gibi aynayı aldığı dolaba itinayla geri koydu. Dolabı bir ritüeli tamamlarcasına yavaşça yeniden kilitledi.</p>

  <p class="normal1">“Azrail aynasına bugün nihayet Dr. Muzaffer Sağlam’ın sıfatı düştü” diyerek parmağıyla Muzaffer’i işaret etti. “İşte Azrail o! Daha doğrusu Azrail bu kez Dr. Muzaffer’in suretini kullanıyor.”</p>

  <p class="normal1">Batur Alp Muzaffer’e döndü ve “Sizi gözaltına aldık, zira artık eminiz ki Amerika’daki ve İstanbul’daki cinayetlerin faili sizsiniz. Siz bir seri katilsiniz. Türkiye’nin nadir yetiştirdiği seri katillerden birisiniz...” Gülümseyerek ekledi: “Tam olarak öyle değil. Seri katillerin esas yeşerdiği ülke Amerika’nın sizde emeği var. Siz bir Türk-Amerikan ortak yapımısınız.”</p>

  <p class="normal1">Dr. Muzaffer yılan ıslığı gibi bir ses çıkararak “Katil olan kardeşim” dedi.</p>

  <p class="normal1">Erdoğan Bıyık gülümseyerek araya girdi:</p>

  <p class="normal1">“Buna imkân yok. Zira kardeşiniz Zafer Sağlam 3 Ocak 2006’da New York’ta intihar etti. Bahsi geçen bütün cinayetler ise o tarihten sonra işlendi. Hepsinde de yöntem aynıydı. Benzer bir cinayet teşebbüsünden kurtulan Merve Hanım da sizi teşhis edince seri katilin kim olduğu ortaya çıktı.”</p>

  <p class="normal1">Harun Deniz alaycı bir ses tonuyla “Zafer Sağlam veya Victory Trustworthy” dedi. “İkinci adını gerçekten mi bilmiyordunuz?”</p>

  <p class="normal1">“Biliyordum. Size yalan söyledim. Yurtdışına kaçması için onu bir kez daha korudum. Elimde değil.”</p>

  <p class="normal1">“Her neyse. Merve Hanım sizi teşhis ettiğinde, tek yumurta ikiziniz Zafer’i işaret ederek aslında katil olduğunuzu kabul ettiniz. Zira 2006’dan beri Zafer Sağlam adında biri yok. Eğer, tıpatıp size benzeyen bir üçüncü bir kişi yoksa seri katil sizsiniz.”</p>

  <p class="normal1">Dr. Muzaffer Sağlam üstüne basa basa “Zafer Sağlam diye biri var ve o yaşıyor” dedi.</p>

  <p class="normal1">Harun biraz gerilmişti:</p>

  <p class="normal1">“Muzaffer Bey hâlâ anlamıyorsunuz veya anlamak istemiyorsunuz. Hem sizin ünlü okulunuz NYU Tıp Fakültesi hem de New York Vatandaşlık Bürosu Zafer Sağlam, nam-ı diğer Victory Trustworhy’nin 3 Ocak 2006’da intihar ederek öldüğünü resmen bildirdi. Daha neyi inkâr ediyorsunuz?”</p>

  <p class="normal1">Dr. Muzaffer Sağlam gömlek cebinden çıkardığı iki sayfalık belgeyi uzattı ve “Lütfen, bu belgelere göz atın” dedi.</p>

  <p class="normal1">Harun baktıktan sonra iki sayfalık evrakı şaşkın bir ifadeyle Erdoğan’a uzattı.</p>

  <p class="normal1">Dr. Muzaffer açıklamalarına başladı:</p>

  <p class="normal1">“Birinci sayfa Zafer Sağlam’ın 30 Kasım 2005’te ‘Victory Trustworthy’ adıyla aldığı on yıllık ABD pasaportunun isim sayfası. Fotoğrafı orada. İkinci sayfada ise 6 Nisan 2010’da Türkiye’ye İstanbul Atatürk Havaalanı’ndan giriş yaptığına dair damga var. Damganın Zafer’in pasaportuna ait olup olmadığı, sahte olup olmadığı havaalanı polisinden kolayca tespit edilebilir. Zira çok iyi hatırlıyorum, Zafer o girişinde bir dizüstü bilgisayar getirmişti. Bu da sanırım havaalanındaki kayıtlarda vardır. Demem odur ki, Atatürk Havaalanı’nın hem gümrük hem de emniyet yetkililerinden bilgi alabilirsiniz.”</p>

  <p class="normal1">Harun cebinden bir telsiz telefon çıkardı. Pasaport Şube’yi aradı. Bir şeyler söyledi. Telefonu kapattı. Herkes birkaç dakika sessiz bekledi. Telefon geri çaldı. Harun arayan kişiye “Sağ ol, kardeşim” dedi ve telefonu kapattı.</p>

  <p class="normal1">Erdoğan ve Batur’a döndü:</p>

  <p class="normal1">“Beyefendinin ifadesi doğru. Victory Trustworthy, 6 Nisan 2010 günü Türkiye’ye giriş yapmış. Yanında da bir dizüstü bilgisayar varmış. Ama çıkışı gözükmüyor. Şimdi araştıracaklar.”</p>

  <p class="normal1">Dr. Muzaffer sinirli bir ses tonuyla “Demek ki, hâlâ İstanbul’da” dedi. “Biliyordum, sonradan fikrini değiştireceğini. Hep böyle yapar.”</p>

  <p class="normal1">Sonra nedamet getirircesine “Size yalan söyledim” dedi. “Zafer, beni son cinayetine teşebbüs ettiği 24 Haziran Cuma gecesi ziyaret etti. Bu sefer beceremediğini anlattı. Artık yakalanacağı belli olmuştu. Sözüm ona o gece vedalaştık. Ertesi sabah yurtdışına kaçacak, daha doğrusu New York’a dönecekti...”</p>

  <p class="normal1">Harun, Dr. Muzaffer’in sözünü sertçe kesti:</p>

  <p class="normal1">“Dur bakalım Muzaffer Bey, hemen zeytinyağı gibi su yüzüne çıkma... Victory mi nedir ismini taşıyan pasaport, ülkeye 6 Nisan 2010 günü giriş yapmış olabilir, ama bu pasaportu taşıyan kişi pekâlâ siz de olabilirsiniz.”</p>

  <p class="normal1">“Benim Ocak 2010’da ülkeye kesin dönüş yaptığım bir sürü resmi makamda kayıtlı.”</p>

  <p class="normal1">Batur araya girdi:</p>

  <p class="normal1">“Muzaffer Efendi, pekâlâ aynı yılın Nisan ayında Türk kimliğiyle KKTC’ye geçip, oradan kardeşinizin Amerikan ismini taşıdığı ABD pasaportuyla önce New York’a ya da doğrudan İstanbul’a uçarak ülkeye bir defa da ‘Victory Trustworthy’ adıyla giriş yapmış olabilirsiniz. Zafer öldükten sonra onun pasaportunu istediğiniz gibi kullanabilirdiniz. Nasıl olsa, birbirinize tıpatıp benziyorsunuz.”</p>

  <p class="normal1">Dr. Muzaffer bu sefer yumuşak bir sesle karşılık verdi:</p>

  <p class="normal1">“Madem iş buraya geldi, size işlediğim tek suçu itiraf edeyim...”</p>

  <p class="normal1">“Hah şöyle!”</p>

  <p class="normal1">“Yok, işlemediğim cinayetleri itiraf edecek değilim. Ama bir suç işledim.”</p>

  <p class="normal1">“Ne yaptınız?”</p>

  <p class="normal1">“2 Haziran 2005’te Zafer’e tam teşekküllü bir hastanede uzun süre yatması yönünde tıbbi rapor verilince Zafer çok ürktü. Bu, resmen bir tımarhanede, belki de ölene kadar, diğer delilerle birlikte yaşamak demekti. Zafer haliyle kanlı canlı mezara girmek istemiyordu. Bir psikopat, bir şizofren tımarhaneye kapatılmamak için neler yapmaz. Önce 15 Ekim 2005’te ismini değiştirdi. Amerika’da isim değiştirmek çok kolay. Böylece, aranan deli ‘Zafer’ olacak, sözüm ona ‘Victory’ yırtacaktı.</p>

  <p class="normal1">Ama Vatandaşlık Bürosu’nda iki isim de kayıtlı olduğu için ikisinin de aynı şahıs olduğu çabuk anlaşıldı. Bu sefer de ‘ölmeye’ karar verdi.”</p>

  <p class="normal1">“Nasıl yani?”</p>

  <p class="normal1">“Ölen birine kendi adını vermek istedi.”</p>

  <p class="normal1">“Ne demek bu?”</p>

  <p class="normal1">“New York’ta ‘homeless’ denen binlerce ama binlerce evsiz yaşar. Her renkten, her ırktan, her dinden olan bu insanlar sokaklarda yaşar; geceleri mağaza girişlerinde, boş arazilerde, metruk evlerde uyurlar. Sık sık polis kontrol yaptığı için yanlarında muhakkak kimliklerini bulundururlar. Amerika’da nüfus kâğıdı yoktur. Onun yerine kişilere doğumlarında verilen ‘birth certificate’ yani ‘doğum belgesi’ kimlik yerine geçer.”</p>

  <p class="normal1">Dr. Muzaffer’in neşesi tekrar yerine geliyordu. Duruma yeniden hâkim olmaya başladığını hissediyordu.</p>

  <p class="normal1">“Çevre banliyöleri ile 19-20 milyon insanın yaşadığı New York’ta her yıl ortalama 100.000 insan evsizliği bir süreliğine de olsa tadar. Her gece ama her gece 20-30 evsiz ya kışın donarak, ya her mevsim öldürülerek veya intihar ederek terki diyar eder. New York hastanelerinin acil servisleri her gece sabaha kadar bu insanlarla dolup taşar.”</p>

  <p class="normal1">“Eee! Biraz da sadede gelsek.”</p>

  <p class="normal1">“Zafer ‘ölmeye’ karar verince günlerce evsizler arasında dolaştı. Kendisine en fazla benzeyen; yakın yaşlarda, ince uzun, kel ve saçları tam kül rengi olmasa da griye kaçan bir evsizi, siz deyin garibanı gözüne kestirdi. Adamın gönlünü kazanıp onunla arkadaş oldu. Ayaz bir New York gecesi evine çağırdı. Karnını doyurdu. Kütük gibi sarhoş etti. Adam sızdıktan sonra da bileklerini, daha önce özel hazırladığı, keskin bir bıçakla keserek öldürdü. Sonra adamın cebinden doğum belgesini aldı, yerine kendi belgesini koydu. Sonradan Amerikan vatandaşı olan kişilere ‘vatandaşlık belgesi’, daha doğrusu ‘vatandaş olma belgesi’ adı altında bir belge verilir. Zaten sonradan vatandaş olanların esas kimlik belgesi pasaportlarıdır. Zafer’in adı değişmişti, ama yıllarca önce aldığı vatandaşlık belgesinde hâlâ adı ‘Zafer Sağlam’dı. Zafer cinayeti işledikten sonra bir süre bekledi. Adamın öldüğüne kanaat getirince 911’den polisi arayarak kendisini Zafer Sağlam’ın bir arkadaşı olarak tanıttı. Zafer’e uğradığını, dairenin içinden müzik sesi geldiğini, tüm ışıklar açık olduğu için ısrarla zili çaldığı halde bir türlü kapının açılmadığını, bu durumdan şüphelendiğini polise anlattı. Kendi kimliğini söyleyemezdi, zira kaçaktı. O insanlık adına telefon ediyordu. Ayrıca Zafer’in ikiz kardeşinin NYU Tıp Fakültesi Hastanesi’nde görevli olduğunu, Zafer’in de orada sürekli tedavi gördüğünü, eğer gerekirse o hastaneye kaldırılmasının daha iyi olacağını söylemeyi de ihmal etmedi.</p>

  <p class="normal1">Anlayacağınız, bütün mizanseni kurmuştu. Adresi verdi ve telefonu kapattı. Polis eve geldiğinde gerçekten içeriden gelen müzik sesini duydu, kapıyı kırarak açtı ve içeride ‘Zafer Sağlam’ın cesediyle karşılaştı. Zira cebinden çıkan fotoğraflı ‘vatandaşlık belgesi’nde böyle yazıyordu. Fotoğrafı da Allah var, adama çok benziyordu. Polis adamın kimliğini, hiçbir şüpheye düşmeden kabullendi. Hemen bizim hastane arandı. Hastane bir ambulansla Zafer’i acile getirdi. Sonra da beni aradılar. Ben de bütün mizanseni bile bile hastaneye gittim. ‘Joseph Young’ın, –öldürülen adamın gerçek ismi buydu– cesedi üzerine ‘Kardeşim ölmüş’ diye kapanarak hüngür hüngür ağladım. Bir ara şüpheye düştüm. Adamın cesedinin alt kısmına baktım. Adam sünnetliydi. Zafer ya bunu da hesap etmişti ya da pezevenk çok şanslıydı. Sanırım Joseph Yahudi’ydi. İşte işlediğim suç bu! Ben de suç işlemiştim ama Zafer’i kurtarmak için yapacak başka bir şey yoktu. Foyamız ortaya çıkarsa, ‘O kadar benziyor ki, yanılmışım’ diyerek kendimi savunacaktım. Zafer beni adice kullanmış olurdu.”</p>

  <p class="normal1">Üçlü Çete şaşkın dinliyordu. Muzaffer’in ise susmaya hiç niyeti yoktu.</p>

  <p class="normal1">“Düşünün, acil servis bir sürü evsiz dolu. Kış olduğu için donanlar çoğunlukta. Cinayet teşebbüsleri, intiharlar, daha ne hikâyeler. Doktorların, hemşirelerin ölülerle uğraşacak vakti yok. Ben ‘Evet, bu şahıs kardeşim Zafer, belli ki intihar etmiş, zaten ruh hastası olduğuna dair raporu var’ deyince hemen o yönde ön rapor tutuldu. Ertesi gün Adli Tıp alelacele mevtaya baktı. Zafer bıçak kullanmada ustadır, ezelden beri bıçaklara çok düşkündür. Joseph’in bileklerini de doğru kesmiş, intihar görüntüsünü doğru şekillendirmişti. Parmak izi bulunmasın diye de doktor eldiveni kullanmıştı. Ayrıca araştırdım, hızlı davranan biri, çok keskin bir bıçakla iki bileğini de art arda kesebilirmiş. Zafer bu, her şeyi ölçer biçer. Adli Tıp da ‘Çok keskin, hatta özel bir bıçakla –kanlı bıçağı zaten polis Zafer’in evinde adamın elinde bulmuştu– iki bileğini birden keserek kendi hayatını sonlandırmıştır’ diye nihai raporu verince, Allah taksiratını affetsin, Joseph efendi ‘Zafer Sağlam’ olarak tarafımdan bir Müslüman mezarlığına gömüldü. Zafer’in o dönem hiç arkadaşı olmadığı için cenazede kimse yoktu. Bir tek ben. Anneme ve üvey babama sonradan haber verdim.”</p>

  <p class="normal1">Harun açık arayan gözlerle sordu:</p>

  <p class="normal1">“Pasaportu iade etmediniz mi?”</p>

  <p class="normal1">“Hayır, Zafer geri vermek istemedi. Ben pasaportu bulamadığımı beyan ettim. Zaten meftanın üzerinde bulunan vatandaşlık belgesini polis almıştı.”</p>

  <p class="normal1">“Ama, pasaportu iptal ettiler, değil mi?”</p>

  <p class="normal1">“Tabii! Hemen. Zafer birkaç yıl sonra müteveffa ‘Joseph Young’ adına pasaporta müracaat etti. Onun doğum belgesini kullandı. Belge doğumda verildiği için bu belgelerde fotoğraf bulunmaz. Zafer Sağlam artık ‘Joseph Young’ olmuştu. Üşenmedi, Joseph Young’un doğduğu kent olan Idaho Eyaleti’nin Arco şehrine gitti. Orada pasaportu veremediler, ama evraklarını hazırlayarak onu Idaho Eyaleti’nin başkenti Boise’e gönderdiler. Zafer Sağlam’a ‘Joseph Young’ adına düzenlenmiş, ancak üzerinde Zafer’in fotoğrafı olan on yıllık pasaportu sanırım 2009’da verdiler.”</p>

  <p class="normal1">Zafer kazanmış edasıyla gülümsedi.</p>

  <p class="normal1">“Zafer’in ‘Victory Trustworthy’ adına 2015’e dek geçerli bir pasaportu, ayrıca ‘Joseph Young’ adına sanırım 2019’a dek geçerli başka bir pasaportu daha var. Amerika hariç istediği yerde istediğini kullanabilir.”</p>

  <p class="normal1">“Neden Türkiye’ye Victory adıyla girdi?”</p>

  <p class="normal1">“O hâlâ benim kardeşim Zafer. Benden bağını koparamaz, illaki benim ikizim olarak kalmak ister. Söylemiştim, tek yumurta ikizi olmak ‘bir’ olmaktır. Joseph adına aldığı pasaportu sadece Amerika’ya giriş çıkışta kullanacaktır. 2015’ten sonra, Victory adına alınmış pasaportun süresi bitince ne yapacağını doğrusu ben de bilmiyorum... Malum, ölü adamın pasaportu uzatılmaz... Victory Trustworthy adına bir çıkış yoksa her an her şeyi yapabilir. O bir psikopat. Çok tehlikeli.”</p>

  <p class="normal1">Harun “Boş verin siz ölmüş gitmiş kardeşinizi” dedi sertçe. “O belki sahiden psikopattı ama sizde de ‘değişen ego’ veya İngilizce adı ile ‘altered ego’ hastalığı var. Bence en doğru isim ‘kişilik bölünmesi’.”</p>

  <p class="normal1">Dr. Muzaffer gülümsedi:</p>

  <p class="normal1">“Bakıyorum, psikoloji bilginizi epey ilerletmişsiniz. Ancak, teşhisiniz yanlış.”</p>

  <p class="normal1">“Tabii ki hakkınızda esas kararı uzmanlar verecek. O yaşarken de siz ‘bir’diniz. Siz strateji geliştiren, oyun kuran, plan yapan ‘beyin’, Zafer geliştirilmiş stratejileri, oyunları, planları uygulayan ‘gövde’. Cinayetleri siz planlayacak, ona uygulatacaktınız. Ancak, Zafer’in intiharı sizi gafil avladı. Bir anda ‘gövde’nizi kaybettiniz. Cinayetleri işleyecek organdan mahrum kalmıştınız. Sonra yavaş yavaş sorunu çözdünüz. Zafer’e kendi vücudunuzu verdiniz. O tekrar bir vücuda sahip olunca emirlerinizi rahatça yerine getirmeye başladı.”</p>

  <p class="normal1">Muzaffer Harun’u gülümseyerek dinliyordu.</p>

  <p class="normal1">“Önce baştan söyleyeyim, seçeceğiniz her türlü uzmanın bana bir teşhis koymasını seve seve kabul ederim. Buna hazırım. Kendisine yardımcı olurum. Ama uzman veya uzmanlar, her kim veya kimler olacaksa, hasta olarak benim adımı duyduklarında size ne derler, bilemem... Kişilik bölünmesi genç yaşlarda gelişir. Hastalık on altı-yirmi dört yaşlarında görülmeye başlar. Zafer 2006’da öldüğüne göre, ben o tarihte otuz sekiz yaşındayım. Artık kişilik bölünmesi yaşamam çok zordu.”</p>

  <p class="normal1">“Ama siz tek yumurta ikizisiniz. Zaten bir anlamda bir tek ruh iki bedende zuhur ediyordu. Doğumdan beri zaten kişilik bölünmesi yaşıyordunuz. Söylemiştiniz, siz ve Zafer tek bir ‘ben’diniz. Ona kızıyor, ama kıyamıyordunuz. Onun acısını da, sıkıntısını da içinizde hissediyordunuz. O da sizi kendisi sayıyordu. Zaten doğduğunuz anda kişilikleriniz karışmıştı. Zafer ölünce durum değişti. Ona cinayet işletebilmeniz için bir vücut gerekiyordu. Sinir sisteminizin ve beyninizin bir bölümünü Zafer’e vererek ona hayatiyet kazandırdınız. Cinayetleri sizin planlamanız, onun da işlemesi için tekrar yol açıldı. Nitekim cinayetleri böyle bir işbirliği içinde gerçekleştirdiniz. İtiraz etmiyorum, sizin gerçeğinizde, sizin dünyanızda cinayetleri Zafer işliyor. Bize ‘katil Zafer’dir’ derken bütün benliğinizle doğruyu söylüyordunuz. Sadece cinayetleri planladığınızı bizden gizliyordunuz. Bize cinayeti bizzat işleyen kişi lazım olduğu için, belki sakladığınız bilgi zaten bizim aradığımız bilgi de değildi. Evet, doğru. Bize yalan söylemediniz. Yani kendinize göre... Belki, şu anda da kendi gerçekliğiniz içinde doğru söylüyorsunuz. Sizde kişilik bölünmesi olmadığını söylerken doğruyu söylediğinizden eminsiniz. Hoş... ruh hastaları genellikle hasta olduklarını zaten kabul etmezler... değil mi Hocam?”</p>

  <p class="normal1">Dr. Muzaffer Sağlam önce kızardı. Sonra “Genellikle kabul etmezler” dedi belli belirsiz bir sesle.</p>

  <p class="normal1">Ardından toparlanması gerektiğini hissetmiş olmalı ki lafı değiştirme çabasına girdi:</p>

  <p class="normal1">“Siz de haklı olabilirsiniz. İnsanlar esasında değişik roller oynarlar. Gün içinde değişik kişiliklere bürünürler. Bir yönetici işte başka, evde başka kişiliktedir. Bir genel müdürü astlarına sorun. Size asık suratlı, bir türlü hiçbir şeyi beğenmeyen, sohbet etmekten imtina eden bir kişilik çizeceklerdir. Aksine aynı kişiyi ailesi güler yüzlü, sevimli, bir kişilik olarak tarif edebilir. Büroda herkesi azarlayan asık suratlı genel müdür, torunuyla oynarken türlü şaklabanlıklar yapabilir.”</p>

  <p class="normal1">Harun “Siz sosyal roller ile kişilik bölünmesini karıştırıyorsunuz!” dedi alaycı bir ses tonuyla.</p>

  <p class="normal1">“Ama sosyal roller giderek bizi değişik kimliklere sokar. Yıllardır yöneticilik yapmış kişide, eski bir asker veya öğretmende kişilik deformasyonu başlar.”</p>

  <p class="normal1">“Ama cinayet işlemezler...”</p>

  <p class="normal1">“Tabii ki işlemezler. Ben sadece kişilik bölünmesinin pekâlâ sağlıklı bir kişide de görülebileceğini anlatmak istedim.”</p>

  <p class="normal1">“Ben bir ruh hastalığından bahsediyorum. İki ayrı, tamamen ayrı kişiliğin, hatta esas kimlik diğerinin farkında değil, bir bedende toplanmasından bahsediyorum.”</p>

  <p class="normal1">Erdoğan araya girme ihtiyacı hissetti:</p>

  <p class="normal1">“Hocam, bir an için sizin tezinizi kabul edelim. Zafer bütün bu cinayetleri neden işledi?”</p>

  <p class="normal1">Dr. Muzaffer bir anda bilimadamı kimliğine geri döndü:</p>

  <p class="normal1">“Bakın, bizim çocukluğumuz çok ama çok kötü geçti. Konuşmuştuk, babamız dedemizi gözümüzün önünde öldürdü. Hem de dedemizin karısının, bizim annemizin ırzına göz koyduğu iddiasıyla. Tekrar tekrar söylüyorum: Cinayet gözümüzün önünde işlendi. Yıllarca ‘Annemiz ile dedemiz arasında bir ilişki var mıydı?’ sorusuyla mücadele ettik. Annemiz çok ama çok güzel bir kadındı. Ama bir o kadar da aptal. Daha doğrusu neyin doğru, neyin yanlış olduğunu ayırt edemeyen bir zavallı. Üvey babamız çok yaşlı ama çok iyi kalpli bir adamdı. Allah ömür versin, hâlâ da öyledir. Adam bütün dünya nimetlerini New York’ta annemizin önüne koydu, annemiz hâlâ onun bunun koynuna girmekten vazgeçmedi. Adam annemizi bir zenciyle yatakta basınca felç geçirdi.”</p>

  <p class="normal1">Dr. Muzaffer’in bilimadamı kisvesi anlattıkça kayboluyor, ortaya öfkeli bir adam çıkıyordu.</p>

  <p class="normal1">“Sözüm ona biz bunu bilmiyorduk. Ama farkındaydık ki annemiz o pis zenciyle düzüşüyordu. Üvey babamız felç olunca da önüne gelenle yatmaya başladı... Orospu karı...”</p>

  <p class="normal1">Erdoğan “Siz de aynı geçmişi paylaşıyorsunuz. Siz neden katil olmadınız?” diye sordu yumuşak bir ses tonuyla.</p>

  <p class="normal1">“Erdoğan Bey, aynı geçmişi paylaşan insanlar illaki aynı ruh halini, aynı ruh hastalığını paylaşmazlar. Ben bilimadamı oldum. Ama biliyorum ki, benim psikiyatr olmamda bu geçmişin izi büyük...”</p>

  <p class="normal1">“Ama siz söylediniz. Zafer ile siz ‘bir’siniz. Duygularınız, düşünceleriniz aynı...”</p>

  <p class="normal1">“Duygu ve düşüncelerimiz aynı, fiziki görünümümüz tıpatıp benziyor. Ama karakterlerimiz tamamen aynı değil. Yüzde yüz benzeşen DNA’ları paylaşmıyoruz. Genlerimizde, aynı yumurta ikizi olsak da, farklar var. Amcam da Zafer’e çok benzermiş. O da çok hoyrat ve kavgacı, hatta acımasız bir adammış. Zaten genç yaşta kim vurduya gitmiş. Zafer ondan da bir şeyler almış. Daha çok küçükken –gözlerimizin önünde o cinayet işlenmeden önce bile– güçsüzlere eziyet etmekten zevk alırdı. Zavallı sokak hayvanlarına yapmadığı kalmazdı. Daha o zamandan kötülük Zafer’in içindeydi.”</p>

  <p class="normal1">Soluklandı ve devam etti:</p>

  <p class="normal1">“Ben anneme çok kızdım. Zaman zaman ondan nefret ettim. Ama onun kötülüğünü tüm kadınlara genellemeyecek kadar akıllı kaldım. Zafer ise onun yüzünden tüm kadınları kötü ilan etti. Ne kadar sarışın, renkli gözlü, hatta annemiz gibi Rumeli asıllı genç kadın varsa, onları annemizle bir tuttu. Dünyayı kadın kötülüğünden korumayı da kendine görev bildi. Onları yok etmeyi kendisine şiar edindi. Onları hem arzuluyor hem de yok etmeye çalışıyordu. Kim bilir, belki çocukken annemizi de hem cinsel olarak arzuluyor hem de ondan nefret ediyordu. Nefret ettiğin varlığı aynı anda çok beğenirsen, onu cinselliğin objesi haline getirirsen ortaya cinsel açıdan yetersiz bir erkek çıkabilir. Anneyi arzulamak öğretiye aykırı, kötüyü arzulamak da bütün ahlaka aykırı. Yani Zafer kendini zihninde cinsel olarak güçsüz hale getirerek bu ikilemden kaçmaya çalışıyordu dersek yanlışa düşmeyiz. Ama yine de kadınlar üzerinde cinsel gücünü sınamak, kadınları bu yolla itaati altına almak istiyordu. Kadınları, özellikle annemize benzeyen kadınları hem arzuluyor hem onlar erkekliğini uyandıramayınca, ‘herkese veren ama onu uyandıramayan kötü kadınları’ öldürerek cezalandırıyordu. Annemizi hem arzuluyor hem arzuladığı için kendisini iğdiş kılıyordu. Bunun da suçlusu annemize benzeyen kadınlardı. Daha doğrusu annemizdi. Halbuki cinsel yetersizlik sadece kendi kafasının içindeydi. Beyni kendisini cinsel açıdan yetersiz kılıyor, bunun için de ‘tüm kötülüklerin anası’ kadınları suçluyordu.”</p>

  <p class="normal1">Harun Muzaffer’i dinlerken içinden “Sen esasında kendini anlatıyorsun” diye geçirdi.</p>

  <p class="normal1">Batur, Dr. Muzaffer Sağlam’ın anlatacaklarının bittiğine karar verince “Uzun lafın kısası, Dr. Muzaffer Sağlam siz seri katil olmakla suçlanıyorsunuz” dedi. “Suçu kabul ediyor musunuz?”</p>

  <p class="normal1">“Üzerime atılan suçu katiyen kabul etmiyorum. Deliliniz yok ki!”</p>

  <p class="normal1">“Merve Deliormanlı sizi teşhis etti. Bu ilk delil. Siz suçu tamamen size benzeyen tek yumurta ikiziniz Zafer Sağlam’ın üzerine attınız. Ancak, 15 Ekim 2005 günü Victory Trustworthy adını alan Zafer Sağlam 3 Ocak 2006’da intihar ederek ölmüştü. Amerika’da iki resmi makam bu durumu teyit ediyor. Bunlar da ikinci delil. Söz konusu tüm cinayetler ise bu tarihten sonra işlendi. Size tıpatıp benzeyen bir üçüncü tek yumurta ikiziniz olmadığına göre aradığımız seri katil sizsiniz.”</p>

  <p class="normal1">“Hayır efendim, ben değilim. Size Zafer Sağlam’ın Victory Trustworthy adına düzenlenen pasaportla 6 Nisan 2010’da Türkiye’ye giriş yaptığını belgeledim. Pasaport Müdürlüğü de beni doğruladı. Ayrıca, Zafer’in yurttan çıkışının kayıtlarda olmadığını da söyledi. Zafer şu anda İstanbul’da ve belki de yeni kötülükler planlıyor. Siz ise onun peşini bıraktınız, beni sorguluyorsunuz. Vahim bir hata yapıyorsunuz.”</p>

  <p class="normal1">Harun hırsla “6 Nisan 2010’da yurda giren sizdiniz” diye adeta bağırdı.</p>

  <p class="normal1">Dr. Muzaffer Harun’a aşağılayan gözlerle bakıyordu.</p>

  <p class="normal1">“Bu sadece bir iddia. Bir varsayım. Deliliniz nerede?”</p>

  <p class="normal1">Harun bir an bocaladı. Verecek cevap bulamayınca Dr. Muzaf-fer Sağlam’ın üzerine yürümeye kalktı. Araya Erdoğan girdi:</p>

  <p class="normal1">“Hadi biz çıkalım. Muzaffer Bey biraz yalnız kalsın.”</p>

  <p class="normal1">Dr. Muzaffer bu tehdide karşılık vermekte gecikmedi:</p>

  <p class="normal1">“Zaten şu andan itibaren susma hakkımı kullanıyorum. Yarın sabaha kadar başka ifade vermeyeceğim.”</p>

  <p class="normal1">Harun “Bizim elimizde kapı gibi deliller var” dedi. “Siz sadece varsayım anlatıyorsunuz. Sizi mahkûm ettireceğiz.”</p>

  <p class="normal1">Muzaffer oldukça sakindi:</p>

  <p class="normal1">“Tabii ettirirsiniz. Siz devletsiniz. Ben size Zafer’in 6 Nisan 2010’da Türkiye’ye girdiğini ispat ettim... Bakın bakalım, 2009’da Idaho Eyaleti’nde Joseph Young adına bir pasaport düzenlenmiş mi? Eğer, düzenlenmişse Amerika’nın diğer ucunda, hayatımda hiç uğramadığım bir eyalette düzenlenen bu pasaporttan ben nasıl haberdarım?”</p>

  <p class="normal1">Üç başkomiser gözaltı odasını terk ettiler. Dışarıda Harun avaz avaz bağırıyordu:</p>

  <p class="normal1">“Katil o. Bizi oyalıyor. Her lafa karşı laf yaratarak, her delile karşı bir delil koyarak, geniş hayal dünyasından tutarlı gözüken masallar yazarak bizi oyalıyor. Bak yarın ben onu nasıl bülbül gibi öttüreceğim!”</p>

  <p class="normal1">Erdoğan Harun’a “O ne biçim söz” dercesine kızgın kızgın baktı.</p>

  <p class="normal1">Harun birden Erdoğan’a döndü ve “Merve Hanım’a yeni bir koruma verelim” dedi. “Bu seferki Koruma Şube Müdürlüğü’nden olsun.”</p>

  <p class="normal1">Erdoğan gülümseyerek “Tamamdır!” dedi.</p>

  <p class="normal1">Batur da elini moral vermek istercesine Harun’un omzuna koydu.</p>

  <p class="normal1">“Hele biraz misafirimiz olsun. Bak göreceksin, yarın sabah her şey değişecek.”</p>

  <p class="normal1">22 Temmuz Cuma sabaha karşı 05.20 sularında Harun’un cep telefonu çaldı.</p>

  <p class="normal1">Başucu lambasını açıp telefonu aldı ve mahmur bir sesle “Alo!” dedi.</p>

  <p class="normal1">“Başkomiser Harun’la görüşüyorum, değil mi?</p>

  <p class="normal1">“Evet, siz kimsiniz?”</p>

  <p class="normal1">“Teşvikiye Karakolu Komiseri Ali Düzgün. Tekrar rahatsız ediyorum. Sabahın bu saatinde...”</p>

  <p class="normal1">Teşvikiye Karakolu sözü Harun’u yataktan fırlattı.</p>

  <p class="normal1">“Hayır olsun!”</p>

  <p class="normal1">“Maalesef, haber kötü. Merve Deliormanlı...”</p>

  <p class="normal1">“Ne olmuş Merve’ye?”</p>

  <p class="normal1">“Kadıncağıza evinde tekrar saldırmışlar. Bu sefer sizlere ömür.”</p>

  <p class="normal1">O an Harun’un gırtlağına bir ok saplandı. Bir anda Merve’yi kendisinin öldürdüğüne karar verdi. Kırık bir sesle “Hemen olay mahalline intikal ediyorum” dedi.</p>

  <p class="normal1">Harun nasıl giyindi, nasıl aşağı indi, nasıl arabasına bindi, nasıl olay yerine ulaştı, hatırlamıyordu. Yoldayken Batur arayıp olay Yeri İnceleme’nin kendisine haber verdiğini, Erdoğan’ı da arayacağını söyledi. Harun, haberi alır almaz arkadaşlarını aramadığını o zaman fark etti.</p>

  <p class="normal1">Şerit çekilerek korumaya alınmış sokağın başında arabadan indiğinde saat 05.43’tü. Batur ve Erdoğan da Merve’nin oturduğu apartmanın önündeydiler.</p>

  <p class="normal1">Harun arkadaşlarına selam bile vermeden “Nasıl olmuş? Durum ne?” diye sordu.</p>

  <p class="normal1">Batur da hemen elindeki notlara bakarak yanıtladı:</p>

  <p class="normal1">“Karakoldan gelen polis arkadaşlardan ve Olay Yeri amirinden aldığım bilgilere göre gelişmeler şöyle: Saat 02.32’de, ilk saldırıda da Merve Hanım’a yardımcı olan ve binanın ikinci katında oturan Nedime Hanım Teşvikiye Karakolu’nu aramış. Baştan aşağı siyah veya lacivert, ama kesinlikle koyu renk elbiseler giyen, kafasına beyzbol şapkası takan bir adamın apartmandan çıktığını, çıkarken de dönüp apartmana baktığını bildirmiş. Adam, Nedime Hanım’ı fark edince koşar adımlarla uzaklaştığında iyice işkillenen teyze karakolu aramış.”</p>

  <p class="normal1">“Nedime Hanım geceleri uyumuyor muymuş?”</p>

  <p class="normal1">“Kadın yaşlı ve tek başına yaşıyor. Merve Hanım’a yapılan ilk saldırıdan sonra geceleri sık sık etrafı kolaçan ettiğini de polise söylemiş.”</p>

  <p class="normal1">“Sonra?..”</p>

  <p class="normal1">“Saat 02.47’de Teşvikiye Polisi olay yerine intikal etmiş. Cinayeti tespit edince Olay Yeri İnceleme’yi aramışlar. Bizimkiler saat 03.20 sularında buraya gelmişler. Amirleri, ilk çalışmanın ardından saat 04.45 gibi, olayla ilgimi bildiği için beni aradı.”</p>

  <p class="normal1">“Ne diyorlar?”</p>

  <p class="normal1">“Aralarında daha önceki cinayetlerde araştırma yapanlar da var. Bir tanesi ‘Ben Kuzguncuk Cinayeti’ne de ilk gidenlerdenim. Rahatlıkla söyleyebilirim ki, bu cinayet o cinayetin adeta fotokopisi’ dedi.”</p>

  <p class="normal1">“Yani!”</p>

  <p class="normal1">“Kız yine çıplak. Boğazı boydan boya kesilerek öldürülmüş. Biliyorsunuz, adam hep çok keskin çelik bıçaklar kullanıyor. Vajina bir cerrah hassasiyetiyle kurbanın vücudundan neşterle kesilerek çıkarılmış. Arkadaşlar, adamın doktor eldiveni ve ameliyat maskesi kullandığından da eminler. Zira etrafta hiç parmak izi olmadığı gibi, tükürük veya balgam kalıntısı da yok. Hunharca cinayet işleyeceksin. Vajinayı vücuttan ayıracaksın. Ama bu kadar zahmetli ameliye sırasında hiç ipucu bırakmayacaksın... ”</p>

  <p class="normal1">Harun adeta dövünerek “Ben sebep oldum ben!” diye bağırdı.</p>

  <p class="normal1">Erdoğan “Saçmalama! Dur bakalım, eninde sonunda işler nereye varacak!” diyerek Harun’un bozuk moralini bir nebze olsun düzeltmek istedi.</p>

  <p class="normal1">“Nasıl yani?”</p>

  <p class="normal1">“Belki de bir şekilde üçüncü bir şahıs devreye girdi.”</p>

  <p class="normal1">“Saçmalama. Görmüyor musun, her şey aynı. Bütün detaylar aynı. Sırf beni teselli etmek için hikâye uyduruyorsun. İşler bir yere varmayacak. Cinayetler devam edecek, biz de sadece seyredeceğiz. Ta ki katil ölüp gidene dek!”</p>

  <p class="normal1">Batur’un anlatacakları henüz bitmemişti:</p>

  <p class="normal1">“Durun beyler, lafım bitmedi. Ayrıca, Olay Yeri uzmanlarından gelen ilk ve ham bilgilere göre yine kapı zorlanmamış.”</p>

  <p class="normal1">Erdoğan “Verdiğimiz koruma ne halt etmiş?” dedi sinirli sinirli.</p>

  <p class="normal1">“Ben de onu söyleyecektim. Sabahın ilk ışıklarıyla, alacakaranlıkta, bir memur fark etmiş. Korumanın cesedi karşıdaki çöp konteynerinde bulunmuş. Herhalde, dikkat çekmemek için koruma memuru şu ağaçlar ile konteyner arasındaki kuytuda duruyordu. Kimsenin sokakta olmadığı bir saatte, tahminen Nedime Hanım’ın 02.32’de polisi aramasından bir iki saat önce katil korumayı o kuytuda, arkasından dolanarak, koyun boğazlar gibi, onun da boğazını çok keskin bir bıçakla boydan boya keserek öldürmüş.”</p>

  <p class="normal1">Harun birden “Şimdi anladım eve nasıl girdiğini...” dedi.</p>

  <p class="normal1">Erdoğan “Nasıl?” diye sordu.</p>

  <p class="normal1">“Puşt, korumanın yerine geçti. Aşağıdan kapıyı çaldı. Merve kim olduğunu sorunca koruma olduğunu söyledi. Zavallı kız da katili eve kendi elleriyle aldı.”</p>

  <p class="normal1">“Olabilir. Ama koruma Merve’yle tanışınca evin anahtarını zaten almıştır. Acil müdahale gerekirse diye. Hep öyle yaparlar. Belki de katil korumayı öldürdükten sonra cebinden anahtarı kolayca aldı. Zira her şeyi takip ediyor.”</p>

  <p class="normal1">Harun artık kendine hâkim olamıyordu:</p>

  <p class="normal1">“Allah kahretsin! Allah kahretsin!”</p>

  <p class="normal1">22 Temmuz 2010 Cuma sabahı saat 02.58 sularında İstanbul’da bir evin kapısı yavaşça açıldı. İçeri lacivert giysilere bürünmüş bir adam girdi.</p>

  <p class="normal1">Adam doğru yatak odasına geçti. Işığı yaktı. Önce başından lacivert Nike beyzbol şapkasını, sonra da güneş gözlüğünü çıkarıp komodinin üzerine koydu. Eğildi, lacivert Rockport spor ayakkabıları bağlarını çözerek ayağından fırlattı. Lacivert, kapitone, fermuarlı yeleğine el attı. Üçü sağ, üçü de sol tarafta, en incesinden en kalınına, yaklaşık yirmi santim boyundaki bıçakların bulunduğu, yeleğe tutturulmuş lacivert deri hazneleri klipslerini açarak çıkarıp komodinin üzerine koydu. Yeleğin iç cebinden çıkardığı lacivert kadife kutuyu da bıçakların kılıflarının yanına koydu. Kutunun içini açtı. Yine lacivert renkte kadife bir haznenin içinden iki çelik neşter parlıyordu. Normal bir dolmakalemden biraz daha uzundular.</p>

  <p class="normal1">Yeleğin sağ yan cebinden bir çift doktor eldiveni ve bir adet ameliyat maskesi çıkardı, onları da komodinin üzerine bıraktı. Yeleği de çıkarıp yatağın üstüne attı. Banyoya geçti. Altı tane bıçağı ve iki neşteri tekrar tekrar yıkadı. Kâğıt havluyla her birini iyice kuruladı. Havlu kâğıtları parça parça klozete attı. Defalarca sifonu çekti. Bütün kâğıt havluların kanalizasyona ulaştığına emin oldu. Neşterlerin ışıkta nasıl parladığını, her birini banyonun tavan lambasına tutarak huşu içinde seyretti. Birbirine yine lacivert deri şeritlerle tutturulmuş lacivert haznelerde hiç kan izi olmamasına sevindi. Yatak odasına geri döndü. Bıçakları ve neşterleri hazne ve kutlarına itinayla tekrar yerleştirdi. Lacivert balıkçı yaka kazağı da çıkararak yatağın üstüne fırlattı. Lacivert pantolonu ve lacivert çorapları çıkardığında üzerinde artık sadece lacivert bir külot ve lacivert bir atlet vardı.</p>

  <p class="normal1">Odadaki boy aynasına baktı:</p>

  <p class="normal1">“Ustamın emrindeyim. Ustamı hiç yanıltmam” dedi.</p>

  <p class="normal1">Durdu, aynaya çapkın bir bakış attı ve “Demek, dev aynası böyle gösteriyor” dedi.</p>

  <p class="normal1">Sonra da kadın sesini andıran şuh bir kahkaha odayı çınlattı:</p>

  <p class="normal1">“Çok zevk veriyor be!”</p>

  <p class="normal1">Vatan Caddesi’ndeki İstanbul Emniyet Müdürlüğü Asayiş Şube Müdürlüğü’ne bağlı gözaltı odasının kilitli dolabında hep bir el aynası durur. Etrafı dantel gibi gümüşle işlenmiş bir ayna. Eski bir ayna. Elle tutulacak kadar küçük, ama bakanın tüm yüz hatlarını görebileceği kadar büyük.</p>

  <p class="normal1">“Azrail aynası!”</p>

  <p class="normal1">Azrail aynası her gece ama her gece dolabından çıkar, İstanbul’u dolaşır. Bazen yine el aynası büyüklüğünde kalır, bazen salon aynası, bazen mutfak aynası, banyo aynası, otel aynası, hatta bazen yuvarlak cep aynası olur. Hanımların çantalarına, beylerin pantolonlarının arka cebine girer.</p>

  <p class="normal1">Azrail aynası her gece başka bir surete bürünür.</p>

  <p class="normal1">Bazılarına önce boy aynası olur, sonra aniden dev aynası görüntüsü alır.</p>

  <p class="normal1">Ama sonunda mutlaka aslına dönüşür.</p>

  <p class="normal1">Çünkü işlevi hep aynıdır.</p>

  <p class="normal1">Azrail aynası İstanbul’da her gece ama her gece can alır!</p>

  <p class="normal1">Azrail aynası o gece lacivertli adamın evinde boy aynası suretine girdi!</p>

  <p><br class="chapter" />
  <br class="chapter" /></p>

  <p class="sagnormal">Fabriano/İtalya-02.12.2010-<br class="chapter" />
  Yayla/Saros-23.08.2011</p>

  <div class="calibre1" id="calibre_pb_20"></div>
</body>
</html>
