<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:72aa56fd-e4fc-4b2a-bba5-9782f122b66c" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_13"><br class="calibre3" />
  On üçüncü bölüm</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal2">İstanbul</p>

  <p><br class="chapter" /></p>

  <p class="normal1">25 Haziran 2011 Cumartesi sabahı saat 09.20 sularında İstanbul Emniyet Müdürlüğü Asayiş Şube Müdürlüğü’ne bağlı Cinayet Büro Amirliği Başkomiseri Harun Deniz, Ataköy’deki lojmanında banyoda sakal tıraşı oluyordu.</p>

  <p class="normal1">Saat 08.30’a kadar –onun için çok geç bir saatti– yataktan çıkmamış, yaz rehaveti içinde yatağın keyfini çıkarmıştı. Eşiyle sabah çarşıya çıkacaklar, evin ihtiyaçlarını göreceklerdi. Öğlenden sonra evde dinlenecek, akşam da yakın bir akrabalarının düğününe gideceklerdi. Karısı ise öğleden sonrayı kuaförde geçirecekti. O da evde televizyonun karşısında sızardı. Hafta içinde yapılan plan böyleydi.</p>

  <p class="normal1">Tam suratını sabunlamıştı ki, cep telefonu çaldı. Karısı salondan “Telefonu getireyim mi?” diye bağırdı.</p>

  <p class="normal1">Sabunlu suratla telefona cevap vermek işine gelmedi.</p>

  <p class="normal1">“Sen aç, sor bakalım kimmiş.”</p>

  <p class="normal1">Karısı telefonla konuştuktan sonra banyo kapısından başını uzattı:</p>

  <p class="normal1">“Komiser Ali diye biri aradı, Önemliymiş. Sana bir haberi varmış. ‘Beni en kısa zamanda arasın’ dedi.”</p>

  <p class="normal1">Harun önce Komiser Ali’yi çıkaramadı. Sonra Teşvikiye Karakolu Komiseri Ali Düzgün olabileceğini düşündü. Ali Komiser onu öyle durup dururken aramazdı. O kadar yakınlıkları yoktu. Meraklandı ama sabunlu suratını silmek işine gelmedi. Alelacele tıraşını bitirdi. Suratını soğuk suyla yarım yamalak yıkadı, havluyla kuruladı. Telefonunu buldu ve arayan numaralardan son arayan numarayı aradı.</p>

  <p class="normal1">“Ben Komiser Harun Deniz. Ali Komiser’le görüşüyorum, değil mi?”</p>

  <p class="normal1">“Evet, evet. Başkomiserim nasılsınız?”</p>

  <p class="normal1">“Hamdolsun iyiyim, sen nasılsın?”</p>

  <p class="normal1">“Ben de iyiyim. Elimde sizi ilgilendirebilecek bir olay var da... Bilgilendireyim istedim.”</p>

  <p class="normal1">“Hayrola ne var?”</p>

  <p class="normal1">“Dün gece bizim Av. Süreyya Ağaoğlu Sokak’ta bir cinayet teşebbüsü oldu.”</p>

  <p class="normal1">“Eee!”</p>

  <p class="normal1">“Genç bir kadın bir erkeği gece geç vakit evine getiriyor. Malum işler. Sonra kadın neredeyse çırılçıplak, bir tek külotla dairesinden dışarı fırlıyor. Koşa koşa aşağı iniyor. İnerken de ‘İmdat! beni öldürecek!’ diye bas bas bağırıyor. Aynı apartmanda oturan yaşlı bir kadın genç kadını evine alıyor. Sonra bizi arıyor. Nöbetçi amir Halit, iki arkadaşıyla olay mahalline ulaşıyor. Kız şokta... Baygın... Ama yarası beresi yok...”</p>

  <p class="normal1">“Adam, adama ne olmuş, yakalandı mı?”</p>

  <p class="normal1">“Şüpheli ortada yok. Halit Amir’e göre genç kadın beşinci kattan koşarak merdivenlerden inerken şüpheli asansörle aşağı inip kaçmış. Galiba korkudan apartmanda, yaşlı kadın dışında, kimse kapısını açmamış, kimse adamın peşine düşmemiş. Halit, ‘Geç vakit geldiklerine göre belki de asansör olay saatinde zaten beşinci kattaydı’ diye düşünüyor. Bu detayları kadınla konuştuktan sonra anlayacağız. Halit ve arkadaşları hemen bir ambulans çağırmışlar. Baygın kadını Şişli Etfal’e kaldırmışlar. Halit’e göre kadın çok korkmuş, bir ara gözlerini açmış, karşısında Halit’i görünce, şüpheli sanmış, yine bağırmaya başlamış. Halit kadını yatıştırıncaya kadar akla karayı seçmiş. Biraz yatışınca kadın, bir iki cümle de sarf etmiş. Ambulansla gelen doktor kadının şok geçirdiğini, fazla konuşturulmaması gerektiğini söylemiş, hemen sakinleştirici iğne yapmış. Şimdi hastanede uyutuyorlar. Olay Yeri İnceleme de şu sıralarda kadının evinde çalışıyor.”</p>

  <p class="normal1">Ali Komiser soluklandı, devam etti:</p>

  <p class="normal1">“Size, Cinayet Masası’nda olduğunuz için haber veriyorum. Yoksa eksik kalmış bir teşebbüsü cumartesi sabahı sizi evinizden rahatsız ederek bildirmezdim.”</p>

  <p class="normal1">“Estağfurullah! Sen benim dostumsun. İstediğin zaman, istediğin saat ararsın.”</p>

  <p class="normal1">“Özel bir durum var. Onun için arıyorum.”</p>

  <p class="normal1">“Eeee!”</p>

  <p class="normal1">“Siz bir ‘seri katil’ dosyası üzerinde çalışıyorsunuz, değil mi?”</p>

  <p class="normal1">Harun iyice heyecanlandı:</p>

  <p class="normal1">“Evet, neredeyse altı ayı aşkın bir süredir ben, Erdoğan Bıyık ve Batur Alp bir seri katil dosyası üzerinde çalışıyoruz ama şu ana dek avcumuzu yaladık.”</p>

  <p class="normal1">“İşte ben de sizi bunun için rahatsız ettim. Halit Amir kadın gözlerini açıp da bağırmaya başlayınca önce kadını polis olduğuna ikna etmiş, sonra da ilk bilgileri alabilmek için kadına ‘Size ne oldu hanımefendi?’ diye sorduğunda kadın yine çığlık atarak ‘Seri katil, bugün gazetede haberleri çıkan seri katil bana saldırdı’ demiş.”</p>

  <p class="normal1">O sırada Harun’un telefonunu başka birisi de aramaya başladı. Harun ekrana baktı. Arayan “Üçlü Çete”nin şu an Olay Yeri İnceleme ve Kimlik Tespit Şube Müdürlüğü’nde görevli olan üyesi Başkomiser Batur Alp’ti. Seri katil dosyasının üçüncü ayağı.</p>

  <p class="normal1">Harun, Ali Komiser’le konuşmasına ara vermek istemedi.</p>

  <p class="normal1">“Kadın, adamın seri katil olduğunu nereden anlamış?” diye sordu.</p>

  <p class="normal1">“Bilmiyorum. Halit kadınla ancak bu kadar konuşabilmiş. Doktorlar izin verince ifade almak üzere hastanede bir ekip bekliyor. Esas bilgileri onlardan alacağız.”</p>

  <p class="normal1">Harun içten içe sevindi. “Gazeteye haber sızdırmak işe yaradı” diye düşündü. Gazeteye haber sızdırmak onun fikriydi. Aralarında uzun uzun tartışmışlar, sonunda müdürden zorla izin koparmışlardı.</p>

  <p class="normal1">Harun epeyce heyecanlanmıştı:</p>

  <p class="normal1">“Aliciğim, iyi ki beni haberdar ettin. Sağ ol, var ol! Ben de şimdi arkadaşlara haber verip doğru hastaneye geçiyorum. Kadın ifade verirken orada olayım. Şişli dedin, değil mi?”</p>

  <p class="normal1">Ali Komiser işe yaramaktan memnun, “Şişli Etfal. Psikiyatri!” dedi neşeli bir sesle.</p>

  <p class="normal1">“Ben bulurum. Bana, bize büyük bir iyilik yaptın. Üzerimizde büyük bir yük var. Belki bu sefer katili buluruz.”</p>

  <p class="normal1">“İnşallah!”</p>

  <p class="normal1">“İyi günler.”</p>

  <p class="normal1">“Size de bol şanslar!”</p>

  <p class="normal1">Ali Komiser’le konuşması bitince Harun hemen Batur’u aradı. Batur, Olay Yeri İnceleme’de çalıştığı için cinayete teşebbüs olayını duymuştu. Seri katille ilişkiyi ise kendi zihninde kurmuştu. Harun bir çırpıda Ali Komiser’in anlattıklarını aktardıktan sonra “Sen olay yerine git, bakalım arkadaşlar neler bulacaklar!” dedi. “Ben Erdoğan’ı alır, hastaneye giderim. Bakalım kadın neler anlatacak!”</p>

  <p class="normal1">Harun Deniz, Erdoğan Bıyık’ı da aradı. Hastanede buluşmak üzere sözleştiler.</p>

  <p class="normal1">Harun karısına, sözleştikleri gibi çarşıya çıkamayacaklarını bildirdi. Anlayışlı kadın durumu hemen kabullendi, itiraz etse bile bir netice alamayacağını yıllar önce öğrenmişti. O bir polis eşiydi.</p>

  <p class="normal1">Harun Deniz ile Erdoğan Bıyık Şişli Etfal Hastanesi’nde buluştuklarında saat 10.52’ydi. Hastanede hemen, Merve’yi bekleyen polisleri buldular. Polisler Merve Deliormanlı’nın hâlâ doktor nezaretinde uyutulduğunu söyledi. Mağdurdan ne zaman bilgi alabileceklerini bilmiyorlardı.</p>

  <p class="normal1">Erdoğan sonunda Merve’yi müşahede altında tutan doktora ulaştı. Doktora göre hasta belki de hayatta bu güne dek yaşadığı en büyük korkuyu, en büyük travmayı yaşamıştı. Ölümle burun buruna gelen, korkunun en korkuncunu yaşayan insanın sinir sisteminin, hatta belki beyninin, özellikle de ruhi durumunun nasıl bir tahribat yaşadığını tahmin bile etmek çok zordu. Doktorun niyeti hastayı en az on saat uyutmaktı. İlk uyutma 3.30 sularında başladığına göre hasta en az saat 13.00-14.00’e dek uyutulacaktı. Uyandıktan sonra en az iki saat de doktor denetiminde, kimseyle görüştürülmeden, müşahede altında tutulacak, gerekli tetkikleri yapılacaktı. Hastayla görüşmek 16.00-16.30’dan önce mümkün görünmüyordu. Hele hele polis hastaya yaşadığı trajediyi tekrar yaşatacağı için ifadeyi en erken 17.30-18.00’de alabilirdi.</p>

  <p class="normal1">Doktor ilave etti:</p>

  <p class="normal1">“Eğer hasta olumlu tepkiler verirse 17.30-18.00 sularında görüşebilirsiniz. Hastanın yaşadığı travmanın bariz etkileri devam ederse, bilinci açık olsa bile, bugün hastayı ifade alacak memurlarla görüştürmeyiz, görüştüremeyiz.”</p>

  <p class="normal1">Harun ile Erdoğan hastanede bekleyen polis memurlarına cep telefonu numaralarını verdiler, onların numaralarını aldılar. Memurlar, mağdur ifade vermeye hazır olunca Harunlara haber vereceklerdi.</p>

  <p class="normal1">Saat 17.45 sularında bir memur Harun’u aradı ve doktorun kendilerine bilgi verdiğini, verilen bilgiye göre mağdurun uyandırıldığını ama ifade vermeye hazır olmadığını, hâlâ panik ataklar yaşadığını söyledi.</p>

  <p class="normal1">Doktor, mağdurun en erken ertesi sabah 09.00’dan sonra ifade verebileceğini belirtmişti. Harun’un canı iyice sıkıldı. Koca bir gün kaybediliyordu. Karısı ise sevindi. Kocasıyla düğüne gidebilecekti.</p>

  <p class="normal1">Batur Alp, Olay Yeri İnceleme’nin kadının evinde, klozet ve kapağında, hatta yer yer salonda bulunan kusmuk ve sümük artıkları sayılmazsa, işe yarar hiçbir delil, emare, ipucu bulamadığını daha önce bildirdiği için; Harun tam umuda yelken açarken, yine boşluğa düştükleri duygusuna kapıldı.</p>

  <p class="normal1">Canı çok sıkıldı!</p>

  <p class="normal1">Ertesi sabah, 26 Haziran Pazar günü saat 09.00’da Harun, Erdoğan ve Batur hastanede buluştular. Tekrar bekleyiş başladı. Ancak, hastanın 07.00’den beri uyanık ve sakin olduğu haberi hayra yoruldu. 09.45’te hastanın ifade vermeye hazır olduğu söylendi. Önce, karakol polisleri hasta odasına girecek, kısa bilgiler alacaktı. Esas sorgulamayı cinayet masasından özel yetkili “Üçlü Çete” yapacaktı.</p>

  <p class="normal1">Merve, cumartesi bütün gün ortaya çıkmayıp telefonlara da cevap vermeyince arkadaşları evine gittiler. Genç kızın içeriden çalan ama açılmayan cep telefonunun sesini duyunca endişelenip Teşvikiye Karakolu’na başvurdular. Merve’nin başına gelen saldırıyı duyunca çok telaşlandılar. Karakoldan arkadaşlarının Şişli Etfal’de yattığını öğrenen Zehra, Canan, Handan ve Halide başta olmak üzere dokuz kişi Merve’yle görüşmek, bir isteği olup olmadığını öğrenmek için hastaneye gittiler. İpsala’daki ailesine, Merve’ye sorduktan sonra haber vereceklerdi.</p>

  <p class="normal1">Merve’nin arkadaşlarına, polis ifade almadan, hastayı göremeyecekleri nazikçe bildirildi. Hoşlanmadılar, ama çaresiz bir süre daha beklemeyi kabul ettiler. Zehra “Merve iyi olsun da, gerekirse biz sabaha kadar bekleriz” dedi.</p>

  <p class="normal1">Karakol yetkilileri odadan gerçekten çabuk çıktılar. Bir memur “Mağdurun durumu iyi” dedi. “Artık, öldürülme riski kalmadığına ikna olmuş. Rahat konuşuyor. Zaten tek isteği saldırganın yakalanması.”</p>

  <p class="normal1">Bu cümleler komiserlere moral verdi. İçeri girdiler.</p>

  <p class="normal1">Komiserler kendilerini tanıttıktan sonra Erdoğan nazikçe “Acaba bize yardımcı olabilecek misiniz?” diye sordu.</p>

  <p class="normal1">Merve Deliormanlı, en büyük isteğinin saldırganın yakalanması olduğunu ama daha önce kendisinin de bazı soruları olduğunu söyledi.</p>

  <p class="normal1">Özellikle anlatacaklarının basına sızıp sızmayacağını merak ediyordu. Çünkü olayın iyi anlaşılması için bazı mahrem şeyler de anlatması gerekiyordu. Bunların bazı kişiler tarafından dedikodu malzemesi haline getirilmesini istemiyordu.</p>

  <p class="normal1">“Üçlü Çete” adına Erdoğan konuya açıklık getirdi:</p>

  <p class="normal1">“Merve Hanım, burada konuşulanlar burada kalır. Zerre kadar meslek şerefimiz varsa bu böyledir. Ortada bir cinayet olmadığı için basın zaten olayı bilmiyor. Basın ancak seri katil yakalanırsa bilgi sahibi olur. O da sınırlı bilgidir. Dün gazetede yayımlanan haberden sonra endişeye kapılanlar mutlaka olmuştur. Onların rahatlaması için, kamuoyuna bilgi gerektiği kadar verilir. Mahrem konuları anlatıp anlatmamakta serbestsiniz. Zaten biz bu konuda size baskı yapamayız. Ama bilin ki biz ahlak polisi değil, kanun polisiyiz. Sizi yargılamak bizim ne işimizdir ne de haddimiz.”</p>

  <p class="normal1">Bu açıklama Merve’yi oldukça rahatlatmış olmalı ki, polislere gülümseyerek onlarla işbirliği yapacağını gösterdi.</p>

  <p class="normal1">Merve Deliormanlı önce tüm gelişmeleri anlattı. Üç hafta öncesinden başladı. Hiçbir şeyi gizlemedi. Mahrem ne varsa çekinmeden söyledi. Apartmanında yaşananları anlatırken heyecanlandığı, kafası karıştığı ya da tam hatırlayamadığı için bazı bilgileri tam vermiş olamayabileceğini de belirtti.</p>

  <p class="normal1">Bu arada Batur Alp konuşmaları banda alıyordu. Merve’den izin almışlardı.</p>

  <p class="normal1">Her şeyi anlattıktan sonra Harun, genç kızı sorulara geçmeden önce uyarmak istedi:</p>

  <p class="normal1">“Merve Hanım bazı noktaları daha iyi anlamak için, size anlattıklarınızı tekrar ettirmek pahasına bazı sorular sorabilir miyiz?”</p>

  <p class="normal1">“Tabii, neden olmasın!”</p>

  <p class="normal1">Erdoğan güldü:</p>

  <p class="normal1">“Biz polisler bazı şeyleri tekrar tekrar dinlemeden anlamayız.”</p>

  <p class="normal1">“Estağfurullah!”</p>

  <p class="normal1">İlk soruyu Harun sordu:</p>

  <p class="normal1">“Kıyafeti hep aynı mıydı?”</p>

  <p class="normal1">“Evet, üç hafta üst üste aynı kıyafetle geldi. O kabul etmedi ama böyleydi.”</p>

  <p class="normal1">“Eşkâlini tekrar tarif eder misiniz?”</p>

  <p class="normal1">Merve eşkâli duraklayarak tekrar etmeye çalıştı:</p>

  <p class="normal1">“Lacivert, balıkçı yaka, galiba ipek... kazak... Kesin lacivert pantolon ve lacivert Rockport spor ayakkabı... Üzerinde yine lacivert, kapitone, fermuarlı bir yelek vardı... Elinden lacivert Nike beyzbol şapkasını hiç düşürmüyordu... Kazağının boynunda hep bir güneş gözlüğü vardı... Gözlerinde hep yuvarlak tel gözlükler vardı. Açık kumral tenli, arkadan atkuyruğu yaptığı gümüşi saçlı, ince uzun, hatta özellikle vurgulamalıyım, çok ince ve çok uzun bir erkekti. Kırk-kırk beş yaşlarında... Amerika’da okumuş ve uzun yıllar yaşamış...”</p>

  <p class="normal1">“Adından emin misiniz?”</p>

  <p class="normal1">“Evet, Dr. Zafer Muhkem... Yani öyle söyledi.”</p>

  <p class="normal1">“Amerika’da uzun yıllar kalmış... değil mi?”</p>

  <p class="normal1">“Evet, söyledim ya öyle dedi.”</p>

  <p class="normal1">“Cihangir’de oturuyor...”</p>

  <p class="normal1">“Evet, öyle.”</p>

  <p class="normal1">“Sokak adı, apartman adı falan söyledi mi?”</p>

  <p class="normal1">“Hayır, sadece Cihangir semtinin adını vurguladı. Haliç, Boğaz, Üsküdar, Kadıköy, Eminönü, Karaköy’e hâkim bir yerde oturduğunu söyledi. Evinin muhteşem bir manzarası olduğundan bahsetti, daha doğrusu bundan övündü. Sözüm ona daireye 1 milyon dolar ödemiş. Evi çok eski olduğu için bugünlerde tadilat yaptırıyormuş.”</p>

  <p class="normal1">Harun çok dikkatliydi:</p>

  <p class="normal1">“Psikiyatr olduğunu da söyledi, değil mi?”</p>

  <p class="normal1">Bu soruyu sorduğu an Harun hem Erdoğan’a, hem Batur’a öyle bir baktı ki, Erdoğan ve Batur Harun’un kafasından geçenleri hemen anladılar.</p>

  <p class="normal1">“Aynen öyle. Özel bir üniversitede ders de veriyormuş.”</p>

  <p class="normal1">“Eğitimini Amerika’da yapmış, demiştiniz...”</p>

  <p class="normal1">“Çok sarhoş olmama rağmen çok net hatırlıyorum. Aslen Konyalıymış.1985’te, babasının ani ölümünün ardından, annesi New York’ta yaşayan biriyle evlenince on yedi yaşında New York’a taşınmışlar. Columbia’da ve New York Üniversitesi’nde okumuş. Tıbbı, ikincisinde okumuş. Sonra aynı okulda hocalık ve doktorluk yapmış. Geçen yıl İstanbul’a dönene dek...”</p>

  <p class="normal1">Merve durakladı. Elini başına vurdu.</p>

  <p class="normal1">“Ne salağım, motosiklet meraklısı olduğunu, on iki-on üç yaşından beri motosiklete bindiğini söylemeyi unuttum. Onun için hep o aynı egzotik ve lacivert kıyafetleri giyiyormuş.”</p>

  <p class="normal1">“Size saldırmadan önce ne yaptı?”</p>

  <p class="normal1">“Bana hiç saldırmadı. Hep tehdit ederek korkuttu. Ama banyoda kustuktan sonra salona geri dönüp onu evden kovduğumda birden sertleşti ve yeleğinin iç taraflarını sağlı sollu açtı. Yelek içinde lacivert renkte deri kılıflarında üçü sağ tarafta, üçü sol tarafta altı bıçağın kabzalarının ucu parlıyordu. Çok net gördüm. Bıçakları korkayım diye özellikle gösterdi... Ama hiçbirini çıkarmadı. Söyledim, eve girdiği andan itibaren eline doktor eldiveni, ağzına ameliyat maskesi takmıştı. Çok zeki galiba. Delici, hatta korkutucu bakışları vardı.”</p>

  <p class="normal1">Harun bir kez daha Erdoğan ve Batur’a baktı. Merve devam etti:</p>

  <p class="normal1">“Ben banyodayken çantamdan hem telefonumu hem de hep yanımda taşıdığım biber gazı spreyini almış. Alay eder gibi bana gösterdi.”</p>

  <p class="normal1">Daima az konuşmayı tercih eden Batur: “Siz merdivenlerden aşağı inerken yardım istediniz, değil mi?” diye sordu.</p>

  <p class="normal1">“Devamlı bağırdım. ‘İmdaat, imdaat!’ diye. Daha doğrusu önce bağırdığımı zannettim. O kadar paniklemiştim ki, bağırıyorum zannediyor ama bağıramıyordum. Fark edince kendimi toparlayıp gerçekten bağırmaya başladım.”</p>

  <p class="normal1">“Ama kimse yardımcı olmadı!”</p>

  <p class="normal1">“Evet. Kapısını aralayan bile olmadı. Gecenin o saatinde apartman merdivenlerinde avaz avaz bağırarak aşağı koşan bir insanı duymamış olmaları mümkün değil. Demek, herkes tırstı.”</p>

  <p class="normal1">“Size yaşlı bir hanım kapısını açtı, öyle dediniz!”</p>

  <p class="normal1">“Evet, Nedime Hanım. İkinci katta yalnız yaşar. Hep hal hatır sorar. Allah ondan razı olsun. Hayatımı kurtardı.”</p>

  <p class="normal1">Batur sorularına devam etti:</p>

  <p class="normal1">“Tekrar, tekrar soruyoruz. Kusura bakmayın. Adamın seri katil olduğunu nasıl anladınız?”</p>

  <p class="normal1">“Kendi söyledi. ‘İtaat edersen bugün gazetede çıkan listeye dahil olmazsın’ dedi. ‘Bir sürü insan itaat etti ve şimdi yaşıyor’ da dedi. Söyledim. Ayrıca, yeleğinin içindeki bıçakları gösterdi. Normal bir insan yeleğinin içine kılıf yaptırıp, içine altı tane bıçak koyar mı? ‘Bu bıçaklar bir tonluk danayı bile keser’ diyerek bıçaklarıyla övündü. Neşterleri de gördüm.”</p>

  <p class="normal1">Harun, Erdoğan ve Batur bakıştılar. Başka soruları kalmamıştı. Teşekkür edip odadan çıkmaya başladılar. Erdoğan ve Batur çıkmışlardı ki, sona kalan Harun Merve’ye döndü ve “Tekrar tekrar geçmiş olsun!” dedi.</p>

  <p class="normal1">“Sağ olun. Lütfen, bulun onu!”</p>

  <p class="normal1">“Merak etmeyin, artık sonuna geldik.”</p>

  <p class="normal1">Harun’da tam kapıdan çıkmıştı ki Merve “Durun, durun!” diye bağırdı.</p>

  <p class="normal1">Harun dönüp “Ne var? Ne oldu?” diye sordu merakla.</p>

  <p class="normal1">“Şimdi hatırladım... Belki de adamın saçları uzun ve gümüşi değil. Belki de peruk takıyordu. Belki esas saçları kül rengi...”</p>

  <p class="normal1">Harun tekrar Erdoğan ve Harun’a baktı. İkisi de bu bakışın nedenini anladı.</p>

  <p class="normal1">Merve devam etti:</p>

  <p class="normal1">“Ben kaçmaya yeltendiğim ilk anda beni tutmak, yakalamak için hamle yaptı. Beni tutamayınca yere düştü. Dönüp ister istemez adama baktım. Bir an. O an bana sanki adamın uzun gümüşi saçları biraz yana kaymış, aradan bir tutam kül rengi saç gözükmüş gibi geldi.”</p>

  <p class="normal1">Harun sarılacakmış gibi Merve’ye hamle yaptı ama ne yapmaya kalktığını fark edip durdu:</p>

  <p class="normal1">“Sağ olun Merve Hanım. İşte bu çok özel bilgi. Size iki üç saat içinde birkaç fotoğraf ve bir ressam getirsem adamı teşhis etmeye çalışır mısınız?”</p>

  <p class="normal1">“Memnuniyetle, elimden geleni yaparım.”</p>

  <p class="normal1">Üçlü Çete hasta odasını terk etti.</p>

  <p class="normal1">Kapıda Erdoğan, Harun’a “Ama bütün bilgiler tutmuyor” dedi.</p>

  <p class="normal1">“Doğru ama tutanlar tam isabet sağlıyor... Dr. Zafer Muhkem. Dr. Muzaffer Sağlam... Muhkem eşittir sağlam... Amerika... Okullar bile sırasıyla doğru. Önce Columbia, sonra New York... New York Üniversitesi’nde hoca... Psikiyatr...Tel gözlükler... Açık kumral ten. Çok ince ve çok uzun bir erkek. 40-45 yaşlarında. Ve...”</p>

  <p class="normal1">“Ve...”</p>

  <p class="normal1">“Kül rengi saçlar. Uzun gümüşi saçlar peruk. Sadece peruk... Bingo!”</p>

  <p class="normal1">“Ya motosiklet!.. Cihangir!..”</p>

  <p class="normal1">“Şaşırtmaca da veriyor. Ama diğer bilgiler tesadüfi bilgiler değil. Olamaz. Columbia ve New York Üniversitesi. İsimler tutuyor. Bu kadar büyük tesadüf olamaz.”</p>

  <p class="normal1">Batur “Ama bu bilgileri hep kendi vermiş. Neden bunu yapsın?” diye sordu.</p>

  <p class="normal1">“Oyunu büyütüyor. Riski çoğaltıyor. Artık ortaya da çıkıyor. Heyecanı ve adrenalini artırıyor. Belki de, belki de... Belki de yakalanmak istiyor. Kendisi hakkında ipuçları vermeye başladı. Ama peruk takarak, gece gittikleri bardaki insanlardan ifade almak durumunda kalırsak, bizi yine de şaşırtmak istiyor. Ruhu ikircikli bir safhaya girdi.”</p>

  <p class="normal1">“Amma da çelişki içinde bir adam. Garip, çok garip.”</p>

  <p class="normal1">“Oğlum, bir psikopatla karşı karşıyayız. Çok ama çok zeki bir psikopat. Artık, bizimle oyun oynamaya başladı. Hem ipucu veriyor hem yine de gizleniyor. Hem artık yakalanmak istiyor hem de postu kolay teslim etmek istemiyor.”</p>

  <p class="normal1">Erdoğan birden araya girdi:</p>

  <p class="normal1">“Neden yakalanmak istesin?”</p>

  <p class="normal1">“Annenden hem intikam alacaksın, hem de intikamın cezalandırılmasını isteyeceksin. Üstelik, bu kadar ince hesaplanmış cinayetleri, eninde sonunda, millet kimin işlediğini öğrensin ve ‘Vay be ne zeki adammış’ diyerek takdir etsin istiyor!”</p>

  <p class="normal1">Batur’un aklına takılan başka bir şey daha vardı. Harun’a, Merve Hanım’a hangi fotoğrafları göstereceksin?” diye sordu.</p>

  <p class="normal1">“Memur Kemal’in çektiklerini...”</p>

  <p class="normal1">Harun şeytanca baktı ve devam etti:</p>

  <p class="normal1">“Bir süredir akşamları Dr. Muzaffer’in evine gelip gelmediğini takip ettik ya, her gece ışıkları yanıyor mu diye bakmak üzere Kemal evi kontrole gidiyordu ya...”</p>

  <p class="normal1">“Eee! Sen istemiştin.”</p>

  <p class="normal1">Harun güldü:</p>

  <p class="normal1">“Kemal bir keresinde de sabah erken gitti. Adam evden çıkarken uzaktan birkaç fotoğrafını çekti.”</p>

  <p class="normal1">“Ulan sen ne takmışsın adama be!”</p>

  <p class="normal1">“Ben haklı çıkınca hepiniz utanacaksınız!”</p>

  <p class="normal1">Söz verdiği gibi Harun Deniz saat 14.30’da tekrar hastaneye döndü. Meraklı “tazeler” Erdoğan ve Batur epeydir hastane kapısında Harun’u bekliyorlardı. Harun’un elinde bir çanta ve yanında bir adam vardı.</p>

  <p class="normal1">“Recep Tatlı. Örgütün ressamlarından” diyerek adamı tanıttı.</p>

  <p class="normal1">Recep Tatlı’nın Emniyet’teki görevi, mağdur veya şahit tarafından yapılan eşkâl tarifi üzerine, şüphelilerin tahmini suretini resmederek sözle yapılan tarifi bir nebze olsun somutlaştırmaktı.</p>

  <p class="normal1">Hemen Merve’nin odasına gittiler. Merve de onları bekliyordu. Meraklanmıştı. Belki de bir sonuca gidilebilir diye o da umutlanmıştı.</p>

  <p class="normal1">Kısa bir hoş beşten sonra Harun çantasını açtı ve birkaç fotoğraf çıkardı. Hepsi Dr. Muzaffer Sağlam’ın fotoğraflarıydı. Boydan veya surata odaklanarak çekilmiş fotoğraflar. Ayrıca, ressam Recep Dr. Muzaffer’in suratını çok başarılı bir şekilde karakalem de çalışmıştı.</p>

  <p class="normal1">“Merve Hanım lütfen şu fotoğraflara bakar mısınız?”</p>

  <p class="normal1">Merve ürkerek fotoğrafları teker teker inceledi. Baktıkça gözleri yine fal taşı gibi açılmaya başladı, yüreği ağzına geldi.</p>

  <p class="normal1">Sonunda Harun “Evet, nedir fikriniz? Bu kişi olabilir mi?” diye sordu.</p>

  <p class="normal1">Merve “Sanırım o” dedi titrek bir sesle. “Boy pos aynı. Ancak, en önemlisi bakışlar çok ama çok benziyor. O deli bakışlar. Delip geçen bakışlar.”</p>

  <p class="normal1">“Ama tam emin değilsiniz!”</p>

  <p class="normal1">“Evet, saçları garipsedim. Onu böyle kel halde görmediğim için emin olamıyorum.”</p>

  <p class="normal1">“O zaman şöyle yapalım. Recep bizim ressamımız.”</p>

  <p class="normal1">Çantadan karakalem çizilmiş bir resim çıkardı: Dr. Muzaffer’in portresi.</p>

  <p class="normal1">“Şimdi siz Recep’e saldırganın uzun saçlarını tarif edin, bu resme uzun saçlar ilave etsin. Bakalım o zaman ne düşüneceksiniz?”</p>

  <p class="normal1">Merve hatırladığı kadarıyla Dr. Zafer Muhkem olarak tanıdığı adamın uzun gümüşi saçlarını tarif etti. Ressam Recep bir süre dinledi, biraz düşündü, sonra bir köşeye çekildi. Resim üzerinde yeniden çalıştı.</p>

  <p class="normal1">Biraz sonra şahsın başına uzun, atkuyruklu gümüşi saç eklenmiş resmi Harun’a verdi. Artık resimde kül rengi saçları başının yanlarında gezinen kel bir Dr. Muzaffer Sağlam değil, atkuyruklu uzun gümüşi saçları olan bir Dr. Sağlam vardı.</p>

  <p class="normal1">Harun resmi Merve’ye gösterdi. Merve resme bir an baktı ve çığlığı bastı:</p>

  <p class="normal1">“Evet o, evet o namussuz! O katil!”</p>

  <p class="normal1">Erdoğan heyecanla “Emin misiniz Merve Hanım?” diye sordu.</p>

  <p class="normal1">“Artık kesinlikle eminim. Yüzde yüz eminim. Adımın Merve olduğuna ne kadar eminsem o kadar eminim. Hiç şüphem kalmadı.”</p>

  <p class="normal1">Harun bu sefer tutamadı, Merve’yi alnından öptü:</p>

  <p class="normal1">“Yaşayın be Merve Hanım! Bingo! Bingo!”</p>

  <p class="normal1">Merve’ye tekrar tekrar teşekkür ettiler, hasta odasından çıktılar. Kapıda ressama da teşekkür edip onunla da vedalaştılar. Harun hemen Teşvikiye Karakolu’nu aradı, müdürlükle temasa geçip, Merve Hanım’ın yanına ilave koruma verilmesini istedi. Ardından sabahtan Dr. Muzaffer Sağlam’ın evinin önünde erketeye yatan memur Kemal’i aradı:</p>

  <p class="normal1">“Bir gelişme var mı? Hâlâ evde, değil mi?”</p>

  <p class="normal1">“Evet, evde.”</p>

  <p class="normal1">“Nereden biliyorsun?”</p>

  <p class="normal1">Harun memurların verdikleri bilgileri sınamayı severdi. Her şeyden emin olmak isterdi.</p>

  <p class="normal1">“Başkomiserim, şahıs sık sık pencereden bakıyor, sanki birisinin yolunu gözlüyor.”</p>

  <p class="normal1">“Tamamdır, biz geliyoruz. Sakın mahalden uzaklaşma.”</p>

  <p class="normal1">“Emredersiniz!”</p>

  <p class="normal1">Batur şaşkınlıkla “Böyle apar topar mı gidiyoruz?” diye sordu. “Müdürlüğe haber vermeden? Gözaltı emri çıkarmadan.”</p>

  <p class="normal1">“Kimseyi gözaltına almayacağız ki! Şimdilik. Üstelik sen merak etme. Ben Recep’i almaya giderken Cinayet Büro Amirliği ile görüştüm. Nöbetçi amir gerekirse gözaltına alma emrini de çıkaracak.”</p>
</body>
</html>
