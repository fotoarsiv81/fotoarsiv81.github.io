<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:72aa56fd-e4fc-4b2a-bba5-9782f122b66c" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_4"><br class="calibre3" />
  Dördüncü bölüm</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal2">İstanbul</p>

  <p><br class="chapter" /></p>

  <p class="normal1">Dr. Muzaffer Sağlam 5 Aralık 2010 Pazar gününü beynini ve ruhunu tek yumurta ikizi Zafer Sağlam’dan kurtarmaya çalışarak geçirdi. 4 Aralık sabahı gazeteye bakar bakmaz gözü Kuzguncuk Cinayeti’ne takılmış, anında bu hunhar cinayeti işleyenin kardeşi olduğuna hükmetmiş, o an tansiyonu fırlamış, sinir sistemi tıpkı en son altı ay önce olduğu gibi altüst olmuş, elleri titremeye, yüzü kızarmaya, sırtı terlemeye başlamıştı. Hep böyle oluyordu. Zafer’in yeni bir cinayetini öğrendiğinde, doğal olarak bir süre olayın şokunu üzerinden atamıyordu. Güngören Cinayeti’nden, New York, Providence, Boston cinayetlerinden sonra da hem ruhen hem de fiziken hastalanmıştı.</p>

  <p class="normal1">Ancak ve ancak her cinayeti sonrası belalar okuduğu kardeşinin yine paçayı kurtaracağına inandığında rahatlıyor, ruhundaki fırtına diniyordu.</p>

  <p class="normal1">Onu en çok yıkan ise Güngören Cinayeti olmuştu.</p>

  <p class="normal1">Amerika’daki ilk cinayetinden sonra sırf Zafer’den kurtulmak için Amerika’yı terk etmeye karar vermiş, on sekiz ay boyunca gizlice hazırlanmış, kendine İstanbul’da yeni bir hayat kurmak için çeşitli araştırmalar yapmış, ama bu arada Zafer iki kadını daha katletmişti!</p>

  <p class="normal1">Zafer’den kurtulma uğruna New York’taki bütün düzenini altüst etmişti. Ancak İstanbul’a yerleştikten yaklaşık altı ay sonra Zafer Güngören Cinayeti ile İstanbul’da da karşısına çıkmış, ertesi akşam da evine damlamıştı.</p>

  <p class="normal1">O aklı sıra beladan gizlice kaçmış, bela peşinden gizlice gelmişti. Ansızın da ortaya çıkmıştı!</p>

  <p class="normal1">Zafer’e değil adresini bildirmek, İstanbul’a yerleşeceğini, ABD’yi terk edeceğini bile haber vermemişti. Zafer’in onun her an ne yaptığını, hangi şehirde, hangi adreste yaşadığını bilmesi Muzaffer için ayrı bir endişe kaynağıydı.</p>

  <p class="normal1">5 Aralık Pazar sabahı iyi uyumuş olarak yataktan kalktı. Zafer’in her cinayet sonrası yaptığı ziyaretler sinirlerini bozsa da günün sonunda denetimi eline geçireceğine olan inancı Muzaffer Sağlam’ı bir nebze olsun rahatlatıyordu.</p>

  <p class="normal1">Çıkmaz yolun ortasında, Zafer’i cinayetlerden vazgeçiremese de, bir gece önce kendisinden aldığı raporla, yakalanma ihtimalinin düşük olduğuna kanaat getirmek onu yine biraz olsun gevşetmişti.</p>

  <p class="normal1">Hiç olmazsa yine yakalanmayacaktı. Zafer’i dinledikten sonra buna inanmıştı. Daha doğrusu inanmak istemişti.</p>

  <p class="normal1">Dr. Muzaffer her seferinde ikizinin yakalanmasını istiyor, böylece yıllarca süren işkencenin sona ereceğini düşünüyor, esasında bunu temenni ediyordu. Ancak, aynı Muzaffer, Zafer’in yakalanmamasından, yakalanamamasından çok da mutlu oluyordu. İçinde bir ses diğer yarısını, tek yumurta ikizini sakınıyordu. Mantığı “İnşallah yakalanır” diyor, gönlü ise onun hapislerde çürümesine razı gelmiyordu.</p>

  <p class="normal1">Cani de olsa kardeşiydi. İkiz kardeşiydi.</p>

  <p class="normal1">Ayrıca, Zafer’in yakalanması onun da günlerce sorgulanmasına neden olacaktı. Gazetelere düşer, el âleme rezil olurdu. Hoş sonunda durumu anlaşılırdı, ama bütün bu eziyeti yaşamak istemiyordu.</p>

  <p class="normal1">Zafer, Dr. Muzaffer’i ortadan ikiye bölüyor, onda iki değişik vicdan yaratıyordu.</p>

  <p class="normal1">Birbirine zıt sonuçlara varan iki vicdan!</p>

  <p class="normal1">Dr. Muzaffer Sağlam hafta sonunu ruhunu ve vücudunu tamir etmeye çalışarak geçirdi.</p>

  <p class="normal1">6 Aralık Pazartesi sabahına, hiç olmazsa en az altı ay başının ağrımamasını temenni ederek başladı. Biliyordu, en geç altı ay sonra Zafer yeni bir cinayet işleyecekti. Bu sefer o kadar da beklemeyebilirdi. Onun yapacaklarına kimse engel olamazdı.</p>

  <p class="normal1">Hasta kabul etmediği pazartesi günleri sabahtan öğleden sonrasına kadar üniversitede dersi vardı. Dersleri iştiyakla anlattı. Öğrencilerin de derste eğlendikleri, öğrenirken keyif aldıkları her hallerinden belli oluyordu. Bu durum Muzaffer için ayrı bir övünç ve zevk kaynağıydı.</p>

  <p class="normal1">Akşamüzeri 17.00 sularında Valikonağı Caddesi’nde aynı zamanda muayenehane olarak kullandığı evine döndü. Sekreter Gülgün pazartesileri işe 14.00’te gelir, o gün hasta olmadığı için, sadece bilgisayara kaydedilmeyen bilgileri, reçeteleri, raporları, test sonuçlarını tasnif ederdi. Word ortamına kaydedilen ve Dr. Muzaffer’in hastaları hakkında kanaatlerini, özel bilgilerini, teşhislerini ve önerilerini içeren hasta dosyalarını Gülgün’ün görmesi yasaktı. Zaten, bu dosyalara şifreyle girilirdi. Gülgün sadece randevuları yönetmekten ve kâğıt üzerine kaydedilen belge ve dokümanlardan sorumluydu. Bu bilgiler de gizli değildi.</p>

  <p class="normal1">İçeri girer girmez “Ne var ne yok?” diye sordu.</p>

  <p class="normal1">“Bir sorun yok.”</p>

  <p class="normal1">“Arayan oldu mu?”</p>

  <p class="normal1">Gülgün elindeki listeden önemsiz birkaç isim, birkaç randevu talebi okuduktan sonra sanki unutmuş da o anda hatırlıyormuş gibi “Bir de Emniyet’ten aradılar...” dedi.</p>

  <p class="normal1">O an Muzaffer buz kesti. Eli ayağı boşaldı. Ama hem mesleki öğretisi hem de karakteri sayesinde renk vermemeyi başardı.</p>

  <p class="normal1">Hiç umursamıyormuş gibi “Ne istiyorlarmış?” diye sordu.</p>

  <p class="normal1">Gülgün elindeki notu çok dikkatli okuma ihtiyacı hissetmiş olmalı ki kelimeleri teker teker vurgulayarak “İstanbul Emniyet Müdürlüğü Asayiş Şube Müdürlüğü’ne bağlı Cinayet Büro Amirliği’nden Başkomiser Harun Deniz Bey aradı” dedi. “Randevu istiyor.”</p>

  <p class="normal1">Zihni hemen kritik sözcükleri yakaladı: “Cinayet Büro Amirliği!”</p>

  <p class="normal1">Titremeye başlayan ellerini gayriihtiyari pantolonunun ceplerine soktu. Ama ses tonunu hiç bozmadan “Ne istiyormuş?” diye sordu.</p>

  <p class="normal1">“Dedim ya, randevu istiyormuş.”</p>

  <p class="normal1">Dr. Muzaffer “Konu neymiş?” diye sorarken ses tonunu kontrol etmeye çalışıyordu.</p>

  <p class="normal1">“Bilmem... Doğrusu sormadım...”</p>

  <p class="normal1">“Telefon numarası bıraktı mı?”</p>

  <p class="normal1">“Tabii bıraktı. Saat 19.00’a kadar büroda olurmuş.”</p>

  <p class="normal1">“Ara ve odama bağla.”</p>

  <p class="normal1">Muzaffer Sağlam doğru odasına seğirtti. Halbuki dışarıdan geldiğinde ilk işi lavaboda ellerini, antibakteriyel sabunla dakikalarca yıkamak olurdu.</p>

  <p class="normal1">Biraz sonra telefonu çaldı. Hemen açtı. Gülgün “Harun Bey hatta” diyerek telefonu bağladı.</p>

  <p class="normal1">Dr. Muzaffer son derece sakin bir sesle “Alo, ben Dr. Muzaffer Sağlam. Beni aramışsınız” dedi.</p>

  <p class="normal1">Bir anlık bir sessizlikten sonra çok nazik bir ses karşılık verdi:</p>

  <p class="normal1">“Ben Başkomiser Harun Deniz. Hocam, kusura bakmayın rahatsız ediyorum.”</p>

  <p class="normal1">“Rica ederim. Buyrun.”</p>

  <p class="normal1">“Hocam, samimi olarak söyleyeyim. Sizi geçen haftaya dek tanımıyordum. İsminize ilk kez <span class="ideitalik">International Journal of Offender Therapy and Comparative Criminology</span> adlı derginin ilkbahar 2006 tarihli sayısında rastladım. Bu da bizim ayıbımız. Siz tam şu anda üzerinde çalıştığımız bir konuda ihtisaslaşmışsınız: Seri Katil Prototipi.”</p>

  <p class="normal1">Dr. Sağlam makaleyi hatırlamıştı.</p>

  <p class="normal1">“Evet, sizin için ne yapabilirim?”</p>

  <p class="normal1">“Hocam, biz de şu aralar seri katiller üzerine çalışıyoruz. Ancak, seri katiller Türkiye’de az olduğu için bu konuda hem bizim bilgimiz sınırlı hem de ülkede bu konuda uzmanlaşmış psikiyatr çok az. Siz bizim için bulunmaz bir nimetsiniz. Zaten siz de...”</p>

  <p class="normal1">“Evet, Türkiye’ye yeni döndüm... Bir yıl ancak oldu...”</p>

  <p class="normal1">Harun Deniz bir an önce konuya girmek istiyordu.</p>

  <p class="normal1">“Hocam, müsaade ederseniz, sizinle bir görüşme yapabilir miyiz?”</p>

  <p class="normal1">Muzaffer ses tonunu hiç bozmadan “Tabii ki” dedi.</p>

  <p class="normal1">Ertesi sabah saat 10.00 için sözleştiler.</p>

  <p class="normal1">Dr. Sağlam, 6 Aralık’ı 7 Aralık’a bağlayan geceyi hemen hiç uyumadan geçirdi. Yatakta bir sağa, bir sola döndü. Bazen terledi, bazen üşüdü. Kaç kere kalktı, salona geçip 5-10 dakika oturdu. Kaç kere hiç ihtiyacı olmadığı halde tuvalete girdi. Mutfaktan kaç kez su içti. Saymadı, sayamadı. Aklı devamlı Cinayet Masası Başkomiseri Harun Deniz’deydi. Deniz Komiser “biz” diyerek randevu istemişti. Belli ki, onu birkaç kişi ziyaret edecekti. İfadesine göre, ziyaret sebebi 2006’da yayımlanan bir makalesiydi. “Seri Katil Prototipi.” Komiser “Biz de bu konu üzerinde çalışıyoruz” demişti. Kastettiği olsa olsa Kuzguncuk Cinayeti olabilirdi. Belli ki bu cinayeti Güngören Cinayeti’yle de bağlamışlardı.</p>

  <p class="normal1">İki cinayetle seri katil sonucuna varmaları biraz acemiceydi. Zaten komiser de bu konuda bilgilerinin sınırlı olduğunu, bunun için kendisini ziyaret etmek istediklerini söylemişti. Literatürde çok açıktı: Sadece iki cinayet işleyen katile “seri katil” teşhisi konmazdı, ama komiserler Zafer’in toplam beş cinayet işlediğini bilmiyorlardı ki bu rakam da seri katil sıfatını kullanmak için yeterliydi.</p>

  <p class="normal1">Dr. Sağlam’ın kafasına takılan sorular vardı: Danışmak için başvuracaklarına dair ifadeleri samimi miydi yoksa Zafer’le ilgili, Zafer’le akrabalık bağlantısıyla ilgili bir ipucuna ulaşmışlardı da ağız yoklamaya mı geleceklerdi? Hatta, ürkütmemek için “danışma” kelimesini kullanmış olabilirlerdi. Belki de esas amaçları doğrudan onu takibe almaktı. Tutuklamaya bile kalkabilirlerdi.</p>

  <p class="normal1">“Seri katile yardım ve yataklık!”</p>

  <p class="normal1">Böyle bir yeise kapılınca Dr. Sağlam kendini uyardı:</p>

  <p class="normal1">“Saçmalama, tutuklama söz konusu olsa neden önceden randevu alsınlar, neden önceden uyarsınlar; ansızın gelir, alır ve giderler.”</p>

  <p class="normal1">Pekâlâ amaçları ağız arama da olabilirdi. Sözüm ona kendisine danışıyormuş gibi yapıp, belki de doğrudan soramadıkları sorulara cevap arayacaklardı.</p>

  <p class="normal1">Bu noktada Muzaffer’in canı iyiden iyiye sıkıldı. Ağız arama durumunda nasıl bir taktik geliştirmeliydi; tuzak soruları nasıl yakalayıp, nasıl kaçamak ama kaçamak olduğu belli olmayan cevaplar verebilirdi!</p>

  <p class="normal1">Zihni bütün gece bu sorulara aradığı cevaplarla doldu, taştı.</p>

  <p class="normal1">Hadi diyelim, başka amaçları yok, samimi olarak fikir ve bilgi almaya geleceklerdi. O zaman Muzaffer yine olayın içine çekilmiş olmuyor muydu? Devamlı onu arayacaklar, fikir soracaklar, Muzaffer’in kimliğini bildiği katili birlikte bulmaya çalışacaklardı.</p>

  <p class="normal1">Bu yakın temasta Muzaffer’in ağzından çıkacak herhangi bir yanlış söz, bir tek kelime, hatta manalı bir bakış bile her şeyi mahvedebilirdi.</p>

  <p class="normal1">Cehennemin ortasında yaşayıp da cehennemden bihaber gözükmek!</p>

  <p class="normal1">Bu oyunu oynamak çok zorlu, yorucu ve hatta sinir bozucuydu.</p>

  <p class="normal1">Hele hele uzun uğraşlardan ve birlikte mesai harcadıktan sonra katil kardeşi çıkarsa Dr. Sağlam kendini nasıl savunacaktı? Emniyet’i aylarca oyalamış, o halde suça iştirak etmiş, en azından bildiği bilgiyi gizleyerek suçluyu gizlemiş, açıkçası ona yataklık etmiş durumuna düşerdi.</p>

  <p class="normal1">Polislerle kurulacak iyi niyetli bir yakın temas bile kötü gelişmelere gebe olabilirdi.</p>

  <p class="normal1">Halbuki katili gerçekten bilmese ve tanımasa polisle birlikte çalışmak, fikir paylaşmak, katili beraber aramak çok keyifli bir oyun olabilirdi. Tıpkı bilmece çözer gibi. Ayrıca, bu çalışmadan kendisine de bir sürü bilimsel malzeme de çıkabilirdi.</p>

  <p class="normal1">Dr. Muzaffer Sağlam kâh yatakta sağdan sola, soldan sağa dönerek kâh evin içinde dolaşarak sabahı zor etti.</p>

  <p class="normal1">Saat 07.30’a gelmeden evvel çoktan duşunu almış, tıraşını olmuş, yakalı lacivert Ralph Lauren gömleğini giymiş, koyu gri pantolonu, sarı-madeni düğmeli lacivert blazer ceketini üzerine geçirmiş, çayını demlemiş, hatta ilk bardağını içmişti.</p>

  <p class="normal1">Şanslıydı. Gülgün bir gün önce hafta içinde yarım gün izin istemiş, o da fırsat bilip izni bu sabah için vermişti. Sekreterinin polisle karşılaşmasını istemiyordu.</p>

  <p class="normal1">Her zaman olduğu gibi kapıcı tam 07.40’ta gazete ve taze ekmeğini bir naylon poşet içinde getirdi, daire kapısının kulpuna taktı. Sesi duyan Muzaffer hemen kapıyı açtığında diğer dairenin siparişlerini bırakan kapıcıyla selamlaştı. İkinci, üçüncü çayını gazete okuyarak içti. Saat 08.30’a gelmeden gazeteyi baştan aşağı okumuştu.</p>

  <p class="normal1">Kendini dışarı attı. Soğuk hava sinirlerine iyi geldi. Paltosuna iyice sarınarak Valikonağı Caddesi’nden Nişantaşı’na doğru yürüdü. Taşın oradan Rumeli Caddesi yönünde sağa döndü. Pangaltı’ya doğru yürürken bir pastaneye uğrayıp biraz poğaça ve simit aldı. Kendi kendine gülümsedi. Kabul günü için misafirlere hazırlık yapıyordu!</p>

  <p class="normal1">Saat 09.20 sularında eve döndü. Taze çay demledi. Poğaça ve simitleri büyük bir servis tabağına dizdi. Misafirlerinin kaç kişi olacağını bilmediğinden beş altı çay bardağı, bir o kadar da çatal bıçak ve servis tabağı çıkardı. Kâğıt peçeteleri üçgen şeklinde katladı.</p>

  <p class="normal1">Yapacak başka bir iş kalmayınca salonda televizyonun karşısına geçti. Bir haber kanalını açtı. Yarım yamalak izliyordu, aslında haberler bir kulağından girip diğer kulağından çıkıyordu. Aklı devamlı gelecek misafirlerdeydi.</p>

  <p class="normal1">Ona uzun, çok uzun gelen bir bekleyişten sonra saat nihayet 10.00’u buldu. Tam ekranda “10.00 haberleri” başlıyordu ki binanın dış kapı zili çaldı. Hemen daire kapısına koştu. Diyafona basıp “Kim o?” diye cevabı bildiği halde sordu. “Harun” cevabını alınca butona bastı, kapıyı açtı.</p>

  <p class="normal1">Asansör, dinlemeye çoktan alıştığı yorgun sesiyle üçüncü kata varınca Dr. Muzaffer Sağlam daire kapısını açtı. Asansörden üç genç indi. Üçü de gülümsüyordu. Öndekinin elinde bir buket çiçek vardı.</p>

  <p class="normal1">“Ben Başkomiser Harun. Harun Deniz.”</p>

  <p class="normal1">Nazikçe buketi Muzaffer’e uzattı. Muzaffer şaşkın, çiçekleri aldı, sağ elinden soluna geçirip Harun’un elini sıktı.</p>

  <p class="normal1">“Hoş geldiniz. Psikiyatr Doktor Muzaffer Sağlam.”</p>

  <p class="normal1">Harun gayet nazik “Memnun oldum efendim!” dedi.</p>

  <p class="normal1">Batur ve Erdoğan da nazikçe tokalaşıp kendilerini tanıttılar. Misafirler giriş koridorunda palto ve atkılarını çıkarıp portmantoya astılar. Ayakkabılarını çıkarmaya kalktıklarında Dr. Muzaffer engel oldu:</p>

  <p class="normal1">“Rica ederim efendim. Burası ev olmaktan ziyade bir muayenehane. Ayakkabılarınızı çıkarmanıza gerek yok. Ancak, isterseniz galoşları ayakkabılarınıza takabilirsiniz. Malum. Hijyen kuralları.”</p>

  <p class="normal1">Polisler temiz galoş kutusundan birer çift mavi galoş alıp ayaklarına geçirdiler. Zafer buraya altı ay önceki ilk gelişinde teklif edilen galoşları ayağına takmayı sırıtarak reddetmiş, geçen akşamki son gelişinde ise Dr. Muzaffer galoşları kullanmasını teklif bile etmemişti.</p>

  <p class="normal1">Dr. Muzaffer salonu gösterdi:</p>

  <p class="normal1">“Böyle geçelim. Bu salon gündüz hastalar için bekleme salonu, akşam benim için evin televizyon seyretme bölümüdür. İnsan yalnız olunca muayenehane ile ev aynı dairede pekâlâ olabiliyor.”</p>

  <p class="normal1">Hep beraber salona geçtiler. Harun ve Erdoğan vişne rengi tekli koltuklara, Batur da yine vişne renkli kanepeye oturdu. Diğer köşede de renkleri tamamen uyumsuz dört tane tekli koltuk vardı. Tüm koltuklar eski bir televizyona bakıyordu. Bekleme odası olarak da kullanılan bu salonun dekorasyonu özensizdi.</p>

  <p class="normal1">Dördünün de şaşkın olduğu, daha doğrusu nasıl davranmaları gerektiğini bilemedikleri hallerinden anlaşıyordu.</p>

  <p class="normal1">Dr. Muzaffer çiçekleri mutfakta bir vazoya yerleştirdikten sonra salona getirdi. Kendisi de bir koltuğa oturdu, daha doğrusu ilişti.</p>

  <p class="normal1">Salonda sanki kimse söze nerden başlayacağını bilemiyor, herkes birinin sohbeti açmasını bekliyordu. Birkaç dakika süren sessizlikten sonra Dr. Muzaffer ev sahibi olduğunu hatırladı ve ayağa kalktı.</p>

  <p class="normal1">“Sizlere çay ikram edeyim.”</p>

  <p class="normal1">Üç başkomiser hep birlikte “Zahmet olmasın” diye atıldılar, ama belli ki çay fikri hoşlarına gitmişti.</p>

  <p class="normal1">Biraz sonra Dr. Muzaffer poğaça ve simit dolu tabakla salona dönünce Harun “Zahmet etmişsiniz Hocam!” dedi.</p>

  <p class="normal1">“Estağfurullah! Siz gelmeden sabah yürüyüşüne çıkmıştım. Pastane önünden geçerken nefis kokular burnuma takılınca dayanamadım, içeri girdim, biraz poğaça ve simit aldım.”</p>

  <p class="normal1">“Sağ olun, var olun. Biz de kahvaltı etmemiştik. Poğaçalar, simitler, sıcak taze çay şimdi bize ilaç gibi gelecek.”</p>

  <p class="normal1">Harun, Muzaffer Bey’le mutfağa geçti. Poğaça ve simitleri her tabağa eşit miktarda paylaştırıp salona götürdü. Herkes için ayrı ayrı bir tabak, çatal ve peçete koydu. Dr. Muzaffer de büyük bir tepsi içinde çayları ve şekerliği getirdi.</p>

  <p class="normal1">Sıcak çay ve kahvaltılıklar herkesi memnun etmişti.</p>

  <p class="normal1">Nihayet Harun Deniz kâğıt peçeteyle ağzını sildi, genzini temizledi ve konuya giriş yaptı:</p>

  <p class="normal1">“Hocam biz üçümüz, Polis Koleji’nde ve Akademi’de beraber okuduk. Çocukluk arkadaşı sayılırız. Şimdi yine üçümüz birlikte İstanbul Emniyeti’ndeyiz. Ben ve Erdoğan Cinayet’te çalışıyoruz, Batur ise Olay Yeri İnceleme’de. Bizi ortak bir dosyaya verdiler. Sanırız, bir seri katilin peşine düşeceğiz. Daha doğrusu cumadan beri düştük.”</p>

  <p class="normal1">“Seri katil” sözü Dr. Sağlam’ın ensesinden aşağı anında soğuk terlerin boşalmasına neden oldu. Ama zerre kadar renk vermedi. Ağzından bir tek “Hayırlı olsun!” sözleri çıktı.</p>

  <p class="normal1">Harun hevesle devam etti:</p>

  <p class="normal1">“Hocam ‘seri katil’ diyoruz ama biraz sonra anlatacağım gibi bundan da çok emin değiliz. Zira kime seri katil denir, kime denmez; bunu bile doğru dürüst bilmiyoruz.”</p>

  <p class="normal1">Erdoğan söze girdi:</p>

  <p class="normal1">“Harun sizin bir makalenizi bize nakletti. O makaleden seri katillerle ilgili bazı özellikler çıkarmaya çalıştık. Ancak, sizin İstanbul’a yerleştiğinizi öğrenince doğrudan sizden bilgi almak istedik.”</p>

  <p class="normal1">Dr. Muzaffer “Emrinizdeyim!” deyiverdi.</p>

  <p class="normal1">Bu sefer üçü birden “Estağfurulah Hocam!” dediler.</p>

  <p class="normal1">Erdoğan devam etti:</p>

  <p class="normal1">“Hocam, bizi bir süreliğine öğrenciniz addederseniz sizden bazı şeyler öğrenmek istiyoruz.”</p>

  <p class="normal1">Dr. Muzaffer, gelen polislerin niyetlerinde samimi olduklarını düşünmeye başladı. Mesleğine düşkün üç genç polis ihtisasları dışına çıkan bir alanda bilgi almak istiyorlardı. Bundan doğal ne vardı!</p>

  <p class="normal1">“Benim öğlene kadar bol bol vaktim var. Çaylar bittikçe sizler tekrar servis etmeye razı olursanız, ben elimden geldiğince yardımcı olmaktan keyif alırım. Belki poğaça ve simiti az aldım ama bol çay yaptım. Ayrıca, Emniyet güçlerine yardımcı olmak vatandaşlık görevimdir.”</p>

  <p class="normal1">Bir kez daha üçü birden “Estağfurullah!” çekti.</p>

  <p class="normal1">Harun cebinden ufak bir not defteri çıkardı. İlk sayfadaki notlara bakarak Dr. Sağlam’ın ellerine geçirdikleri makalesinden anladıklarını özetledi.</p>

  <p class="normal1">Dr. Muzaffer hazırladıkları raporları okuyan öğrencilerini ne kadar dikkatli ve keyifli dinliyorsa, Harun’u da aynı dikkat ve memnuniyetle dinledi.</p>

  <p class="normal1">Harun son sözlerini söyledikten sonra ağzının kuruduğunu fark etti. Çayını tazelemek üzere mutfağa seğirtirken diğerlerine “Başka çay isteyen var mı?” diye sordu.</p>

  <p class="normal1">Batur “Bir zahmet benim bardağı da tazele” dedi.</p>

  <p class="normal1">Harun geri dönene dek kimse konuşmadı. Erdoğan ağzına bir parça simit attı. Harun, Batur’un çayını verdikten sonra koltuğuna oturunca Dr. Muzaffer sözü aldı.</p>

  <p class="normal1">“Valla bravo. Makaleyi bundan daha iyi özetleyemezdiniz. Zaten makale bir ‘prototip’ çiziyor, mutlaka her vakaya bire bir uyması gereken genellemeler yapmıyor. Siz bu prototipin önemli tüm özelliklerini kavramışsınız. Ancak, müsaade ederseniz, ben hem bazı özelliklerin üzerinden bir daha geçeyim hem de belki de makalemde yeteri kadar vurgulayamadığım bazı ilave notlar vereyim.”</p>

  <p class="normal1">Yine üçü bir ağızdan “Lütfen!” dediler. Yıllar giderek çeteyi “aynılaştırıyordu”.</p>

  <p class="normal1">Dr. Muzaffer bir kez daha boğazını temizledi.</p>

  <p class="normal1">“Seri katillerin bir sürü psikolojik sorunu vardır ama psikiyatri onları klasik anlamda ‘ruh hastası’, halk ağzıyla ‘deli’ kabul etmiyor. Bunun içindir ki mahkemeler bu kişilere, akli dengesi yerinde olmayanlara uyguladığı ceza indirimini uygulamıyor. Her ne kadar psikolojik sorunları olsa da onları genel anlamda ‘normal’ kabul ediyor. Biraz sonra detaylı bahsedeceğim; seri katillerin çoğunluğu ‘psikopat’ ama tıp bilimi onları ‘kendi eyleminden sorumlu olamayacak derecede akıl bozukluğu olan hastalar’ olarak kabul etmiyor. Ne yaptıklarını, yaptıklarının ne gibi zararlar yaratabileceğini bildiklerini, dolayısıyla cürümlerinden tamamen sorumlu olduklarını kabul ediyor. Amerika’da, akli dengesizliği yüzünden, ceza indiriminden faydalanmış bir seri katil neredeyse yok.”</p>

  <p class="normal1">Üç komiser dikkatle not alıyorlardı.</p>

  <p class="normal1">“Tekrar edeyim, seri katillerde genellikle açık nörolojik veya psikolojik belirtileri olan bir ruh veya akıl hastalığına rastlanmıyor. Yaptıklarından tam sorumlular. Cezaları tam ve iskontosuz uygulanıyor.”</p>

  <p class="normal1">İskonto lafı Batur’un gülümsemesine neden oldu.</p>

  <p class="normal1">“Yaz sonu indirimi falan yok.”</p>

  <p class="normal1">Dr. Muzaffer de gülümsedi.</p>

  <p class="normal1">“Yok!.. Söyledim. Psikopatın özelliklerini daha sonra detaylı anlatacağım, ama sizin makalemden öğrendiklerinizin tekrarı niteliğinde de olsa, bazı öğelerin üzerinden tekrar geçiyorum.”</p>

  <p class="normal1">Dr. Sağlam şimdi kürsüde ders veriyordu.</p>

  <p class="normal1">“Seri katiller insana çaresizlik duygusu yaşatmaktan büyük haz alıyorlar... Öldüreceği kişiyi karşına geçip pat diye öldürmüyor. Adeta damıta damıta öldürüyor. Kurbanı öldürmeden önce ona işkence yapmayı, kadınsa öldürmeden önce veya sonra tecavüz etmeyi veya bir şekilde onlarla cinsel temas kurmayı seviyorlar; ama aslında acı, hem de süreli acı vererek yavaş yavaş öldürmeyi seviyorlar.”</p>

  <p class="normal1">Harun hemen not defterini açtı, yazdığını aynen okudu:</p>

  <p class="normal1">“Seri katillerin kendi hayatlarını şiddet ve cinsellikle şekillendirmek, bu amaca yönelik olarak başkalarının hayatlarını da şiddet ve cinsellikle kontrol etmek ve seçtikleri kurbanlara cinayet öncesi hükmetmek en önemli motivasyonlarıdır.”</p>

  <p class="normal1">Dr. Sağlam öğrencisinin dikkatinden memnun olmuş bir hoca gibi anlatmaya devam etti:</p>

  <p class="normal1">“Aynen böyle. Onları seri katil olmaya sürükleyen; korkutarak, acı vererek hükmetme arzusunu bir daha, bir daha yaşamak istemeleridir.”</p>

  <p class="normal1">Batur ilave etti:</p>

  <p class="normal1">“Tıpkı vahşi bir hayvan gibi kan dökme hazzını bir kez yaşadıktan sonra eylemsizliğe geri dönemiyorlar.”</p>

  <p class="normal1">Dr. Sağlam düzeltme ihtiyacı duydu:</p>

  <p class="normal1">“Vahşi hayvandan beterler. Hayvanlar sadece yaşamı idame ettirmek, karınlarını doyurmak için kan döküyorlar. Seri katiller ise sadece haz duymak için kan döküyorlar. Ancak senin dediğin gibi, bir kere başladılar mı da artık eylemsizliğe geri dönemiyorlar.”</p>

  <p class="normal1">Dr. Muzaffer Sağlam “öğrencilerine” sen diye hitap etmeye başlamıştı.</p>

  <p class="normal1">“Cinayetleri ancak yakalanırlarsa veya ölürlerse nihayet buluyor. Aksi takdirde kendileri ölene kadar öldürmeye devam ediyorlar. Özellikle ikinci cinayetlerini işledikten sonra, dışarıdan bakıldığında yaşamları tekdüze gözükse de, onlar yakalanma tehlikesini göze alan, kıl payı kaçışlardan aşırı heyecan duyan, tehlikeli sporlara âşık insanlar gibi, son anda kurtuluşları oyun addeden, devamlı adrenalin üreten yaratıklar haline geliyorlar.”</p>

  <p class="normal1">Muzaffer Sağlam, kendisini huşu içinde dinleyen öğrencilerinin karşısında adeta coşmuştu:</p>

  <p class="normal1">“Her eylemden, her cinayetten sonra bir süre endişeyle bekliyorlar. Yakalanmayacaklarına inanınca daha da sadistleşiyorlar. Tek amaçları, hedefledikleri yeni kurbanın tüm denetimini ele geçirmek oluyor. Bunun için bilgileniyorlar, takibe başlıyorlar, plan yapıyorlar, oyun kuruyorlar. Bütün güdüleri, sadistçe bir zevkle yoğrulmuş bir şekilde, avın tüm denetimini ele geçirdiklerine kendilerini ikna etmek etrafında şekilleniyor.”</p>

  <p class="normal1">Harun “Hiçbir maddi çıkar beklemiyorlar, değil mi?” diye sordu.</p>

  <p class="normal1">“Sadece ve sadece avcı olmak istiyorlar. Kurbanla aralarında siyasi bağlantı, maddi çıkar katiyen yok. Amerika’da cinayet işledikleri odadaki açık kasaya dönüp de göz atmayan katiller gördüm. Harun, sen özet yaparken söylemiştin. Zaten, avlarını katiyen şahsen tanımıyorlar, aralarında herhangi bir bağ yok. Müstakbel kurbanın belirgin bazı özellikleri onları çektiği için hiç tanımadıkları insanları öldürmeyi seviyorlar. Daha doğrusu, oyun kurup avlanmaya bayılıyorlar. Cinsel bir motif muhakkak var, ama esas amaç denetim ve kontrol.”</p>

  <p class="normal1">Batur Alp, bildiklerini göstermek istercesine ukala bir tavırla söze girdi.</p>

  <p class="normal1">“Seri katiller, çok insan öldürüyorlar ama her gün cinayet işlemiyorlar. Anladığım kadarıyla bir ‘cooling-down’ süresi yaşıyorlar... Soğuma süresi. Tıpkı bir araç motoru gibi, her cinayetten sonra, makineyi soğutma süresine ihtiyaç duyuyorlar.”</p>

  <p class="normal1">Dr. Muzaffer, Batur Alp’in söylediklerini takdirle karşıladı.</p>

  <p class="normal1">“Evet, güzel benzetme. Eskiden arabaların motorlarını su kaynatmasın diye arada bir dinlendirir, soğuturlardı. Seri katil de her cinayetten sonra o cinayetin keyfine varmak, adrenalin yüklü bünyesini boşaltmak, yeni eylemlere hazırlanmak için belirli bir süre ‘soğuma’ ihtiyacı duyuyor.”</p>

  <p class="normal1">“Hocasının” onayını aldığı için mutlu olan Batur, Erdoğan’a dönüp “Desene altı ay rahatız” dedi.</p>

  <p class="normal1">Dr. Muzaffer hiçbir şey anlamamış gibi Batur’un suratına baktı. Hemen araya Erdoğan girdi:</p>

  <p class="normal1">“Önemli değil Hocam! Elimizdeki cinayeti konuşmaya başladığımızda izah edeceğiz.”</p>

  <p class="normal1">Dr. Muzaffer anlayışla gülümsedi.</p>

  <p class="normal1">Birden Batur, Dr. Muzaffer’e “İllaki katil kurbandan bir hatıra mı alıyor?” diye sordu.</p>

  <p class="normal1">Dr. Muzaffer hiç beklemediği bu soru karşısında dikkat kesildi. Bu soru kastedilmese bile tuzak sorusu olabilirdi.</p>

  <p class="normal1">“Genellikle böyle bir gözlem var. Ama şart değil. Bazısı da cinayet mahalline bir hatıra, bir ipucu bırakabilir.”</p>

  <p class="normal1">Üç genç komiser bakıştılar. Açıklamayı son cinayetle ilişkilendirmişlerdi.</p>

  <p class="normal1">Batur bir soru daha sorma ihtiyacı duydu. Sanki üniversitede hocasına kendisini ispat etmeye çalışıyordu.</p>

  <p class="normal1">“Hocam, seri katillerin genellikle tek başlarına hareket ettikleri doğru mu?”</p>

  <p class="normal1">“Evet, galiba seri katillerin en büyük özellikleri tek başlarına hareket etmeleri. Amerika’nın literatüre geçen, haklarında bilimsel makaleler, hatta kitaplar yazılan en ünlü seri katilleri; Harvey Lois Carignan, Arthur John Shawcross, John Martin Scripps, Michael Bruce Ross, Ronald Joseph ‘Butch’ De Feoir, Aileen Carol Wuornos –bildiğim tek seri katil kadın– Kenneth Allen McDuff, Henry Lee Lucas cinayetleri hep tek başlarına işlediler...</p>

  <p class="normal1">Birlikte hareket edenler; önce ‘Sunset Slayer’, L.A’in, yani Los Angeles’in ünlü bulvarına atfen ‘Sunset Vahşisi’ diye anılan seri cinayetleri işleyen Carol Mary Bundy –o da kadın ama yalnız hareket etmiyor–, Douglas Daniel Clark ve John ‘Jack’ Robert Murray’ydi sadece. 1980’de birlikte hareket ederek seri cinayetler işlediler. Daha çok ‘Douglas Clark-Carol Bundy çifti’ olarak ün yapmışlardı. Tıpkı ünlü filmdeki gangster çift ‘Butch Cassidy-Sundance Kid’ gibi.”</p>

  <p class="normal1">Hocalarının konuya bu kadar vâkıf olduğunu o an iyice hisseden Harun, Erdoğan, Batur üçlüsü Dr. Muzaffer Sağlam’ı pür dikkat dinliyordu.</p>

  <p class="normal1">Dr. Sağlam da her şeyin farkında, üçlüyü avcunun içine almanın keyfini çıkarıyordu.</p>

  <p class="normal1">Dr. Sağlam bir süre “Acaba neleri atladım?” diye düşündü. Birden aklına gelmiş gibi gözleri parladı.</p>

  <p class="normal1">“Psikoloji bilimi seri katilleri ‘hasta’ kabul etmiyor, ama çoğunluğu kendilerine gerçekdışı bir dünya kuruyor, gerçekdışı iddia, düşünce ve inanç peşinde koşuyor. Kimisi bu dünyada görevli olduğunu düşünüyor, önemli bir bölümü dünyayı bir ‘pislik’ten temizliyor. Kimisi Tanrı’nın veya şeytanın kendisiyle özel irtibata geçtiğine inanıyor. Kimisi dünyanın en temiz varlığı kendisinin olduğunu düşünüyor.”</p>

  <p class="normal1">Kafası karışan Batur “Peki öyleyse, nasıl ‘normal’ sayılıyorlar?” diye sordu.</p>

  <p class="normal1">“Gerçeklerden tamamen kopmadıkları için ‘normal’, daha doğrusu ‘ceza ehliyetine sahip’ addediliyorlar. Zira gerçekdışı iddia, inanç ve düşünceleri var ama cinayetleri gayet gerçekçi bir şekilde, ne yaptıklarını bilerek ve taammüden işliyorlar. Örneğin, eline tesadüfen bir silah geçmiş delinin oyun oynuyormuş gibi etrafa gelişigüzel ateş açarak işlediği bilinçsiz cinayetler ile seri katillerin bilerek ve planlayarak işledikleri cinayetler aynı kategoride ele alınmıyor.”</p>

  <p class="normal1">Batur anlamış gibi başını salladı. Dr. Muzaffer, yaptığı açıklamalara Batur’un kafasının yatmadığını hissetse de bunu belli etmeden anlatmayı sürdürdü:</p>

  <p class="normal1">“Hatta süreklilik arz eden düşünce bozukluğuna bağlı olarak davranış bozuklukları da gösterebiliyorlar. Hepsi değil ama bazısı devamlı, bazısı arada bir davranış bozukluğu içine giriyor.”</p>

  <p class="normal1">Erdoğan “Ne gibi?” diye sordu.</p>

  <p class="normal1">“Mesela... mesela... İnsanlardan kaçıyorlar. İnsanlarla konuşamıyorlar. Konuşurken çok utanıyorlar. Hatta kekeliyorlar. Kızarıyorlar. Terliyorlar. Takıntıları oluyor. Belirli sokaklara girmiyorlar, belirli yerlere gitmiyorlar, bazı renk ve kumaşlardan yapılmış elbiseleri giymiyorlar. Yolda yürürken kare taşları illa ki birer birer atlayarak yürümek zorunda hisseden seri katil bile tanıdım.”</p>

  <p class="normal1">Hepsinin yüzünden bir gülümseme belirdi.</p>

  <p class="normal1">“Çoğunlukla geleneksel aile yapıları yok. Hatta aileleri yok. Yalnız, yapayalnız insanlar.”</p>

  <p class="normal1">Son kelimeleri telaffuz ederken Dr. Sağlam hüzünlendi. Ancak, durumunu çabuk fark etti. Hemen kendini toparladı.</p>

  <p class="normal1">“Bakın burası çok ama çok önemli. Çocukluklarında, neredeyse istisnasız hepsi bir veya birkaç travma geçirmiş.”</p>

  <p class="normal1">Komiserler anında pür dikkat kesildiler.</p>

  <p class="normal1">“Ya tecavüze uğramışlar... Ya anneleri bildiğimiz anne tipolojisine uygun değil... Anneler de yaşadıkları travmalar sonucu çocuklarına karşı acımasız, hatta sadistçe davranabiliyorlar. Çocuk vahşi bir anne, manyak bir baba veya üvey baba elinde büyüyor. Bir kısmı daha çocuk yaşta terk edilmiş. Hayatın tüm sillelerini yiyerek büyümüş. Üstelik, fakir, çok fakir ailelerden geliyorlar.”</p>

  <p class="normal1">Dr. Muzaffer istemeden de olsa içinden geçirdi: “Sizinki hariç!”</p>

  <p class="normal1">Dudağına bu sefer bir gülümseme yerleşti. Gülümseyen suratını gençler fark ettiler ama nedenini soramadılar.</p>

  <p class="normal1">“İlginç bir saptama da şu: Geçirdikleri travma beyinlerinin biyolojik yapılarını da pekâlâ değiştirebiliyor.”</p>

  <p class="normal1">“Nasıl yani?”</p>

  <p class="normal1">“Beyin yapıları sizinkinden, benimkinden farklı olabiliyor. Beyinlerinin biyolojik yapısı, yaşadıkları travmaya bağlı olarak fizyolojik olarak farklılaşabiliyor.”</p>

  <p class="normal1">Üçü de şaşırmıştı.</p>

  <p class="normal1">“Erkek genetiği XY kromozomlarına sahipken bunların kromozomları XYY olabiliyor. Beyinde 100 milyon adet hücre vardır. Bir fazla kromozom, yani kromozom yapısının tek Y yerine 2Y olması beyinde 100 milyon adet fazla hücre bulunması demek.”</p>

  <p class="normal1">Herkes apışıp kaldı. Batur açıktan “Vay be!” diye tıslayarak adeta ıslık çaldı.</p>

  <p class="normal1">Dr. Sağlam “Neyse, biyolojik yapıyı bir başka seansta inceleriz. Şimdilik basit ve bariz bulgulara odaklanalım... Ne diyordum!.. Tamam, tamam!”</p>

  <p class="normal1">Dr. Muzaffer konunun neresinde kaldığını heyecandan unutmuştu. Heyecan denetim kaybı demekti. Böyle bir tuzağa bir daha düşürmemek üzere kendini uyardı.</p>

  <p class="normal1">“Aile yapısı bozuk, aile fakir. Eğitimsizler. On beş-on altı yaşından sonra katiyen disiplin altına giremiyorlar. Okullarından kovuluyorlar. Etrafındaki her şey ama her şey dengesiz.”</p>

  <p class="normal1">Son cümleyi Dr. Muzaffer açıkça öfkeyle söylemiş, suratı belirgin bir şekilde kızarmıştı.</p>

  <p class="normal1">Batur “Neredeyse seri katillere hak vereceğim” dedi acıma duygusuyla.</p>

  <p class="normal1">Dr. Muzaffer içinden “Bir de yüz yüze konuşsan beraber oturup ağlarsın” diye geçirdi. Batur’a dönüp “Yok canım o kadar da değil” dedi. “Kişi eninde sonunda hunhar bir katil. Can alıyor ve bundan zevk alıyor.”</p>

  <p class="normal1">Son yarım saattir üç polis büyük bir hayranlıkla Dr. Muzaffer’i dinliyordu.</p>

  <p class="normal1">Muzaffer Sağlam, o ana kadar izah ettiği seri katil özelliklerini tane tane özetleyerek tekrar ettikten sonra “Şimdi gelelim sadede!” dedi. “Psikiyatride bir nedeni olmadan seri cinayet işleyene ‘psikopat’ veya ‘sosyopat’ diyoruz. Her psikopat veya sosyopat seri katil değil, ama hemen her seri katil psikopat, diğer bir deyişle sosyopat.”</p>

  <p class="normal1">Üç komiser harıl harıl not alıyorlardı.</p>

  <p class="normal1">“İşin zorluğu da burada. Psikopatı teşhis etmek nispeten daha kolay. Ama her psikopat seri katil olmadığı için, psikopatları önceden tespit etsen bile, kimin seri katil olacağını tahmin etmek hemen hemen mümkün değil. Seri katiller konusunda en büyük bilimsel açığımız burada. Bilim ne olacağını önden bilmeyi sever, önceden doğru tahminlerde bulunmak ister. Zaten önden ‘a-prori’ tahminde bulunmayan çalışmalara belki birer disiplin denebilir, ama asla onlara ‘bilimsellik’ yüklenemez. Sonradan, ‘a-posture’ tanı koymaksa ne kadar bilimselliktir, tartışılır. İnsanlığa faydası olmayan bilime Anglo-Sakson dünyada bilim demiyorlar.”</p>

  <p class="normal1">Dr. Sağlam, karmaşıklaşmaya başlayan konuyu takip etmekte komiserlerin zorlandığını fark ettiğinde “Siz bu safhada şunu hatmedin” dedi. “Hemen her seri katil psikopattır, ama her psikopat seri katil değildir.”</p>

  <p class="normal1">Artık Dr. Muzaffer, çaylak öğrencilere kürsüde ders veriyor, arada bir de bilimsel gözüken laf oyunlarıyla onlarla hem eğleniyor hem de onları bilgilendiriyordu.</p>

  <p class="normal1">“Madem her seri katil bir psikopat, o halde psikopat ne? Kime psikopat denir?”</p>

  <p class="normal1">Dr. Muzaffer’in kendi kendine ama sesli sorduğu bu soruyu üç komiser çok sevdiler. Belki, çalıştıkları konu hakkında bazı net ipuçları elde edebileceklerdi.</p>

  <p class="normal1">Muzaffer Sağlam yeni bir vaaza başladı:</p>

  <p class="normal1">“Her türlü psikopat da tıpkı seri katil gibi, herhangi bir suç işlediğinde, cezai indirimden faydalanacak seviyede ruh hastası kabul edilmiyor. Zira gerçeklerden tamamen kopmuş değiller. Psikopatlar, büyük travmalar yaşamış, genellikle aile tarafından terk edilmiş, hayatı hüsran dolu kişiler. Aniden öfkelenmeye, çabucak parlamaya, kriz anında asıp kesmeye, etrafa zarar vermeye çok müsaitler. İçlerinden yükselen ani bir öfke psikopatları anında teslim alıyor. Öfke anında insani duygulardan tamamen yoksun kalıyorlar ama yine de ne yaptıklarını biliyorlar.”</p>

  <p class="normal1">Erdoğan “Hangi insani duygulardan yoksunlar mesela?” diye sordu merakla.</p>

  <p class="normal1">“Mesela suçluluk duyguları yok. Kime ne zarar verirlerse versinler, verdikleri zarar ne kadar vahim olursa olsun, zerre kadar suçluluk hissetmiyorlar. Hele hele, sevgi duyguları hiç yok. Kimseyi sevmiyorlar, sevemiyorlar. Kimseyle empati kuramıyorlar. Kimsenin duygularını anlamıyorlar. Anlamak için zerre kadar gayret de göstermiyorlar. Sabırları da hemen hiç yok. İstediklerini, istedikleri an elde etmek istiyorlar.”</p>

  <p class="normal1">Sözlerine açıklık getirmek istedi, bir an düşündükten sonra devam etti:</p>

  <p class="normal1">“Ancak, seri katil psikopatlar plan yaparak, sabır göstererek cinayetlerini kurguluyor ve uyguluyorlar. Yalan söylemek, hırsızlık yapmak, başkasının malına zarar vermek psikopatlar için hiç önemli değil. Cana önem vermeyen mala hayda hayda önem vermiyor.”</p>

  <p class="normal1">Harun Deniz bu sırada cebinden başka bir not defteri çıkardı:</p>

  <p class="normal1">“Hocam, aynı dergide başka bir sayıda yayımlanan ve özellikle psikopatları irdeleyen makalenizden aldığım bazı notlar var.”</p>

  <p class="normal1">Dr. Muzaffer Sağlam’ın gururu fazlasıyla okşanmıştı. Ardına yaslandı ve “Okusana notlarını” dedi.</p>

  <p class="normal1">Bahsi geçen makaleyi herhalde Erdoğan ve Batur, Harun’dan daha önce hiç işitmemişlerdi ki, onlar da Harun’a biraz merak, biraz da sitemle baktılar.</p>

  <p class="normal1">Harun notlarını okumaya, daha doğrusu özetlemeye başladı:</p>

  <p class="normal1">“Psikopatlar empati, suçluluk, pişmanlık duygularını katiyen tanımazlar. Başkalarının duyguları, hakları bir kenara, üzüntüleri ya da başlarına gelen felaketler onları hiç ilgilendirmez.”</p>

  <p class="normal1">Dr. Muzaffer araya girdi:</p>

  <p class="normal1">“Başkalarının üzüntülerinden hiç etkilenmedikleri gibi keyif bile alabilirler. Örneğin, birinin yakınının ölümü dolayısıyla duyduğu ağır üzüntü onları keyfe sürükleyebilir.”</p>

  <p class="normal1">Erdoğan atıldı:</p>

  <p class="normal1">“Sadistler yani!”</p>

  <p class="normal1">“Hem de nasıl. Konuştuk. Başkalarına eziyet etmek en büyük keyifleri.”</p>

  <p class="normal1">Harun, sözün kendisinde olduğunu anlatmak istercesine öksürünce diğerleri sustu.</p>

  <p class="normal1">“Diğer ortak özelliklerini bir bir sıralayayım. Benmerkezciler. Hem de nasıl. Bastıkları yer dünyanın merkezidir. Başkaları onları katiyen ilgilendirmez.”</p>

  <p class="normal1">Batur safça ama içten sordu:</p>

  <p class="normal1">“Benmerkezci ve egoist. İkisi aynı şeyler değil mi? Fark varsa nerede?”</p>

  <p class="normal1">Gözler birden cevabı duymak için Dr. Muzaffer’e çevrildi.</p>

  <p class="normal1">“Benmerkezci kişi başkalarını görmez. Dünyanın merkezi kendisidir. Diğer insanlar sadece ona hizmet etmek, isteklerini yerine getirmek için vardır. Diğer insanlar hayatlarında en fazla dekor ve/veya figüran, çeşni olarak yer alırlar. Onlara göre hayat doğal olarak böyledir.”</p>

  <p class="normal1">Yutkundu, uzun süredir dokunmadığı çayından son yudumu aldı. Ancak, hoşlanmadı. Çay basbayağı soğumuştu ve o soğumuş çay içmeyi hiç sevmezdi.</p>

  <p class="normal1">“Öte yandan egoist, etrafındaki insanların farkındadır ama kimsenin hakkını gözetmeden sadece kendi çıkarını düşünür. Egoist egoistliğinin farkındadır. Ona göre oyun kurar. Benmerkezci kişi ise etrafındaki, değil olayların, insanların bile farkında değildir. Benmerkezci olduğunun katiyen bilincinde değildir. Onlara göre doğal olan budur. Dünyada sadece ve sadece kendisi vardır, kendisi önemlidir. Egoist ise, daha sağlıklı bir şekilde, diğer insanların farkındadır, ama sadece kendi çıkarını düşünür.</p>

  <p class="normal1">Bence psikopatlar, egoist insanlar. Ama sadistler, katı ve düşüncesizler. İtici, hatta tiksindiriciler. Çok kolay yalan söylerler. Başkalarını çok kolay kullanırlar. Hiçbir konuda sorumluluk hissetmezler. Kolayca başkasının malını çalarlar... Ar damarları çatlamıştır, örf ve adetler onlar için önemsizdir... Ve vicdanları yoktur!”</p>

  <p class="normal1">Batur Alp tiksinir gibi “Hoca öyle bir anlatıyorsun ki demin nerede ise acıdığımız insanları, şimdi kendi ellerimle yok edesim geldi” dedi.</p>

  <p class="normal1">Bu cümle Dr. Muzaffer’in irkilmesine, hatta içinin kalkmasına neden oldu ama renk vermedi. Anlattıklarını düzeltme ihtiyacı duydu.</p>

  <p class="normal1">“Ancak, onların da travma dolu bir geçmişleri olduğunu unutmayalım. Hatta, beyinlerinde doğumdan gelen bir duyarsızlık, sakatlık bile olabilir. Hatta, hatta sonradan, örneğin bir kaza sonucu, beyinde oluşan bir bozukluk da insanı psikopat, hatta seri katil yapabiliyor. Üzerine basa basa tekrar ediyorum. Bazı nahoş olaylar, yaşadıkları travmalar ruhi durumlarını, fizyolojik özelliklerini öyle bir değiştirir ki, kendilerini kontrol edemez hale gelebilirler.”</p>

  <p class="normal1">Erdoğan birden “Şizofrenler de bunlardan mı çıkıyor?” diyerek araya girdi.</p>

  <p class="normal1">“Şizofren de benzer bir geçmiş yaşayabilir. Ama son safhada o açıkça hasta. Beyni tamamen dumura uğramış, fizyolojik olarak değişmiş, gerçeği algılama yeteneği tamamen altüst olmuş kişi. Kendilerine ait, bambaşka algıladıkları, algıladıklarını samimi olarak ‘gerçek’ sandıkları bir âlemde yaşıyorlar. Psikopat öyle değil. O gerçeği olduğu gibi kavrıyor, ama işine geldiği gibi yorumluyor veya tepki veriyor. Psikopatlar daha çok paranoyak kişilerle benzerlik gösteriyorlar. Ancak, bazen bir psikopatta ayrıca yavaş yavaş ilerleyen şizofreni başlangıcı da olabiliyor. Ama esasen psikoptlar ile paranoyaklar benzerler.”</p>

  <p class="normal1">Batur “Ne gibi?” diye sordu safça.</p>

  <p class="normal1">“Psikopat da gerçeği kavrıyor ama ‘suç’u, –yerine göre ‘suç’ her neyse– bir başkasının, hatta günahsız, konuyla alakasız birinin üzerine atabiliyor. Hayalinde yarattığı suçlamaya samimi olarak inanıyor. Taktığı kişiye oyun kuruyor. Paranoyaklar olduk olmadık kişilerden, olduk olmadık nedenlerle şüphelenmezler mi?”</p>

  <p class="normal1">“Doğru!”</p>

  <p class="normal1">“Size ilginç gelecek, psikopatlar oldukları yerde duramadıkları gibi –çok seyahat ederler– bizzat yıktıkları adalet, kanun gibi kavramların, örf ve âdetlerin koruyucusu olmak isterler.”</p>

  <p class="normal1">Bu kez şaşırma sırası Harun’daydı::</p>

  <p class="normal1">“Ne demek bu?”</p>

  <p class="normal1">“Aralarında hukukçu, yargıç, savcı, rahip, din adamı olmak isteyenler, ahlak, adalet, hak-hukuk üzerine nutuk atmaya bayılanlar vardır... Dikkat çekici sayıda psikopat, polis olmayı arzuladığını söylemiştir. Kanun koyucu veya kanunu koruyucu olmak isterler!”</p>

  <p class="normal1">“Polis” sözcüğü üç genç polisin aynı anda gülümsemesine neden oldu.</p>

  <p class="normal1">Erdoğan sırıtarak “Ben zaten başından beri Batur’dan şüphe ediyordum” dedi.</p>

  <p class="normal1">Şakaya Harun açık güldü. Dr. Muzaffer bıyık altından gülümsedi. Ama zaten alıngan bir yapısı olan Batur çok bozuldu. Karşılık vermek yerine suratını asmakla yetindi.</p>

  <p class="normal1">Dr. Muzaffer artık sohbeti noktalamak istiyordu.</p>

  <p class="normal1">“Bendeki bilgiler kabaca böyle. Psikopatın tıbbi, fizyolojik özelliklerine de girebiliriz ama bence şimdilik gereksiz. Hem akıl karıştırabilir hem de bu safhada bir işe yaramaz.”</p>

  <p class="normal1">Dr. Muzaffer saate baktı.12.00’ye geliyordu. Harun da saatine baktıktan sonra “Hocam, bizce de şimdilik bu bilgiler yeterli” dedi nazikçe. “Eğer biraz daha vaktiniz varsa ve yorulmadıysanız biraz da elimizdeki dosyayı konuşabilir miyiz?.”</p>

  <p class="normal1">Dr. Muzaffer “özel konuya” girmeyi hiç istemiyordu. Katili bilip de emniyet yetklileri önünde bilmiyormuş gibi davranmak, açık vermemek için mantık hatası yapmamaya çalışmak, ters köşeye yatmamak Dr. Muzaffer’in müthiş zekâsıyla altından kalkamayacağı oyunlar değildi ama çok sıkıntı verirdi. Şimdi çok daha dikkatli davranması gerekecekti. Zihni de bir o kadar yorulacaktı. Ayrıca, öğleden sonraki hastalarını da düşünmek zorundaydı. Onların karşısına endişeli ve yorgun bir zihinle çıkmamalıydı.</p>

  <p class="normal1">Ancak, kaçamayacağını da biliyordu.</p>

  <p class="normal1">“Tabii, bir saat kadar daha devam edebiliriz. Buyrun sizi dinliyorum.”</p>

  <p class="normal1">Üç başkomiser birbirlerine baktılar. Her zamanki gibi üçü adına “konuyu özetlemek” Harun Deniz’e düştü.</p>

  <p class="normal1">Harun kısa ve öz cümlelerle altı ay önce işlenen Güngören Cinayeti ile beş gün önce işlenen Kuzguncuk Cinayeti’ni anlattı. Aradaki benzerliklere dikkat çekti. Dr. Muzaffer’in detay sorularına cevap verdi. Son olarak da iki cinayet aynı şahıs veya şahıslar tarafından işlense de hemen “seri katil” damgasının vurulmasının doğru olup olmadığını şahsen sorguladığını vurguladı.</p>

  <p class="normal1">Dr. Sağlam bir süre düşünüyormuş gibi yaptı. Son Kuzguncuk Cinayeti’nin ikiz kardeşi Zafer Sağlam’ın beşinci cinayeti olduğunu bilselerdi, genç polisler “seri katil” tanımlamasında hiç tereddüt göstermezlerdi. Ancak bilmiyorlardı, inşallah hiçbir zaman da bilmeyeceklerdi.</p>

  <p class="normal1">Muzaffer Sağlam kanaat bildirmek zorundaydı:</p>

  <p class="normal1">“Evet, sadece iki cinayet bizi seri katil tanımlamasına doğrudan götürmez. Ancak, iki cinayet arasındaki benzerlikler ikisinin de aynı kişi tarafından işlendiğini ve cinayetteki motifler katilin seri cinayetler işlemeye soyunmuş biri olduğunu gösteriyor.”</p>

  <p class="normal1">Erdoğan sordu:</p>

  <p class="normal1">“Yani cinayet işlemeye devam mı edecek?”</p>

  <p class="normal1">Dr. Muzaffer tereddütsüz cevap verdi:</p>

  <p class="normal1">“Kesinlikle söyleyebilirim ki, katil cinayetlerine devam edecek. Hatta ikinci cinayetinde de yakalanmazsa iyice çığırından çıkacak ve belki de bu kez altı ay bile beklemeden üçüncü, dördüncü cinayetlerini işleyecek.”</p>

  <p class="normal1">Batur boynunu büktü:</p>

  <p class="normal1">“Vallahi Hocam, utanarak söylüyorum ki... puşt... şey şahıs... galiba bu ikinci cinayetten de yırtacak. Elimizde katili işaret eden hiçbir anlamlı işaret yok. Adli Tıp’tan da anlamlı bir rapor geleceğini sanmıyorum.”</p>

  <p class="normal1">“Neden?”</p>

  <p class="normal1">“Nedense aklım ilk işlenen Güngören Cinayeti’yle şekillenmiş. Ondan, bir şey çıkmamıştı. Şimdi de çıkmayacak... İnşallah yanılırım. İnsanoğlu yanılmayı sevmez ama ben samimi olarak bu olayda yanılmak isterim. İstanbul’da bir katilin şimdi yeni bir avı, gencecik bir kızcağızı hunharca yok etmek için planlar kuruyor olması ve bizim koskoca bir teşkilat olarak çaresizce bekliyor olmamız kanıma dokunuyor. Hem de çok dokunuyor.”</p>

  <p class="normal1">Dr. Muzaffer tereddütlü sordu:</p>

  <p class="normal1">“Ayşe Rumeli asıllı dediniz. Güngören’deki kız...”</p>

  <p class="normal1">Harun ismi hatırlattı:</p>

  <p class="normal1">“Sevtap...”</p>

  <p class="normal1">Dr. Muzaffer cümlesini düzeltti:</p>

  <p class="normal1">“Sevtap kızımız. O nereli?”</p>

  <p class="normal1">“O da Kırklareli’nden... O da sarışın, ayrıca mavi gözlü.”</p>

  <p class="normal1">Dr. Muzaffer’in gözünde bir an annesinin silueti belirdi.</p>

  <p class="normal1">Saman sarısı saçları, laciverde çalan mavi gözleriyle tipik bir Rumeli kızanı olan güzel ve bir o kadar da şuh annesi!</p>

  <p class="normal1">Erdoğan açıklama ihtiyacı hissetti:</p>

  <p class="normal1">“Hocam hepimiz çok kızgınız ama Batur da Trakyalı olduğu için ayrı bir kızgın.”</p>

  <p class="normal1">Dr. Muzaffer “Benim annem de Rumeli asıllıdır” dedi dalgın bir ses tonuyla. Ailesi Kavalalı imiş. Kavala-Sarışaban.”</p>

  <p class="normal1">“O halde sizin de bu kanlı katilin bulunması için ilave nedeniniz var.”</p>

  <p class="normal1">Muzaffer Sağlam bir an daldı. Sonra toparlandı:</p>

  <p class="normal1">“Olmaz mı! Bir seri katilin varlığı her şeyden önce insanlık için bir tehlikedir. Dilerim, elbirliği içinde katili bulur ve adalete teslim ederiz.”</p>

  <p class="normal1">Batur bu söze içten “İnşallah!” çekti.</p>

  <p class="normal1">Harun artık konuyu toparlamak gerektiğini hissetti:</p>

  <p class="normal1">“Hocam, ben size iki cinayeti de bildiğim yönleriyle anlattım. Nedir fikriniz?”</p>

  <p class="normal1">“Valla, takdir edersiniz ki, ilk anda fazla bir şey söyleyecek durumda değilim. Zaten seri katil geleneği olmayan bir ülkede elimizde bir prototip olamaz. Uluslararası genellemelerden hareket edersek belki ilk ağızda şunlar söylenebilir.”</p>

  <p class="normal1">Üç komiser hemen kalemlerine ve not defterlerine sarılırken Dr. Muzaffer dikkatle ve itinayla sıralamaya başladı:</p>

  <p class="normal1">“Bence katilin derdi sarışın kadınlarla... Tipik tavır fakir insanları seçmektir. Fakir ve yalnız. Ancak bu vakada kurban hanımlar belki yalnız yaşıyorlar ama yalnız değiller. Aileleri var. Yakınları var. En bariz farkı ise, meslek sahibi olmaları yaratıyor. Birisi bankacı...”</p>

  <p class="normal1">Harun tamamladı:</p>

  <p class="normal1">“Diğeri bir ihracat firmasında çalışıyordu. Sevtap çok iyi İngilizce biliyordu. Sık sık yurtdışına seyahat ediyordu.”</p>

  <p class="normal1">Dr. Muzaffer düşünüyormuş gibi yaptı:</p>

  <p class="normal1">“Bence katil de fakir bir aile çocuğu değil. Belki o da okumuş, meslek sahibi biri.”</p>

  <p class="normal1">Harun “Nereden anladınız?” diye sordu merakla.</p>

  <p class="normal1">“Seri katillerin de aralarında hiyerarşi vardır. Fakir ve cahil bir katil, okumuş, meslek sahibi kadınlara takmaz. Kendi sınıfından, hatta daha alt sınıftan birisini arar. Böylece, yakalanma tehlikesinin azaldığını düşünür... Katilin Batılı kökleri veya Batı ile bir irtibatı olabilir.”</p>

  <p class="normal1">Harun şaşkınlıkla “Hocam, katilin Batılı olması ne demek?” diye sordu.</p>

  <p class="normal1">Dr. Sağlam derin derin düşünüyormuş gibi bir tavırla karşılık verdi:</p>

  <p class="normal1">“Anlattığınız cinayetler Oryantal kalıplara uymuyor. Katil cinayetler üzerine çok çalışıyor, detaylı plan kuruyor, hazırlık yapıyor. Halbuki hatırladığım tüm yerli seri katiller daha çok spontan, plansız, programsız hareket eden psikopatlar... Akıllarına esiyor, seçtikleri kişiyi bir anda öldürüyorlar.”</p>

  <p class="normal1">Erdoğan kısık bir sesle sordu:</p>

  <p class="normal1">“Öyle mi dersiniz?”</p>

  <p class="normal1">“Evet, anlattıklarınızdan, çok daha donanımlı, planlı, programlı bir katille karşı karşıya olduğumuz duygusuna kapılıyorum. Sanki, zihin haritası Batı’da şekillenmiş.”</p>

  <p class="normal1">Harun Deniz, Dr. Muzaffer Sağlam’ın kendi anlattıklarından nasıl böyle bir sonuç çıkardığını sonradan uzun uzun düşünecekti!</p>

  <p class="normal1">Dr. Muzaffer devam etti:</p>

  <p class="normal1">“Belki Batı’da, hatta Amerika’da yetişti. Veya Batılı, özellikle Amerikalı seri katiller hakkında çok kitap, makale okudu. Bu tip kitapların Türkçeye çok sayıda çevrilmediğinin farkında olarak, yabancı dil, büyük ihtimalle İngilizce bildiğini de tahmin edebiliriz. Benim bildiğim kadarıyla bu alanda Türkçe eserler arasında Harold Schechter ve David Everitt’in yazdığı <span class="ideitalik">A’dan Z’ye Seri Katiller Ansiklopedisi</span> var. Sevinç Yavuz’un <span class="ideitalik">Koliçi: Bir Seri Katilin Öyküsü</span> adlı eseri, bir de Fikret Topallı’nın uluslararası seri katilleri incelediği 2 ciltlik <span class="ideitalik">Seri Katiller</span> adlı eseri var.”</p>

  <p class="normal1">Dr. Muzaffer’in hafıza gücü genç polisleri her seferinde çok şaşırtıyordu.</p>

  <p class="normal1">Batur Alp “Desenize entelektüel bir katilimiz var” dedi.</p>

  <p class="normal1">“Entelektüel diyemesek de, köy veya taşra kökenli, İstanbul’a bir şekilde yolu düşmüş, dünyayı hiç tanımayan bir katilden bahsetmediğimizi söyleyebilirim.”</p>

  <p class="normal1">Harun dayanamayıp “Hocam, biraz kolay sonuca varmıyor muyuz?” diye sordu.</p>

  <p class="normal1">“Genel verilerle özel sonuçlara vardığım doğru. İster istemez beynim prototip yaratıyor... Ancak... ancak, bazı detaylar da dikkatimden kaçmadı.”</p>

  <p class="normal1">“Ne gibi?</p>

  <p class="normal1">“Anlattığınıza göre katil birbiriyle alakası olmayan, koca şehrin iki ayrı ucunda yaşayan iki ayrı genç kadının evine hiç zor kullanmadan girmiş.”</p>

  <p class="normal1">“Katil ikisini de tanıyor olamaz mı?”</p>

  <p class="normal1">“Olabilir. O halde iki genç kurban hakkında bazı ortak noktalar bulmamız lazım. Ortak akrabalar, arkadaşlar, ortak muhit, ne bileyim ben, belki ortak zevkler, hatta ortak iş hayatı.”</p>

  <p class="normal1">“Elimizde böyle bir ortaklık bilgisi yok!”</p>

  <p class="normal1">“Elimizde böyle bir bilginin olmaması, ortak noktanın olmadığı anlamına gelmez. Ancak ben yine de ortak noktanın bulunmadığı varsayımıyla hareket edeceğim...”</p>

  <p class="normal1">“Benim için en çarpıcı noktalardan biri katilin iki genç kızın evine bu kadar rahat girebilmesidir. İkisiyle de bir tanışıklığı olduğu varsayımı üzerinde muhakkak durulmalı. Bununla ilgili istihbarat çalışması yapılmalıdır. Ancak, benim ilgimi çeken varsayım herhangi bir irtibat olmadan katilin evlere rahatça girebilme durumudur. Ya randevu alıyor ya zili çalıyor, sonra da kurbanlarını bir şekilde ikna edip, normal bir misafir gibi hüsnü kabul görüyor.”</p>

  <p class="normal1">“Bu varsayım bizi nereye götürür?”</p>

  <p class="normal1">“Katilin tipik bir alaturka zihin yapısı olmadığı sonucuna.”</p>

  <p class="normal1">“Nasıl yani?”</p>

  <p class="normal1">“Bizde cinayetlerin çoğunluğu anlık tepkilerle işleniyor. Pusu kuranlar bir nebze plan yapmış oluyorlar. Bizde seri katiller bile ani tepki veren psikopatlar. Öyle ahım şahım oyun kurucu pek yok.”</p>

  <p class="normal1">Batur çok heyecanlanmıştı:</p>

  <p class="normal1">“Eeee!”</p>

  <p class="normal1">“Ancak, belli ki dosyanızdaki seri katil, kurbanları önce tespit etmiş, çalışmış, haklarında bilgi sahibi olmuş; akrabalarını, ahbaplarını, arkadaşlarını, iş durumlarını tespit etmiş. Randevu aldığında veya kapıyı çaldığında kendisini masum, en azından zararsız gösteren bilgiler veriyor olmalı ki kapılar kendisine açılıyor.”</p>

  <p class="normal1">Durakladı. Suratı parladı:</p>

  <p class="normal1">“Kurbanların çalıştıklarını, akşam eve hangi saatte geldiklerini bile tespit etmiş ki iki insanı, akşam, mesai saati sonrası eve ulaşmalarından sonra, kapılarını hiçbir zor kullanmadan açtırarak içeri giriyor.”</p>

  <p class="normal1">Batur “Vay be!” dercesine başını salladı.</p>

  <p class="normal1">Dr. Muzaffer, Harun’a baktı:</p>

  <p class="normal1">“Araştıran, analiz yapan, dersini iyi çalışan, ikna kabiliyeti yüksek bir katille karşı karşıyayız, kabul mü?”</p>

  <p class="normal1">Harun başını öne eğerek “Haklısınız!” dedi.</p>

  <p class="normal1">Dr. Muzaffer hızını alamamıştı:</p>

  <p class="normal1">“Evde cinayet işleniyor, bir kadına saldırılıyor,vajinalar vücutlarından ameliyat edercesine ince bir işçilikle ayrılıyor ama kurbanların oturdukları apartmanlarda kimse hiçbir ses duymuyor... İnce ve hünerli bir iş. Katil çok zeki ve planlı programlı.”</p>

  <p class="normal1">Batur müdahale etti:</p>

  <p class="normal1">“Harun vurguladı ama ben bizzat cinayet mahallerine gitmiş bir polis olarak söyleyeyim, kızların hem boğazlarının kesilmesi, hem de vajinalarının vücutlarından ayrılması tam bir profesyonel işi... Bunu ben söylemiyorum. Adli Tıp’tan gelen doktor arkadaşlar, her iki cinayet mahallinde yaptılar bu tespitleri. Zaten Güngören Cinayeti’yle ilgili Adli Tıp Raporu’nda da vücuda yapılan tüm müdahalelerin adeta bir operatör doktor tarafından ve profesyonel neşterler kullanılarak yapıldığı belirtiliyor. Eminim, Kuzguncuk’la ilgili gelecek rapor şeyleri söyleyecek.”</p>

  <p class="normal1">Dr. Muzaffer “Ben bu işler çok Avrupai diye boşa demiyorum!” diyerek Harun’a göz kırptı.</p>

  <p class="normal1">Erdoğan Bıyık gayet içten “Katilin profesyonel işler çıkardığını biz de saptadık” dedi. “Ama şu ana kadar cinayetlerin Türkiye’ye göre tipik olmadığını, sizin deyiminizle Avrupai bir zihin haritasıyla planlandığını hiç hesaba katmadık.”</p>

  <p class="normal1">Dr. Sağlam ısrarla varsayımını kanıtlamaya çalışıyordu:</p>

  <p class="normal1">“Kolici, Çivici, Avcılar Sapığı Tornavidalı, Artvin Canavarı, Durmuş Anuçin ve diğerleri... Bunların hiçbiri elimizdeki seri katil kadar komplike, detaylı ve zekice planlanmış, karışık cinayetler işlemediler. Katil ya tıp doktoru, hatta operatör, ya da bir operatör-doktor titizliğinde insan kesmesini biliyor. Halk diliyle hunhar bir kasap değil! İnce iş yapıyor.”</p>

  <p class="normal1">Harun’a “ince iş” terimi de garip geldi.</p>

  <p class="normal1">Erdoğan, Hoca’yı teyit etmek istercesine “Hocam bu pezevenk bir dâhi olabilir mi?” diye sordu.</p>

  <p class="normal1">“Dâhi olup olmadığını bilemem. Hoş, ne olduğunu bilecek bilgi birikimi zaten ortada yok. Ama, Harun’un anlattıkları ve genel tecrübelerime dayanarak bazı kör atışlar yaptım, yapıyorum. Bence çok zeki, ince ve detaylı planlar yapabilen, ola ki, yüksek tahsilli, hatta bilimsel düşünmeyi hazım etmiş, analiz yapabilen, araştıran, psikopatların genel durumlarına ters bir şekilde sabırlı davranan biri... Mutlaka bir erkek.”</p>

  <p class="normal1">“Kaç yaşlarındadır?”</p>

  <p class="normal1">“Bilemem ama herhalde erkeklik fizyonomisinde bir sorun yok. Sorun zihninde. Testosteron üretiminin yeterli seviyede, hatta belki de yüksek olduğu yaşlarda. Otuz beş-kırk beş yaş diliminde olsa gerek... Şimdi senaryo yazacağım. Her seri katilin psikopatlar gibi cinsel takıntısı oluyor. Zaten kızcağızları öldürdükten sonra cinsel organlarını kesmesi, cinayetlerin cinsellik üzerine kurgulandığının tipik göstergesi. Ortada tecavüz olmadığına göre belki de cesetlere bakarak kendini tatmin de ediyor. Muhakkak bir cinsel tatmin olmalı. Ama hatırlayın, esas amaç cinsellik değil, avı denetim altına almak.”</p>

  <p class="normal1">Biraz nefeslendikten sonra son noktayı koymak ister gibi ekledi:</p>

  <p class="normal1">“Bence sorun katilin geçmişinde önemli bir yer tutan sarışın ve mavi gözlü bir kadın...”</p>

  <p class="normal1">Harun “Ne gibi bir geçmiş?” diyerek araya girdi.</p>

  <p class="normal1">“Travmatik bir geçmiş. Bu kadın onun bütün hayatını değiştirmiş, hatta beyninin gelişimini etkilemiş olabilir.”</p>

  <p class="normal1">“Kadın, katilin nesi olabilir?”</p>

  <p class="normal1">“Büyük ihtimalle annesi!”</p>

  <p class="normal1">Harun ukala bir tavırla “Tipik Freudian bir yaklaşım” dedi.</p>

  <p class="normal1">“Öyle ama sadece dengesiz bir ilişkiden değil, bir travmadan, olağanüstü bir durumdan bahsediyoruz.”</p>

  <p class="normal1">“Ne gibi?”</p>

  <p class="normal1">“Ne bileyim... Annesini yatakta başka bir erkekle yakalıyor... Üvey baba hem annesini hem kendisini sürekli dövüyor... Üvey baba, oğlan çocuğunu çok küçük yaşta cinsel açıdan istismar ediyor. Hem de uzun yıllar... Annesiyle ensest ilişkiye girenler var... Seri katillerin geçmişlerinde o kadar çok travmatik hikâye var ki... Şu anda İstanbul’da yüzlerce çocuk, yüzlerce ruh hastası anne-baba elinde yüzlerce çeşit travma yaşıyor. Çocukları sonradan tipik bir psikopat yapan büyük ihtimalle zamanında yaşadıkları cinsel istismarlar.”</p>

  <p class="normal1">Harun “Hocam içimi kararttınız” dedi gerçekten üzgün bir sesle. “Şu anda yüzlerce, binlerce günahsız, saf ve tertemiz çocuk, yüzlerce manyak anne-babanın elinde yarının katilleri, seri katilleri, sadistleri, hırsızları, arsızları, ibneleri, puştları olarak yetişiyor ve biz hiçbir şey yapamıyoruz.”</p>

  <p class="normal1">Dr. Muzaffer, Harun’un samimi duyguları karşısında anında sempati hissetti:</p>

  <p class="normal1">“Aynen öyle Komiserim. Başkomiserim.”</p>

  <p class="normal1">“Dünün saf bir çocuğu, ertesi gün hunhar bir katil olabiliyor.”</p>

  <p class="normal1">“Aynen öyle!”</p>

  <p class="normal1">Hepsi bir suskunluğa gömüldü. Sanki söylenecek tüm söz bitmişti. Harun saatine baktı. Saat 12.47’yi gösteriyordu.</p>

  <p class="normal1">“Aman Hocam. İyi niyetinizi istismar etmişiz. Neredeyse üç saattir sizi esir aldık.”</p>

  <p class="normal1">“Rica ederim! Ben büyük keyif aldım. Ama sanmam ki fazla bir faydam olsun.”</p>

  <p class="normal1">Batur kendinden hiç beklenmedik bir şekilde “Hocam, inanın vaktin asıl geçtiğini anlamadım” dedi. “Ankara’daki Akademi eğitiminden beri bu kadar yeni bilgiye ulaşmamıştım. Hatta bu kadar komprime bilgiye, bu kadar kısa sürede ulaşmamıştım.”</p>

  <p class="normal1">Sözü Erdoğan aldı:</p>

  <p class="normal1">“Hocam, bizi üç saatte seri katil uzmanı yaptınız... Uzman lafını abarttım, ama bize kimse seri katilleri bu kadar sarih ve anlaşılır anlatmamıştı. Kimse bu kadar geniş açıdan bizi tenvir etmemişti.”</p>

  <p class="normal1">Valikonağı Caddesi’ne çıktıklarında üçü de soğuk havayı ciğerlerine çekmek istedi.</p>

  <p class="normal1">Bir süre sessiz yürüdüler.</p>

  <p class="normal1">Birden Erdoğan “Adam derya deniz” dedi. “Üç saattir bizi teslim aldı. Bilgiye boğdu. İsimleri teker teker sektirmeden saydı. Beni çok etkiledi” dedi.</p>

  <p class="normal1">Batur aynen katıldığını beyan etti:</p>

  <p class="normal1">“Herhalde, seri katiller alanında Türkiye’de bu kadar bilgili başka bir otorite yoktur.”</p>

  <p class="normal1">Harun ise durgundu.</p>

  <p class="normal1">Erdoğan “Harun galiba senin bazı tereddütlerin var” dedi.</p>

  <p class="normal1">“Yok, tereddüt denemez. Sadece Dr. Muzaffer Sağlam’da beni rahatsız eden bir tavır var.”</p>

  <p class="normal1">“Ne gibi?”</p>

  <p class="normal1">“Ne bileyim, sanki bazı bilgileri gizledi.”</p>

  <p class="normal1">“Sen her şeyi, herkesi kuşkuyla karşılamaya bayılırsın. Seni rahatsız eden tam olarak ne?”</p>

  <p class="normal1">“Söyledim işte, bazı bilgileri ya esirgedi ya da değiştirdi.”</p>

  <p class="normal1">Batur söze girdi:</p>

  <p class="normal1">“İçeride bir ara bana psikopat muamelesi çektiniz. Ulan esas psikopat, daha doğrusu paranoyak Harun be!”</p>

  <p class="normal1">Erdoğan ise daha yumuşaktı:</p>

  <p class="normal1">“Adamın bize garip gelmesi normal. Ne de olsa psikiyatr. Hayatı ruh hastalarıyla geçiyor.”</p>

  <p class="normal1">Batur gülerek “Adam deli doktoru” dedi. “Delilerle yıllardır yata kalka kendisi de hafiften kafayı çizdirmiş olabilir.”</p>
</body>
</html>
