<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Aşkın Gözyaşları II - Sinan Yağmur</title>
  <link href="../Styles/Fontlar.css" rel="stylesheet" type="text/css" />
  <link href="../Styles/Nakkal.css" rel="stylesheet" type="text/css" />
</head>

<body>
  <p><br /></p>
  <hr class="c2" />

  <h1 id="heading_id_2" style="text-align: center;"><strong>Şems'im Geldi</strong></h1>
  <hr class="c2" />

  <p><br />
  <br /></p>

  <p style="text-align: center;"><i>Senin sevgin yüzündendir ki, göz güneşten nur alır,</i></p>

  <p style="text-align: center;"><i>bulut topraktan su içer.</i></p>

  <p>Uzun yollardan geldim, sana geldim. Yoruldum, duruldum bir nehir bunca sene yatağını mı arar? Aradım. Aktım. Kimsesizim. Yalnızlığımda seni biriktirmişim meğerse. Alnım kırıştı. Her kırışıkta aradığımı sakladım, görmesin yaban gözler diye. Yabana değilim. Kimsesizim ey Bahaddin'in oğlu. Aç sadrını, sana geldim. Beklediğin bendim. Aradığım şendin. Ben Şems'inim."</p>

  <p>Hayat hamdır, hamlığı elbet bir pişiren vardır. Hayatın hamı, Konya'nın yalnızı bekleyedursun, bir güneş çölleri yararak, dağlar aşarak yüreği ateş topu yolcu, yolları tepeleyerek, tozlan ardında sürükleyerek gelmektedir.</p>

  <p>Allah, yalnızlığı, yalnızlığın ortağı olan dostluk olmaksızın yaratmazdı. Havva'yı Adem'in yalnızlığını bitirmek için yaratmıştı. Ne merhemi olmadan ağrı ne de doygunluk olmadan açlık var olamaz. Yalnızlığın ilacı beklemekten geçer, çünkü yalnızlık sadece zamanın bir oyunudur: Bir bütünün parçaları yalnızca anlarla birbirlerinden ayrılmışlardır. Konya ile Tebriz'i, bu iki parçaya acaba binlerce yıl mı yoksa göz açıp kapatıncaya kadar geçen an mı ayırmaktadır? İki göğüste çarpan aynı yürek, birbirlerinden sadece altmış günlük yol ötede: Mevlâna Celaleddin, Konya'nın Gülü, yüreğin bir yarısı; Şems, Tebriz'in İnsan-ı Kâmil'i, yüreğin diğer yarısı. Aynı havayı soluyan, aynı göğün altında dua edip birbirlerine doğru sürüklenen bu iki can, suları kabaran iki nehir gibi aynı denize akıyorlardı. Merace'l Bahreyn kaçınılmaz kaderdi.</p>

  <p>Şems-i Tebrizî, her ilmin âlimi, simyacı; bütün mukaddes kitapları hatmetmiş bir derya... Başkalarının dergâhında hikmet aradıysa da bulamadı ve Tebriz'de daha fazla duramadı. Bir gün, elinde ney'inden başka bir şeyi olmadan, rahatlığın ve mantığın eşiğini aşıp, duyguları coşan bir selmişçesine, evini terk etti. O Tebriz'den ayrılalı üç beş ay olmuştu ki evleri yandı, annesi babası yanan evin içinde uykuya yakalanıp diri diri yandılar. Şems İsfahan'daydı. Duyar duymaz koştu. Artık kan bağından dünyada kimsesi kalmamıştı. Gönül bağını ise ilahi kader kördüğümleri açarak birleştirecekti.</p>

  <p>Yüklüğünü boşaltıp, Allah aşkıyla yüreğini yaktı. Alevlerin göğe uzanışını, mesajını cennete ulaştırırcasına izledi."Aramakbenim hayatım, kendimi Sana adıyorum." dedi. Kendini bırakıp dünyanın üzerinde uçmasına izin vermekten ve kendi iradesinin çok üstünde bir şeye kapılıp yol almasından başka çare yoktu.</p>

  <p>Günlerini düşünerek ve dua ederek geçirdi. Üzerindeki paçavralar ve darmadağınık görünüşüyle insanlar onu dilenci sanıyorlardı. Ama o asla cuma namazlarında caminin önünde birikmiş diğer dilenciler ordusuyla beraber el açmamıştı. Bir sûfi olmasına rağmen, dervişlerin ve tekkenin bütün bilgilerini, onların yoluna girmeyi reddediyordu. Şems'den başka adı, dünyadan başka da yeri yoktu. Allah'ın rahmetiyle yaşıyor, incirlerle, çöl meyveleriyle besleniyor, açlığa daha fazla dayanamadığından da Şam'ın su değirmenlerinde yevmiyesi bir iki kuruşa çalışıyordu. Bazen de sanatı olan sepetçilikten istifade sepet örerek günlük ihtiyacını karşılıyordu. Sırtındaki siyah feracesi, elindeki üflediği neyden başka dünyalık malı yoktu. Sanki bu dünyanın adamı değilmiş, başka âlemlerden gelmiş gibiydi. Ömründe hiç kimseden değil hediye, ödünç bir kuruş dahi almamıştı. Sert mizacı, sivri dili ile keskin bakışlı bir şahin gibiydi. Hayvanları çok severdi. Kuşlardan şahine bayılırdı. Kurdun serâzatlığına ve gururuna hayrandı, "bir kemik için hürriyetini satan zavallıcıklar" tasmalı köpeklerden nefret ederdi.</p>

  <p>Yıllar boyu yolculuklarını yaya yaptı. Bir tek Konya'dan kendini sürgüne attığında bir eşeğe binmişti, bir kez da Sultan Veled ile Şam'dan Konya'ya dönerken bir ata binmek zorunda kalmıştı. Artık yaşlanmıştı, bacakları vücudunu çekemiyordu. Yorulmuştu bedeni. Çünkü Şems kendini bedenli bir insanın bu dünyaya ait olabileceği en alt seviyeye indirmişti.</p>

  <p>Her ne kadar ismini, cismini insanlardan saklamaya da çalışsa, böylesine yanan bir ateş gizlenemez. Şems adı çarşıda ve camide sık sık duyulur olmuştu. İnsanlar onun, nâmını Şems-i Perende olarak mırıldanıyorlardı. Müzik ve semayla kendinden geçmiş bir meczup olduğunu düşünüyorlardı; tabii tehlikeliydi de! Ondaki yanışın kokusu geliyor, insanlar çekinerek yanından uzaklaşıyorlardı. Öyle bir ateşle yanıyordu ki, çevresindeki hava sanki çatırdıyordu.</p>

  <p>İşte o gece, elmastan yıldızlarla bezeli gökyüzünün altındaki o soğuk ormanda, yanan odunların çıkardığı dumanın güzel kokusu etrafa yayılırken, Şems, Allah'a yakardı: "Sonsuza kadar yalnız olmaya mı, kâfir Moğolların toprağında bir seyyah olarak mı kalmalıyım? Seni sevenlerden birine götür beni. Seni sadece umut ve korkuyla değil, güzelliğin için sevecek birine. Böylelikle sesim diğerlerininkiyle birleşir. İzin ver de diğerlerinin anlamadığı bir dili konuşayım."</p>

  <p>Şems'in sıradışı huylarından birisi de cami gasilhanesinde sabahlamak, mümkünse tabutun içine girip kapağı örtüp içinde uyuklamaktı. Yine bir gece böyle yaparak yattı. Rüyasında çölün ortasında kum fırtınasına yakalanmış, sağa sola nereye gideceğini bilmez bir haldeydi. Yere düşer, kumlar üzerini kapatmaktadır, boğulmak üzeredir, elini semaya kaldırıp: "Al canımı Allah'ım, ama lütfen önce dostumun yüzünü bana göster." diye duaya başlar. Gaibden bir ses:</p>

  <p>- Karşılığında Allah'a ne vereceksin? Diye seslenir. Şems tereddüt etmeden:</p>

  <p>- Canımı, kanlara boyanacak başımı.</p>

  <p>- Anadolu'ya git, Belhli Baha Veled'in oğlunu bul...</p>

  <p>Uyanır. Kan ter içindedir. Tabutun kapağını kaldırır. Abdestini alır ve Anadolu'ya doğru yola düşer. Uğradığı her yerde:</p>

  <p>- Bahaeddin Veled hangi şehirdedir, yaşar mı, ölü müdür? diye sorar.</p>

  <p>- Konya'dadır, ölmüştür. Yerini oğlu Ceialeddin almıştır, cevabını alır.</p>

  <p>Ömür boyu arayış insana sabırlı olmayı öğretir. Şems de bekleyip doğru zamanda hareket etmeyi bilecek kadar iyi tanıyordu sabrı.</p>

  <p>Konya kışa hazırlanıyordu. Hava soğumaya başlamıştı, şehir sabahları sislere teslim oluyordu. Ancak o gün bambaşka bir hava vardı. Neredeyse güneşli bir günü görmeyeli günler olmuştu. O gün hava günlük güneşlikti. Dervişlerim, müritlerimle ve kalabalık bir cemaatle İplikçi Câmi'sine geçiyordum. Yorgun ve halsiz olduğum için bana binek olarak katır hazırlamışlar ve beni iki derviş, katıra bindirmişti.</p>

  <p>Camiye yaklaşırken esnaf ve yoldaki halk hal hatır sormak için etrafıma toplandılar. Kalabalığımız iyice artmış, ben de camiye yaklaşmak üzereydim. Yaşlı bir yabana kalabalığı yarıp katırın yanına yaklaştı. Gözlerim onu bir yerden tanıyacak gibiydi ama nereden? Meçhul yabancı aniden elimdeki yulara uzanıp katırın önüne geçerek bizi durdurdu. Ben şaşırmış ne yapmaya çalıştığını anlamaya çalışırken bazı dervişlerim onun yakasına yapışmaya niyetlenmişlerdi. Onlara mâni oldum.</p>

  <p>- Durun bakalım, derdi neymiş, öğrenelim. Söyle ey yabancı, dilenci misin? Yardım istiyorsan namazdan sonra dergâha gel, ihtiyacın karşılansın. Şimdi ezan okunacak, namaza yetişeceğim, önümüzden çekil!</p>

  <p>- Evet. Dilenciyim. Ama dünyalık değil ahiretlik istiyorum.</p>

  <p>- Nasıl bir ahiretlik?</p>

  <p>- Aşk istiyorum, var mıdır bana vereceğin aşk?</p>

  <p>Bu sesler?.. Aman Allah'ım, bu sesler yabancı değil. Daha önce duyduğum bir ses... Nedir bütün bu olanlar? Diye düşünerek katırı cami avlusuna doğru sürdüm. Arkamdan gür bir ses ile:</p>

  <p>- Sen, Baha Veled'in oğlu Mevlâna Celaleddin misin?</p>

  <p>- Evet, benim.</p>

  <p>- Senin için Rum diyarının, bütün Islâm topraklarının en büyük âlimi diyorlar. Doğru mu?</p>

  <p>- Hayır, ben kuru ekmek yiyen bir adamım, kimseden fazla bildiğim yoktur. Babamın makamını boş bırakmıyorum o kadar.</p>

  <p>- Bir sualim var. Bunun cevabını bulmak için dolaşmadığım memleket kalmadı. Semerkant'tan tut da Necef çölüne kadar İslâm topraklarında cevabını aradım.</p>

  <p>- Neymiş sualin?</p>

  <p>- Söyle bana, içlerinden hangisi daha büyüktü; ermiş Bâyezid-i Bistâmî mi yoksa Hz. Muhammed mi?</p>

  <p>"Bu ne biçim sualdir? Ulu orta herkesin içinde sorulacak soru mudur? Benim olduğuma şükret be adam, yoksa bu halk sualinden dolayı linç ederdi seni!" diye düşünerek soru karşısında değil de halkın yabancıya tavrından çekindiğim için afalladım.</p>

  <p>- Nasıl bir sual bu? Hiç şüphe yok ki Hz. Muhammed büyüktür.</p>

  <p>- Peki, Hz. Muhammed daha büyükse neden "Seni daha bilmem gerektiği gibi bilemedim" dedi de, Bâyezid “Zafer benimdir! İtibarım ne büyüktür; çünkü sadece Allah'la doluyum!.." dedi?</p>

  <p>- Hz. Muhammed hâlâ Allah'ı arıyordu. Ve bildikleri durmak için ona yeterli gelmiyordu. Bâyezid ise Allah'ın içinde kaybolmuştu. O vardığını sandı ama varmak diye bir şey yoktur.</p>

  <p>Yabancı, kafasını bir aşağı bir yukarı salladı:</p>

  <p>- Babanın oğluymuşsun...</p>

  <p>Her zaman yaptığım üzere namazdan sonra vaaza başladım. Cami tıklım tıklım yine doluydu.</p>

  <p>Vaaz mevzuu olarak Kuran'dan bir ayet seçtim: "Söz, esasında onların karşısında doğruluğunu ispatladı ama onlar inanmıyorlar. "</p>

  <p>Münafık gerçekte iman etmediği halde, kendini mümin gösteren kimsedir. Bu yönüyle, münafıklık, bir inanç sahtekârlığıdır. Mü'min kişi, inkârcı olmadığından dolayı; inkârcı ise münafık olmadığı için şükretmelidir. Çünkü münafıklık inkârcılıktan beterdir. Kur'an-ı Kerim'de Aşkın Mâliki şöyle buyurmaktadır: "Şüpheyok ki münafıklar, cehennemin en alt tabakasındadırlar." dediğimde arka taraftan "Allahhhhhhh, Aşk Allahtır." diye bir feryat yükseldi. Sesin geldiği tarafa baktığımda o meçhul yabancıydı. Ayakta, durmadan elini havaya kaldırarak bağırıyordu. Birden "Aşkkkk" diye inleyerek olduğu yere bayıldı.</p>

  <p>Kürsüden hemen inip yanına vardım. Halının üzerine yüz üstü yığılmıştı. Dervişlerim de yanıma gelmişti.</p>

  <p>- Misafirimizdir, kucaklayın dergaha taşıyın, matbahın yanındaki odaya yatırın. Ben birazdan ardınızdan yetişeceğim.</p>

  <p>Dergâha geldim, dervişlere sordum:</p>

  <p>-Tembihlediğim gibi yaptınız mı?</p>

  <p>- Evet efendim, dediğiniz gibi matbahın hemen yanı başındaki odaya döşeği serdik ve yatırdık, şimdi uyuyor. Belli ki çok uzun yollardan dinlenmeksizin gelmişçesine yorgun ve bîtâb...</p>

  <p>- Ateşbaz'a söyleyin, çorbayı erken pişirsin bu akşam. Bu odada misafirim ile sofrada olacağız. Üzeyir Hekim de gelsin, belki muayene ettiririz konuğumuzu.</p>

  <p>Kapıyı hafifçe araladım, uyanmasın diye çekinerek usulca girdim içeri. Üzerinde ince bir şilte örtülü, uyuyordu. Ayaktaydım, umulmadık zamanda, ulu orta meydanda ateşi üşüten, suyu terleten suali soran yabancıyı seyre dalmıştım. Söyle bana yabancı, in misin, cin misin? Nereden gelirsin, nereye gidersin? Ay mısın, yıldız mısın, güneş misin? Alnında parlayan nurları nereden biriktirdin ey yabancı? Ne güzel uyuyorsun. Sessiz çığlıkları biriktirmiş gibi şakağın, her kıvrımı ayrı uçurumları taşımışçasına. Ne güzel sordun, bu sualleri çok mu derinlerden çekip aldın? Bunca yıl bu sorularda mı kıvrandın? Senelerce beklediğim sır mısın? Ey yabancı, hangi denizleri yuttun da geldin? Beni de tufanına götürmeye mi geldin? Uykusuz gecelerin yorgunluğu saçlarına düşmüş, saçları ağartan o güne beni hazırlamaya mı geldin? Bir bebek gibi uyuyan koca adam, nedir ismin, dağların yüklenmediğini taşıyor gibi yorgun cismin. Hele bir uyan bakalım, görelim Mevla'm hayır eylemiş mi?</p>

  <p>Dünyamı sarsmaya mı geldin ey yolcu? Yolunu mu kaybettin ey yabancı? İsmini henüz bilmiyorum. Sana nasıl, ne diye sesleneyim? Sen gelmeden önce kurulu bir düzenim vardı. Sen bu düzenimi dağıtmaya mı geldin?Ta uzaklardan, çölleri kavurdun da mı geliyorsun?</p>

  <p>Belli ki yalnız bir adamsın. Yüzün güneşte yanmış, dudakların susuzluktan çatlamış, gözlerin göğün rengini kendisine almış ve alnın seni üzenleri perişan etmiş.</p>

  <p>Bakışların tanıdık geldi. Sesini önceden de duymuştum. Neydi o soru öyle? Benimle nasıl konuştun? Daha önceki bir konuşmanın devamıymış gibi konuştun benimle. Nasıl bir yoldan geldin? Öyle bir yoldan gelmişsin ki korkunç çöllere uzanan bir yol dikenli ve kayalıklarla dolu bir yol. Tufan seli, kurtların şimşek bakışı, çakalların uluması ile yankılanan ve haramilerin tuzak kurduğu bir yol bu.</p>

  <p>Uyan yolcu. Bana geldiğin yolları anlat. Uyan yabancı. Bana getirdiğin sırrı üfle. Yoksa beklediğim değil misin?</p>

  <p>- Evet hatırlıyorum. Sen Şam'da aniden ortaya çıkıp, kolumdan yakalayıp "Ey dünya sarrafı beni bul"diyen o adamdın. İyi de ben seni bulacakken, sen beni buldun!</p>

  <p>Kendine gelen adam, çorbasını içtikten sonra yıkandı, ona kıyafetlerimden verildi. Kendisinin mazisini sorduğumda:</p>

  <p>-Yavaş yavaş beni tanıyacaksın, feracem de kurur kurumaz getirilsin, onsuz kendimi çıplak hissederim.</p>

  <p>- Neden hep siyah giyinmişsin? Tek elbisen bunlar mı?</p>

  <p>- Libas bedendeki tendir. Senin çok mu tenin var? Siyahı severim. Ömrümde siyahın dışında libas giyinmedim. Dışım gece olsun ki içimim güneşi belli olsun.</p>

  <p>- İsmin üzere yani.</p>

  <p>- Mevlanâ mı diyeyim sana Celaleddin mi?</p>

  <p>- Hangisini dilersen söyle. Celaleddin ya da Mevlâna...</p>

  <p>Bak sen dedin, hangisini istersen söyle diye, sen kelimecilik, şekilcilikten uzaksın. İnsanların makamına, nişanına göre değerlendirmeyensin öyle değil mi?</p>

  <p>- Elbette.</p>

  <p>- O zaman sana ne elbisemin renginden, feracemden? Bunlara takılırsan daha çok beklersin. Geç kılık, kıyafeti. Öze bak, seninle yolculuğumuz işte orada başlayacak.</p>

  <p>- Derûnî yolculuk mu?</p>

  <p>- Evet.</p>

  <p>- Ben gençliğimde derûnî yolculuğa çıktım. Tekrar yapmamın ne gereği var.</p>

  <p>- Peki aşkın dağında bir tünel kazıp, ışığı ucundan bile olsa görebildin mi?</p>

  <p>- Hayır.</p>

  <p>- Sen yolu seyretmişsin, yolda yürümemişsin. Gidenleri seyre dalmak senin de aynı yolculuğu yaptığın manasına gelmez.</p>

  <p>- Halvetim olmamış yani?..</p>

  <p>- Senin yaptığın halvet değil, uzlet. Uzleti peygamberler yapar. Hz. Yusuf kuyuda, Hz. Musa çölde, Hz. İsa ağacın üzerinde ve âlemlerin efendisi mağarada uzlet yapardı. Çünkü uzlet tek kişilik yalnızlıkta yanmak, ermektir. Bizimkisi halvet, iki kişilik yalnızlıkta az yemek, mümkünse visal orucu tutmak, az konuşmak, çok zikretmek, secdeden miraca çıkmaktır.</p>

  <p>- Şimdilik hazır değilim.</p>

  <p>- Ben sana bir ateş atayım da yapar mısın, yapmaz mısın, sen bilirsin...</p>

  <p>&nbsp;</p>
</body>
</html>
