<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Aşkın Gözyaşları II - Sinan Yağmur</title>
  <link href="../Styles/Fontlar.css" rel="stylesheet" type="text/css" />
  <link href="../Styles/Nakkal.css" rel="stylesheet" type="text/css" />
</head>

<body>
  <p><br /></p>
  <hr class="c2" />

  <h1 id="heading_id_2" style="text-align: center;"><strong>17 Aralık; Konya Mahşerî Kalabalık</strong></h1>
  <hr class="c2" />

  <p><br />
  <br /></p>

  <p style="text-align: center;"><i>İnsan dilini bıraktım, meleklerin dili ile yalvarıyorum sana.</i></p>

  <p style="text-align: center;"><i>Gel artık, güzel ölüm, ruhum seni çok özledi</i></p>

  <p style="text-align: center;"><i>Aşk dolu göğsüme kon da, dünyanın zincirlerini çöz.</i></p>

  <p style="text-align: center;"><i>Çok yoruldum pas tutan zincirleri sürüklemekten.</i></p>

  <p>Konya mahşeri kalabalığı ilk kez görmektedir. Sis ve soğuk hüküm mü sürer yüreklerin pirine sel olup akan kalabalığı durdurmaya? Hastalığının ağırlaştığı bütün şehre yayıldıktan sonra... Kadınlar ağıtlarda, çocuklar dualarda... Şehrin bütün halkı dergâhı çepeçevre sarmış. Şehirde bir tane sokak boş değil. Bir yandan şifa duaları... Diğer yandan Mekke'den getirilen zemzemler sunulmakta Mevlâna'ya vefa borcu adına. Hristiyan, Yahudi, Rum, Ermeni kaç çeşit millet ve inanç varsa hepsi bir meydanda toplanmış. Üzüntü aynı...Temenni aynı... Niyazlar aynı... Civar şehirlerden gelenlerin yolda olduğu söyleniyor. Saray, kapılarını onları misafir etmeye açmış. Aşlar kaynatılmış kazan kazan. Kudüm sesleri yankılanıyor dergahtan bütün Konya'ya. Rebab eşlik ediyor kudüme, ardından yanık ney sesi geliyor. Şems'in Sultan Veled'e hediye ettiği tek dünya malı olan ney üfleniyor. Nağmeleri bulutlara değe değe... Gök eşlik etti edecek yerdeki insanların hüznüne.</p>

  <p>Dışarıda feryat figan, içeride sessizliği donduracak derin sükût. Dergâhın bir odasında kadınlar toplaşmış ağlarken Mevlâna duymuş ve düğün evinde ağlanmaz! Söyleyin sussunlar diye haber yollar. Şems'in odasındaki döşeğe yatırıldığında vasiyetini yazdırmış ve oğlu Sultan Veled'e:</p>

  <p>-Dergahta yaşayan herkesten teker teker benim için helallik al. Sonra her bir dervişi şehre yolla, kapı kapı dolaşıp bana helallik istesinler. Hüsameddin ile sen de matbahtan ekmek alıp sokak sokak nerede hayvan görürseniz dağıtın. Cami ve çeşme kurnalarına su doldurun, kuşlar içsin. Vasiyetimi unutma oğlum, sırrımızı da. Dediğim gibi, beni Hüsameddin yıkasın, kefenlesin. Bilal Derviş salâmı versin. Salâda söyleyeceği şudur: "Burada bir âşık vardı, mâşuğuna kanatlandı." Namazımı Sadreddin Konevî kıldıracak ve toprağa senin elinden defnedileceğim.</p>

  <p>Mevlâna, son iki gündür bir kelime dahi konuşmadan suskunca tavana baktı durdu. İçinden ayetler okuyor, masmavi gözleri ile kerpiç tavanı süzüyordu. Son zamanlarda ateşi iyice yükselmiş, alnından terler akıyordu. Başına koydukları ıslak bez az sonra kupkuru oluyordu. Ağrıları, sayıklamaları yoktu ama arada ciğerleri sökercesine öksürüğü tutuyordu. Kerra Hatun başta olmak üzere kadınlar avluda toplanmış, Kur'an tilavet ediyorlardı. Dervişler, hafızlar hatim indiriyorlardı.</p>

  <p>Takvimden bir yaprak daha düşüyordu. 17 Aralık akşamıydı... İki gündür sus pus olan Mevlâna'nın hâline kimse mana veremiyordu. Sultan Veled babasını sırtından tutup yatağın içerisinde doğrultuyor, Hüsamettin elindeki ıslak bez ile Mevlâna'nın terini siliyordu. Bir yandan da abdest için yüzünü, kolunu, ayaklarını yıkıyorlardı. Hastalandığından bu yana namazlarını yattığı yerden ima ile kılmak zorunda kalmıştı. Başını kaldıracak, oturacak dermanı kalmamıştı.</p>

  <p>O akşam da namazını yattığı yerde gözleri ile kıldı. Yine sustu... Parmağı ile duvarda asılı duran Kur'an-ı Kerim'i işaret etti. Sultan Veled aldı, bez kılıfından çıkartacaktı ki "Çıkartma!" der gibi başını salladı. Göğsünü gösterdi. Sultan Veled ne demek istediğini anlamıştı. Kur'an-ı Kerim'i babasının göğsünün üzerine yavaşça bıraktı. Mevlâna kerpiç tavana bakmaya devam etti.</p>

  <p>Biraz zaman geçmişti. Odadakiler kendi aralarında konuşuyorlardı. Mevlâna birden bağırdı:</p>

  <p>- Susun! Ezanı dinleyin!</p>

  <p>Sultan Veled:</p>

  <p>- Baba ne ezanı, daha yatsıya çok var.</p>

  <p>- Duymuyor musunuz ezanı, tanımadınız mı sesi? Ezanı okuyan Şems... Şems beni çağırıyor. Mâşuğum aşkın son yolculuğunda yolcusunu yalnız bırakmıyor.</p>

  <p>Sultan Veled babasını kucaklar,</p>

  <p>- Oğlum duydun değil mi? Şems ezanımızı okuyor...</p>

  <p>Mevlâna, Ezan-ı Muhammedi'nin son cümlelerini okur ve başı oğlunun omzuna düşer.</p>

  <p>-Allahu Ekber, Allahu Ekber. Lâ ilâhe illallah..!'</p>

  <p><br /></p>
</body>
</html>
