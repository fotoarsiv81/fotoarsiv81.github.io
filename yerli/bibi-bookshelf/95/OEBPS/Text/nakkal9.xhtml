<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Aşkın Gözyaşları II - Sinan Yağmur</title>
  <link href="../Styles/Fontlar.css" rel="stylesheet" type="text/css" />
  <link href="../Styles/Nakkal.css" rel="stylesheet" type="text/css" />
</head>

<body>
  <p><br /></p>
  <hr class="c2" />

  <h1 id="heading_id_2" style="text-align: center;"><strong>Annemi Defnettiğim Vatanım: Karamanım</strong></h1>
  <hr class="c2" />

  <p><br />
  <br /></p>

  <p style="text-align: center;"><i>Aşkın hikâyesini, durmaksızın feryâd eden bülbüle değil;</i></p>

  <p style="text-align: center;"><i>sessiz sedâsız can veren pervanelere sor.</i></p>

  <p style="text-align: center;"><i>Dokunsam hangi buluta ateş akıyor.</i></p>

  <p style="text-align: center;"><i>Nereden bilebilirdim! Sır dolu</i></p>

  <p style="text-align: center;"><i>kırık ayna ateşle sınanmazmış...</i></p>

  <p>Baharı müjdeleyen Nevruz ile Karaman'a girmiş olduk. Uğradığımız yerlerin hiçbirinde uzun kalmaya niyetimiz yoktu. Kimi şehirde birkaç ay, kimi şehirde de bir seneye yakın konakladığımız olmuştu. Ama, ne yaparsın ki, insan yazgısının, "kısmet" dedikleri o gücün çizmiş olduğu yol farklıydı. Lârende'de halkın çok saydığı, zengin ve bilge bir adam, Lala Şerafeddin oturuyordu. Ünlü Bahaeddin Veled ile oğlunun beldeye gelmiş olduklarının haberini aldığında, içinde büyük bir sevinç duyar. Kendisi çok yumuşak huylu, güler yüzlü ve misafirperver bir kişiydi. Böyle olunca, yeni gelenlerden din konusunda öğreneceği fazla bir şey yoksa da, alacağı derslerin olacağını düşündü. Bizi karşılamaya koştu ve kendi evinde kalmamızı rica etti. Babam başta reddetti; ne var ki, Lala Şerafeddin öylesine nazik ve tatlı bir kişi idi ki, ricasını kıramadı. Evine gidip orada misafir olduk. Güzel ev çiçeklerle dolu bir bahçe ile çevrelenmişti. Lala Şerafeddin'in dillere destan güzellikte bir kızı vardı. Gevher Hatun idi adı. Lala Şerafeddin, kızı ile hep gurur duymaktaydı. Babam ve annem de çok sevmişlerdi Gevher Banu'yu.</p>

  <p>Babam artık evlenip bir yuva kurma zamanımın geldiğini söyledi. Benimse hiç böyle bir niyetim yoktu. Henüz evlenecek ve bir ailenin yükünü sırtlanacak hâlde olmadığım! söyledim. Babam fazla ısrar etmedi, ama gönlü de buruklaşmışti. Torun sevmek istiyordu. Gelin olarak kimi düşündüklerini sorduğumda Gevher Hatun'u düşündüklerini öğrendim. Razı oldum. İstemeye gittiler, ancak henüz yüzüklerimiz takılmamıştı. Gevher'e haber saldım, buluşmak istediğimi bildirdim.</p>

  <p>Gevher'di ismi. Gül yanağına bakıp bakıp hayran kalmıştım. Görücü usuli idi evlilik adımımız. Hayatımı adayacağım bir kadındı. Kadından öte yoluma candı. Gözlerinde binlerce kadının bakışını toplamış bir ışık taşıyordu. Öyle bir ışık ki içime işledikçe gözlerine yandım. Yandım. Her şey sadece yanmakla oluyordu. Bir damla düşünce gökten kıpkırmızı kesildi her yanım. Güneş sadece bir parça baktı yüzüme, yandım. Damla damla terledim, boğuldum. Ailesinin verdiği isimden ziyâde yüreğimden bir isim vermeliydim ona: Gül Hatun. Gonca-i gülüm diyordum, goncayı unuttum. Bir cemre düştü tenime, yandım. Nefesim kat be kat arttı, heyecanım kilitledi perçinleşmiş ellerimi ve gözlerim hep aynı; sadece sevdasını bekler. Bekler... Bekler... Ve bekler...</p>

  <p>Yanı başındaki toprak kokusu içine içine işler gülün. Gül benim. Gül, sevdasızlığa mahkûm olmuş gonca, sevda güle meftun olsa da sadece sevgili, maşuk. Gül sevdaya, sevda da güle vurgun.</p>

  <p>Gül Hatun ile ilk buluşmamızda heyecan içerisindeyim. Ay göklerin kıyısına yaklaşmış, aniden göklerin beyaz kâğıdı batı dağlarının sivri uçlarına değmiş, kırılmış ve ufukların görülmeyen kale sırtlarına düşmüş. Şafak vaktidir. Bülbüllerin şenlik ötüşleri güllere yayılıyor. Karaman'a bahar gelmiş. Gönlüme Gül Hatun düşmüş. Onu birkaç kez bahçelerinde görmüştüm. Utangaç ve endamlı yürüyerek bize ayran ikram etmişti. Ceylan gözlerine baktım. Mehtap çeşmesinin yanında bekleyen asude kız telaşlı. Yanına yaklaşıyorum, elimdeki kırmızı gülü uzatıyorum. Onun elinden önce kırmızı gülün yaprakları titriyor.Terleyen ellerine alıyor gülü, parmakları ince, narin kristal yumağı hâlinde gülü tutuyor. Kınalı avuçlarında asude bir duanın "Âmin'lerini taşırmış gibi elleri titriyordu. Alnı bir yayla serinliğinin edasında bembeyazdı. Sesinde ıhlamur kokusu... Avucumdaki firuze taşı yüzüğü uzatıyorum.</p>

  <p>- Yüzüğü Mümine annem versin, uygun olanı budur. Onun da yaşamak istediği mutluluklardan birisi de evladının yüzüğünü gelininin parmağına kendi elleri ile takmasıdır, dedi.</p>

  <p>- Çok ince düşüncelisin. Bu benim hiç aklıma gelmemişti.</p>

  <p>- Böyle buluşmalar beni rahatsız ediyor.</p>

  <p>- O halde düğünümüze kadar mektuplaşalım.</p>

  <p>- Ama ben güzel mektuplar yazamam ki.</p>

  <p>- Olsun. Yüreğini birkaç kelime ile dök yeter.</p>

  <p>İlk mektubu ben yazdım:</p>

  <p>"Benim Gül'üme...</p>

  <p>Zaman geçer... İnsan geçer... Dünyada her şey geçer; zaman öyle bir zaman olur ki sevda da zamana ayak uyduramaz. Gönül sevdada geçer, gönüle yâr geçer. Çok değil, sadece birazcık mevsim geçer, sıcak gelir, kış gelir; bahar geçer... Taşın yanında ağır olduğunu, ateşin ancak düştüğü yeri yaktığını yeni öğrendim. Aşk da ateş mi demektir, hani her-düştüğü gönlü yakar ya... Mevsimlerden gözyaşı değil henüz, mevsim aşk mevsimi. Ey sevdamın Gül Hatun'u, beşinci mevsimim sensin, sen sadece sen değilsin, bensin; bendensin, benimsin.</p>

  <p>Katre katre sen kokarsın toprağa nihayet düştüğümde. Ruhumun arzu dolu meyvesi sensin. Gül. Güle gülmek yaraşır, sevdaya da gül. Hani nerde aşkın sahibi gönü!? Dur, yorulma! Sevdam sana, gülüm sevdaya. Gülü sakın verme başka sevdalara...</p>

  <p>Bezm-i elestten beriyim sevdada, o bende vaktinden öncesinde, susma! Konuş, haykır gülüne doyasıya sevdanı, sevdaya da ancak bülbülleşmek yaraşır. Bütün umutlar sende, bütün aşk sende, sevda sende, gül sende...</p>

  <p>Ertesi gün ondan cevap geldi. İlk görüşmemiz baharın müjdesi cemreler düştüğü zamana denk geldiği için bana "Cemrem" diye hitap ediyordu:</p>

  <p>"Cemre bakışlıma...</p>

  <p>Bakışlarına hasret kaldım, uzak diyarlarda ruhunu soluduğum aşk-ı sevdam. Ruhuma gel, yanaş tenime ve bak usul usul, nefesini nefesim duysun. Yoksun. Sevda da yok ortalıkta. Aşk var, sevda olmasa da sevda var. Suyuna can verip damarlarımı dirilten; cansız toprağın kucağında tohumuma can veren ve sevdamı bana bağlı kılan Yaradan, ruhuma can verip sevdaya bağışladığın an bittim, yeniden doğdum da sevdamın gözlerinde dirildim. Emelimi onda buldum, sevdayı sevdanda gördüm. Taş üstünde taş, baş üstünde baş kalmamacasına ezelden ebede ferman ferman yazılmış bahtsız ruhumun mücerret rüyası, gönlümün sevdâ-yı gülü...</p>

  <p>Kimseler bilmez, kimseler görmez bizi. Aşka değer bir aşk mıdır beni benden alan, yoksa cihanda görülmeyen seslerin muhteşem ahengi midir kalpte yanan? Sana daime varsa, ben hepsini aşk bildim. Sevda bildim. Seni sen bildim de sevdayı sana bildim.</p>

  <p>Aşka sen diye bakmadıktan sonra ben aşkı neyleyeyim?Seni ruhuma cemre diye damlatmadıktan sonra ben bu bedende neyleyeyim?</p>

  <p>Aşk da sen, hasret de sen, ben de sen..."</p>

  <p>Ardından ben yazmaya başladım:</p>

  <p>"Suskunluğumu seninle bozuyorum. Son nefes senin adını sürüyorum dudaklarıma, sonra kapatıyorum oruç niyetine; iftarım senin adınla oluyor yine. Aşkın adını sen koydum, bütün sevdalar kıskandı.</p>

  <p>Aşkın yalın hâli ise sadece ben. Yalın, yalnız, yapayalnız... Sevda- sız yağmur bile eski bir rüyadır. Aşkın içinde gül varsa gül tekrar filizlenir, kıpkırmızı kesilir. Sevdada gül varsa ancak o zaman bulur aşk kendi hâlini.</p>

  <p>Aşka dair ve sevdaya dair seni çizsem, kitap niyetine soluksuz okunur gönüllerin ulu orta yerinde. Kitabın adını sen koysam, "sevda sevda" dillenir bütün gözler.</p>

  <p>Her şey bittiği zaman kainatta, gül ile sevda tekrar dirilir, son bir kez yeşerir son noktayı koyarcasına.... Sustum. Sevda sustu, gül sustu. Sustum, sevda müptelâsı gül coştukça coştu. Aşk üç kelime ile aşk oldu; Gül ve Sevda. Sevdaya gül dâhil, sevda güle müdâhil. Yaşamak sadece gülce, sevdaca...</p>

  <p>Aşkın adını hüsran koyanlar utansın, sevda tüten güllere inat. Ruhun girdaplarını gül, sevda koydum saklanıp çıkamayayım diye. Güle değen bütün sözleri kıskanırım. Sevdaya gelecek ruhları parça parça dağıtırım.</p>

  <p>"Ben sana Gül diye yazdıkça, sen bana Cemrem diye yazardın. Haklısın cemrenim ben. Dördüncü cemre. Havaya, toprağa ve suya düşer cemreler. Ancak başka türlü dördüncü bir cemre var ki yüreğe düşer. Yakar. Kavurur. Savurur. Cemre düştü toprağa gözlerden. Toprağı diriltti, canı verdi; canını yitirdi. Canını yitirse de cemreliğini kaybetmedi. Gözler önce cemreyi gönderdi, sonra kendileri de gitti. Eridiler, yok oldular... Cemrenin kızgınlığı zamanaydı, gözlereydi, toprağaydı ve aşkaydı...</p>

  <p>Zaman geçiyor. Ne cemre kalıyor, ne gözler kalıyor ne de toprak eski hâlinde kalıyor. Gönül buruksa ve vurgunsa kendi ruh hâlini hep koruyor, kaybetmiyor ama âsi oluyor. Aşka isyan ediyor, zamana isyan ediyor, mekâna isyan ediyor.</p>

  <p>Gül, cemreye kavuşunca sevda doyuyor mutluluğa. Cemre sevdanın bir parçası, onun zerresi, onun katresi... Sevda hep güle cemreyle yalvarıyor, gül gülüyor, sevda binlerce kat daha sevdalanıyor... Gül utanınca kırmızılaşıyor.</p>

  <p>Sevdada isyankâr bakışlar, gülde uslanmaz haykırışlar... Mesafe uzak; gönüller bir, gözler uzak; bakışlar bir... Ayrılık girdi araya uzunca zamandır.</p>

  <p style="text-align: center;"><i>Rüzgâr, sevdayı gülden ayrı savurdu, itti bütün gücüyle gülden uzağa</i></p>

  <p style="text-align: center;"><i>apayrı... Zamanda mıydı suç? Rüzgârda mı? Yok, başka kimse yok</i></p>

  <p style="text-align: center;"><i>gül ve sevdaya dair...</i></p>

  <p style="text-align: center;"><i>Cemre susuz...</i></p>

  <p style="text-align: center;"><i>Cemre yarsız...</i></p>

  <p style="text-align: center;"><i>Cemre gülsüz ve sevdasız...</i></p>

  <p style="text-align: center;"><i>Senin Cemren "</i></p>

  <p><br /></p>

  <p>Mutlu bir evliliğimiz vardı, yuvamızın iki tane cennet çiçeği doğmuştu: Sultan Veled ve Alaeddin.</p>

  <p>&nbsp;</p>
</body>
</html>
