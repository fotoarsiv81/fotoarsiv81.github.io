<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Aşkın Gözyaşları II - Sinan Yağmur</title>
  <link href="../Styles/Fontlar.css" rel="stylesheet" type="text/css" />
  <link href="../Styles/Nakkal.css" rel="stylesheet" type="text/css" />
</head>

<body>
  <p><br /></p>
  <hr class="c2" />

  <h1 id="heading_id_2" style="text-align: center;"><strong>Ben Şems'e Vurgun, Şems Sürgünlere Mahkûm</strong></h1>
  <hr class="c2" />

  <p><br />
  <br /></p>

  <p>Sustuğum şiirlerde seni dilşâd etmek ne güzel, susamışım. Serabında umut çıkınlarımı yitirmek ne güzel. Soluklanmak hercai gecelerde âh edip aşk olsun ile sabahlamak ne güzel...</p>

  <p>Şems'im gitti gideli gecelerim derbeder geçiyordu. Uyku uyumak bir yana odamda boğulacak gibi içim daralıyordu. Yine bir gece yatağımdan fırladım ve kendimi dışarı attım. Kerra Hatun, beni odada göremeyince telaşla aramaya çıkar. Gece boyunca Sultan Veled, Alaeddin Çelebi ve Hüsameddin Çelebi ile birlikte telaş içerisinde arayıp durmuştu. Baktıkları her sokakta bulamayınca endişesi daha da artar. Şehrin dört kapısının hepsindeki asesbaşlarına Mevlâna'yı görüp görmediklerini sorar. Nihayet, beni küçük bir tepenin üzerinde, oturmuş, kendince mırıldanır, şiirler okurken buldular. Kerra Hatun:</p>

  <p>- Ne yapıyorsun dünya ve ahiret yiğidim?</p>

  <p>- Şems'i arıyorum.</p>

  <p>-Bana ne yaptınız?</p>

  <p>Dünyadan elini eteğini çekmiş bir münzevî idim; şimdi bu ayaklar irademe karşı çıkıyor Bu beden kendine başkaldırıp dönüyor. Parmaklarımla kulaklarımı tıkasam. Yalnızca müziğin sesi daha da artıyor. Yüreğimi gizlemeye çalıştım. Ama sen onu bulup çaldın. Dönüp duran bir kukla: İşte benden geride kalan...</p>

  <p>- Haydi evimize gidelim. Bak çoluk çocuk sokak sokak seni aramaktan teief olduk. Biraz uyusan. Toparla artık kendini. Rengin benzin solmuş...</p>

  <p>- Çok bitkinim Kerra, çok bitkin. Bana Şems'ten müjdeli haber gelene kadar uyku haramdır.</p>

  <p>- Babanızı sırtınıza alıp dergâha getirin, ben su kaynatayım onu iyice bir yıkayalım, hafiflesin, uyusun, dinlensin.</p>

  <p>Odama geldiğimde her yanım titreyerek beni yatağa yatırdılar.</p>

  <p>-Beni örtün, üşüyorum.</p>

  <p>-Yüce Rabb'im, ne olur bana bu adamın refikası olmak için gereken gücü ver. Ve eğer bu senin takdirinse, Şems'in ona geri dönmesini nasip et.</p>

  <p>Şiirler yazıyordum, şiirler haykırıyordum sokaklarda.</p>

  <p>Muhafızlar, gözetleme kulelerinize gidin. Her yabancıdan beni haberdar edin. Bakarsınız geçen yabancı Şems-i Tebrizî'dir. Güneşin göründüğünü bana söylemeyen, insan evladı değildir!</p>

  <p>Şiirler, şehirde elden ele dolaşıyordu. Şiirlerimi "Hamuş" diye imzalıyordum ama herkes bunları yazan eli tanıyor ve bunları yazan kişideki tahavvüle hayret ediyorlardı.</p>

  <p>Şems'ten ilk haber alınıncaya kadar altı aya yakın bir zaman geçmişti. Sultan Veled dergaha bir tüccar getirdi.</p>

  <p>- Bana söylediklerini babama da anlat.</p>

  <p>-Tebrizli Şems'i gördüm.</p>

  <p>İşittiklerim karşısında sevinçten ne yapacağımı bilemedim, yutkundum, derin bir nefes aldım. Bu söylenenler kendi sayıklamamın sonuncu hayali miydi, hakikat miydi inanamıyordum. Kendimi toparladım. Tüccara sordum:</p>

  <p>- Nerede?</p>

  <p>- Şam'da, efendim.</p>

  <p>- Ne zaman gördün?</p>

  <p>- İki ay önce...</p>

  <p>- Allah'a şükürler olsun, güneş tutulması sonunda bitti.</p>

  <p>Ayaklarımın üzerine kalkmaya davranırken bir yandan da hırkamı çıkarmaya çalıştım.</p>

  <p>- Ne yapıyorsun baba?</p>

  <p>- Bu habere, hırkamdan başka verilecek bir şeyim yok. Hüsameddin bana kağıt getirin. Perende'me mektup yazacağım.</p>

  <p>&nbsp;</p>
</body>
</html>
