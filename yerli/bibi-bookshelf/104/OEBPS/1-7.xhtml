<html xmlns="http://www.w3.org/1999/xhtml">
	<head>
		<title>1-7</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">        </p>
			<p class="anabaslik" id="_idParaDest-5">Dua        </p>
			<p class="paragraf">        </p>
			<p class="paragraf ParaOverride-6"><span class="CharOverride-5">(4) Ve yine der ki: Babanın, ananın, yakınların, akrabanın ruhlarına sahip çıkmak gerekir. (5) Ölüm yıldönümüne kadar her ay dua okunmalıdır. (6) Her yıldönümü dua okunmalıdır. (7) Böyle yapılırsa, ruhlar eve gelir. (8) Dua ile, neşe ve mutluluk içinde oradan giderler. “Bu evden koyunlar, sürü ve at eksik olmasın; çok olsun. Malları, mülkleri çok olsun. Neşe eksik olmasın. Bu evde sağlık, mutluluk, dirlik düzenlik olsun. Kötü Ehrimen bu ev hakkında bir şey işitmesin, söylemesin.” diye dua ederler. (9) Dua edilmezse, ruhlar eve gelir, dua edilmesini umarlar. Akşam ibadetine kadar orada beklerler. (10) Dua edilmezse, o evden bir ok gibi fırlayıp yükselirler. “Yetiş imdadımıza Hürmüz” derler. Ağlayıp inlerler. Derler ki: “Ey adil Tanrı! Bilmiyorlar ki dünyada kalmayacaklar. Bizler gibi onlar da bu dünyadan gidecekler. Onların da ruhlarına dua okunmasına ihtiyaçları olacak. (11) Bizim onların duasına ihtiyacımız yok. Ama ruhlarımıza dua edilmiş olsaydı, bedenlerinden ve ruhlarından belaları ve acıları daha iyi defedebilirdik.” (12) Ağlayarak geri dönerler, lanet okurlar. “Mademki bizi yad etmediler, Tanrı da onları hatırlamasın. Aşağılık, rezil insanlar arasında kalsınlar” derler.        </span></p>
			<p class="paragraf ParaOverride-7"><span class="CharOverride-5">Sadderbendehiş, s. 124, fıkra 51        </span></p>
			<p class="_0">        </p>
			<p class="ilk">Dar vakitti. Mûbed Âzeresp, Zerbânû’nun naaşı başında Gatha’dan birkaç şiir okuduktan sonra kitabı kapattı ve ağır adımlarla mezarlığın kısa kapısına yöneldi, önündeki basamaklardan güçlükle indi. Mütevelli koşarak demir kapıyı ürperti veren kuru bir sesle açtı, paslı topukları üstünde dönerek Zerbânû’nun üstüne kapıyı kapattı ve kilitledi. Zerbânû’nun cesedi mezarlıktaki ölülerin dağılıp parçalanmış kemikleri ve etleri arasında kendi haline terk edildi. Âzeresp alnındaki teri sildi, Zerbânû’nun akrabalarından üç kişi ve onların yanında ağlayan bir kızla birlikte şehre döndü.        </p>
			<p class="paragraf">Mezarlığı derin bir sessizlik kapladı. Dolunay yavaş yavaş yükseliyor ve soğuk aydınlığı arasında gitgide mezarlıkta görülmeye başlıyordu. Dairevi mezarlığın ortasına dörtgen tarhlar şeklinde taş döşenmişti. Her bölmenin üstünde bir ölü çürümüş ya da çürüyüp dağılmak üzereydi. Ete, kemiğe yapışan beyaz kefenler görülüyordu. Zerbânû’nun yanında gözleri yuvasından çıkmış, kırçıl sakallı, karnı parçalanmış bir ölü vardı. Kahverengi etleri güneşin altında kavrulmuştu. Başı yerden yüksekte, bir eli göğsünde, kuruyup çukurlaşmış gözlerle gökyüzüne boş boş bakıyordu. Cazip ve güleç bir yüzü vardı. Başı tıraşlı, bıyığı sakalı seyrek, çömelmiş vaziyetteki ayaklarından biri diğerinin üstündeydi. Tıpkı ana rahmindeki çocuğa benziyordu. Kokuşmuş yanık et kokusu, parçalanmış cesetlerin keskin ve boğucu kokusu gecenin mülayim havasına sinmişti. Ay ışığında beyaz, berrak kemikler parlıyordu. Kafatası, ayak kemikleri, kırık kaburgalar, kilitlenmiş dişler, kasılma halindeyken kenetlenmiş yumruklar can çekişmenin zon anlarındaki acıyı ve işkenceyi anlatıyordu.        </p>
			<p class="paragraf">Yeni gelen konuk Zerbânû bu bölmelerden birini işgal etmişti. Yüzü sakin, gözleri kapalıydı. Hurma rengi saçları, uzun kirpikleri ile dudaklarının kenarlarına acı bir tebessüm oturmuştu. İnce parmaklı küçük, beyaz ve zarif ellerinden birini göğsüne koymuşlardı. Üstünde beyaz düzgün bir gömlek vardı ve göğüs yerinden küçük memeleri görünüyordu. Gökyüzüne dönük başı yıldızları sayıyor ya da güzel bir düş gözlerinin önünden geçiyor gibiydi. Bu dingin topluluk, şehirden, insanlardan, gürültüden uzakta gizemli bir maksat için bir araya gelmiş konuklar toplantısını andırıyordu.        </p>
			<p class="paragraf">Gündüzleri bir öbek leş yiyici kıvrık gagaları ve güçlü pençeleriyle yakıcı güneş altında yarı yarıya pişmiş vücutları parçalıyor, gagalarını bedenlere daldırıp kanat çırpıyorlardı. Ağızlarından kaynamış, yoğun kanlar damlıyor, mideleri leş etiyle ağırlaşıyordu. Sonra da keyiflerinden korkunç sesler çıkarıyorlardı. Geceleri uzaklardan sırtlan gülüşleri duyuluyordu. Ulumaya ve iniltiye dönüşen bu sesler bütün canlıların tüylerini ürpertiyordu. Mezarlığa gelip dört dönmeye başlayan sırtlanlar içeriye girecek yol bulamayınca, yiyeceğe uzanamayan kedi yavrusu kesiliyorlardı. Leş yiyiciler ise kendilerinden emin bir tavırla küçümseyerek onlara bakıyor ve gagalarıyla kanatlarını temizliyorlardı.        </p>
			<p class="paragraf">Görünüşe bakılırsa, bu sessiz mahkemede hüküm süren tek hareket buydu. Kireç ve harçtan yapılmış Zerdüşt mezarlığının binlerce yıllık serüveniydi. Dağın eteğine kurulan mezarlık uzaktan gümüş bir halkayı andırıyordu. Zamanın akıp geçişi karşısında, doğadan borç aldığı insan vücutlarını, dönüşümden ve ayrışmadan sonra doğa unsuru olarak tekrar iade eden bir kazana benziyordu.        </p>
			<p class="paragraf">Ama dikkat edildiğinde, mezarlığın sahanlığında bir grup insanımsı beyaz gölge görülürdü. Gölgeler mezarlığın basamaklarında oturuyor, mezarlığın çevresinde ve içinde süzülüyor, oradan oraya gidiyorlardı. Üç gün üç gecedir Zerbânû’nun ölüsü başında beyaz bir gölge elini çenesine dayamış, parçalanmak üzere soğuk ve yumuşak ceset ile alnına yapışan saçlara henüz sarkmamış memelere gözünü dikmiş, kendi kendine mırıldanıp duruyordu. Fakat yanıbaşındaki ölünün yanına oturan bir başka gölge sürekli kıpırdıyor ve aklı başka yerde olan Zerbânû’nun tam anlayamadığı birtakım şeyler söylüyordu. Diğer gölgeler ona yaklaşıp geri çekiliyorlardı.        </p>
			<p class="paragraf">Zebânû’nun gölgesi ilk kez komşu gölgeyi fark ediverdi ve dediklerini anladı. Gölge şöyle diyordu:        </p>
			<p class="paragraf">“Ey Ahuramazda! Sana sığınırım. Vah, ne bedbahtlık! Bütün günahlarımı gözlerimle görüyorum. Bir gün bin yıl gibi geliyor bana. Püf! Ne kötü bir koku! Uzak dur! Uzak dur benden pis orospu! Defol! Kimsin sen? Bu kadar çirkin birini görmedim ben! Pis Ehrimen, ne istiyorsun benden? Kötü düşüncelerim, kötü davranışlarım, kötü sözlerim değilsin sen. Nasıl oldu da benim günahlarımla bu şekle girdin? Hayır, hayır, asla... Gariplerin elinden tutardım ben. Putperestlikten, öfkeden, zulümden uzak dururdum. Suyu, ateşi gözetirdim. Evimin kapısı kimseye kapalı değildi. Hiç yalan söylemedim ben. Niçin geldim buraya? Of ne korkunç!.. Git, uzak dur benden...”        </p>
			<p class="paragraf">Zerbânû’nun gölgesi korkudan titriyordu. Komşusuna döndü:        </p>
			<p class="paragraf">— Neler diyorsun sen?        </p>
			<p class="paragraf">Komşusu Zerbânû’yu fark etmeden korkuyla kıvranıyordu.        </p>
			<p class="paragraf">“Ne pislik! Ne korkunç pislik! Bu Zerringuş’un köpeği. Oh, Melek Raşnu da geldi. Şimdi günahları terazide tartacaklar. Zebaniler... ne çok zebani var! Nereden çıktı bunlar?.. Soluğum kesiliyor. İmdadıma koşacak kimse yok! Kükürt kokusu geliyor... Ne soğuk bir rüzgâr! Kemiklerim çatırdıyor! Ne pis, ne iğrenç, ne kötü bir koku! Ne kadar karanlık! Korkunç bir taşlık burası! Şu kertenkelelere bak....”        </p>
			<p class="paragraf">Sonra kendi ölüsünün üstüne düştü. Zerbânû korkusundan ayağa kalkıp dikilmeye başladı. Ama tam bu sırada ötekilerden daha meraklı bir gölge yaklaştı ona:        </p>
			<p class="paragraf">— Niçin titriyorsun? Gel, biz de oradayız. Seyretmenin yararı yok artık. Gel yanımıza.        </p>
			<p class="paragraf">Zerbânû:        </p>
			<p class="paragraf">— Ey iyi kız, kimsin sen?        </p>
			<p class="paragraf">— Ben ne kızım, ne iyiyim. Nâzperi’yim ben.        </p>
			<p class="paragraf">— Nâzperi mi?.. Söyle bana, günahkâr mıyım? Hayatım boyunca acı çektim ben.        </p>
			<p class="paragraf">— Ben nerden bileyim!        </p>
			<p class="paragraf">— Söyle bana, cehennemde miyiz yoksa cennet mi burası? (Komşusunu göstererek) Bu adam şimdi Çinud köprüsü azabından, Zerringuş’un köpeğinden, kükürt kokusundan bahsediyor, feryad ediyordu. Biz cehennemlik miyiz yani? Hiç beklemiyordum bunu doğrusu. Hayatımda o kadar acı çektim, o kadar dert gördüm ki!... Yani sen melek değil misin şimdi?        </p>
			<p class="paragraf">Nâzperi gülümsedi:        </p>
			<p class="paragraf">— Ne kadar da safsın! Ben de senin gibi biriyim. Bu adam deli. Bir haftadan fazla oldu; onun konuşmalarıyla, hareketleriyle neşemizi buluyoruz. Bazen Krusman’da, bazen Hemestegan’da, bazen Cehennem’de olduğunu sanıyor. Anlayamadın mı bunu?        </p>
			<p class="paragraf">— Şimdi anladım. O sırada dua ediyordum.        </p>
			<p class="paragraf">— Kötüsünü görmüşsün demek. Benden sana söylemesi; boşuna yorma çeneni; söylenecek daha güzel sözler var.        </p>
			<p class="paragraf">Zerbânû kuşkulu kuşkulu:        </p>
			<p class="paragraf">— Ehrimen’den yana mısın sen? Beni kandırmaya gelmedin değil mi?        </p>
			<p class="paragraf">— Daha çocuksun sen. Kaç gecedir burdasın?        </p>
			<p class="paragraf">— Üç.        </p>
			<p class="paragraf">— Bu gece sizin evin damına gitmeyecek miyiz? Senin için dua edecek kimse yok mu?        </p>
			<p class="paragraf">— Etse n’olur?        </p>
			<p class="paragraf">— Canım, eğlence işte. Her ölünün belirli gecelerinde hep beraber evinin damına gitmeyi âdet edindik. .. Ah bir bilsen hayatımızın ne kadar tekdüze olduğunu... Yani İmşaspendan, tanrılar, melekler, Cehennem, Hemestegan, Krusman, hepsi yalan mı diyorsun?        </p>
			<p class="paragraf">— Bir şey demek istemiyorum... Ne yazık ki biz de bir zamanlar inanırdık! Ama dünya insanların düşünebildiği kadar sınırlı değil. Sen sanıyor musun ki küçük ve zavallı insanoğlunun yeryüzündeki sefil hayatının, ölümünün ve yaşamının, varlığının veya yokluğunun dünyada bir etkisi olacak?        </p>
			<p class="paragraf">— Dünyada çektiğim bunca acı, bunca dert boşuna mıydı yani?        </p>
			<p class="paragraf">— Bu ümit, bu aldatmaca umutlandırıyordu seni; daha ne istiyordun ki? Biz de kendimizi kandırabilseydik keşke! Daha ne diyelim. Tecrübe sahibi olduk artık. Aramıza biri katılacak olsa, fikirleri güldürüyor bizi.        </p>
			<p class="paragraf">— Yani... hepsi bu kadar mı?        </p>
			<p class="paragraf">— Seni üzmek istemezdim. Sadece belki sana yardımım dokunur diye gelmiştim.        </p>
			<p class="paragraf">— Ne yardımı?        </p>
			<p class="paragraf">— Seni yanılgıdan kurtarmak istedim. Biraz da konuşur, dertleşir dediydim.        </p>
			<p class="paragraf">— Üvey kızım Nâhid’i görüp onu teselli etmek isterdim oysa.        </p>
			<p class="paragraf">— İstediğin kadar üzül; yaşayanlar var ya. Onlar mutlu; özgürler. Ya biz?!        </p>
			<p class="paragraf">— Nasıl yani?        </p>
			<p class="paragraf">— Onlar mutlu; özgür; peki biz neyiz? Düşünceleri karışık, birbiriyle vıcık vıcık bir avuç avare gölge!        </p>
			<p class="paragraf">— Peki siz bunca zamandır n’apıyordunuz?        </p>
			<p class="paragraf">— Gözümüz yolda bekliyoruz... Yine yeryüzüne geri dönelim diye bin türlü laflar ederler... Yazık, yazık! Mümkün mü hiç!? Yeryüzünde bir kaçış umudu var. O da ölüm, ölüm! Fakat burada ölüm de yok. Bizler mahkûmuz; duyuyor musun? Kör bir iradeye mahkûmuz. Günlerce, aylarca, yıllarca bir köşede büzüşüp kaldığın, yazın uzun günlerinde, sonbaharın yağmurlu ve kasvetli günlerinde, dolu, güneş, kar, tipi altında kendi cesedinin parça parça çözüldüğünü, akbabaların senin cesedin için dolaştıklarını görürsen, o zaman hatırlarsın sözlerimi.        </p>
			<p class="paragraf">— Ne acı bir hayat, ne acı bir ölüm! Çürümüş kemikler, kokuşmuş etler sizi bu düşüncelere sevk etti galiba.        </p>
			<p class="paragraf">Bu sırada beş gölge daha onların başına toplandı. Nâzperi Zerbânû’ya:        </p>
			<p class="paragraf">— Bunları tanımazsın. Cevanşîr, Âzin, Vendan, Mehyâr ve Nûşâferin. Beş ayrı düşüncede beş kişi. Hep didişirler birbirleriyle; biz de zevk alırız konuşmalarından.        </p>
			<p class="paragraf">Zerbânû:        </p>
			<p class="paragraf">— Burada da mı düşünce ve inanç ayrılığı var? Ben de sanmıştım ki bu dünyada doğruluktan başka şey olmaz.        </p>
			<p class="paragraf">Nâzperi:        </p>
			<p class="paragraf">— Ne büyük yanılgı! İnsanların mahiyeti değişmez. Bunlar da kulakları aynı fikirlerle doldurulmuş aynı dünyanın insanları. Herkesin düşüncesinin, şeklinin değişmesi sözkonusu olsaydı, eski zanlarından, yaptıklarından, dediklerinden kendini sorumlu tutan yepyeni bir varlık ortaya çıkardı.        </p>
			<p class="paragraf">Zerbânû:        </p>
			<p class="paragraf">— Öyleyse bir mükâfat ve bir de ceza var demek ki. Boşuna dememişler.        </p>
			<p class="paragraf">Mehyâr:        </p>
			<p class="paragraf">— Sonuç çıkarma hemen öyle. Nâzperi ne dedi: Herkes, yeryüzündeki düşünceleriyle bu dünyaya gelir. Ama bu ödüllendirilmek için delil teşkil etmez. Yeryüzündeki yaşamımız akıl ve mantık üstüne kurulmamış mıydı?        </p>
			<p class="paragraf">Zerbânû:        </p>
			<p class="paragraf">— Sahi, söyledikleriniz ciddi mi şaka mı, bunu bile bilmiyorum. Annem Vehâferîd’i tanıyor musunuz? Görüp, ona sormak isterdim.        </p>
			<p class="paragraf">Aralarına yeni katılan Şehrâm, Mehyâr’a:        </p>
			<p class="paragraf">— Yeni geldi; bilmez.        </p>
			<p class="paragraf">Cevanşîr, Zerbânû’ya:        </p>
			<p class="paragraf">— Burada kimse kimseyi tanımaz. Amma da safsın ha!        </p>
			<p class="paragraf">Nûşâferîn, Zerbânû’ya:        </p>
			<p class="paragraf">— Allah iyiliğini versin! On iki yıl önce ben de yeryüzündeydim ve Sinar’ı severdim. O da beni isterdi. Onun ölümünden sonra intihar ettim. Aklım sıra onu bu dünyada görecektim. Şimdi gölgelerimiz birbirinden kaçıyor; gölgelerimize kurşun sıkıyoruz. Orada her neyse, şehvet içindi, ama burada o laflar eskidi artık. Yeryüzündekiler için, mutlular için güzel laflar.        </p>
			<p class="paragraf">Zerbânû:        </p>
			<p class="paragraf">— Korkusuz, umutsuz, mutluluksuz, şehvetsiz, eğlencesiz ne yapıyorsunuz peki?        </p>
			<p class="paragraf">Aralarına katılan Nûşzâd:        </p>
			<p class="paragraf">— Siz henüz bilmiyorsunuz vakit geçirmenin azabını. Düşünce işkencesini bilemezsiniz. Bedbahtlık nedir, henüz bilmiyorsunuz. Dağlardaki şu taşların üstünde, su kenarlarında günlerce, aylarca aylak aylak dolaşırsanız, o zaman tadını anlarsınız.        </p>
			<p class="paragraf">Zerbânû:        </p>
			<p class="paragraf">— Bu sözlerin hepsi yeni benim için. Peki Ahuramazda ya da bir tanrı...        </p>
			<p class="paragraf">Nûşzâd lafını kesti:        </p>
			<p class="paragraf">— Bırak, bırak ahmakları uyutmaya yarayan şu çocukça masalları. Boş veer. Ahura’yı bir elime geçirseydim...        </p>
			<p class="paragraf">Zerbânû:        </p>
			<p class="paragraf">— Ha, şimdi anladım. Hepimiz günahkârız ve burası cehennem.        </p>
			<p class="paragraf">Nâzperi:        </p>
			<p class="paragraf">— Alışırsın, alışırsın. Yeryüzünde ne umudumuz, ne beklentimiz vardı ki? Bir avuç masalla aldatıp duruyorduk kendimizi. Asla soran olmamıştı görüşümüzü; hep mahkûm kaldık.        </p>
			<p class="paragraf">Uzun boylu, iriyarı ve güleç Şîrzâd yaklaştı:        </p>
			<p class="paragraf">— N’oldu yine, karalar bağlamışsınız? Siz vaktinizi nasıl geçireceğinizi bilmiyorsunuz. Niçin yere, göğe küfredip duruyorsunuz? Benden öğrenin. Dünyadayken hep sarhoştum ben. Şimdi de iyi yere dükkân açtım. Gündüzleri gidip evimizin izbesindeki şarap küpünün dibine oturuyorum. Nemli hava ve şarap kokusu yeryüzündeki eski hayatımı hatırlatıyor bana. Çok beklentiniz var sizin.        </p>
			<p class="paragraf">Yeni gelen Hoşdîv:        </p>
			<p class="paragraf">— Şu Şîrzâd, hayattayken mutluydu; şimdi de mutlu. Hiçbir şeyi tındığı yok. Ben zavallıya gelince, hayatım boyunca sıkıntı çektim, bin türlü acıya katlanarak para biriktirdim. Paraları bir kumbaraya koyup ağaç dibine gömdüm. Şimdi de her gün işim gücüm, kimse paraları götürmesin diye gidip ağacın dibinde nöbet tutmak.        </p>
			<p class="paragraf">Mirangel:        </p>
			<p class="paragraf">— Benim de yaramı deştin. Ben de aynı dertten muzdaribim. Her gün çarşıya gidiyor, ortağım ve meslektaşım Fîruz’un dükkânında kenara oturuyorum. O mal satıyor, ben de varislerime kazık atmasın diye onu izliyorum.        </p>
			<p class="paragraf">Zerbânû:        </p>
			<p class="paragraf">— Peki niçin geceleri dönüyorsunuz buraya?        </p>
			<p class="paragraf">— Çaremiz yok çünkü. Kemiklerimizin başına gelmemiz gerek. Üstelik alıştık buraya. Bir araya gelip dertleşiyoruz. Böylesi daha iyi. Yalnızlık hiç de hoş geçmiyor. Kalınca göreceksin nasıl olsa.        </p>
			<p class="paragraf">Zerbânû:        </p>
			<p class="paragraf">— Sonunda ne olacak peki? O kadar şey dediler ki!        </p>
			<p class="paragraf">Kihzâd:        </p>
			<p class="paragraf">— Burada herkes bir şey der. Ama gidip görmek gerek. Biz görmedik. Bir kara delik. Dünyadayken burada avare olacağımızı bilirmiydik ki!        </p>
			<p class="paragraf">Zerbânû:        </p>
			<p class="paragraf">— Keyif yok, eğlence yok!        </p>
			<p class="paragraf">Nâzperi:        </p>
			<p class="paragraf">— Sıkma canını. Alışırsın. İşimiz gücümüz, bir arada oturup yeryüzündeki hayatımızı konuşmak. İyi, kötü, utanma, haya, her şey bir bizim için. Ne zaman yeni bir ölü gelse, birkaç gün onunla ilgileniriz. Zaman olur, mezarlıklardan başka ölüler getiririz. Dinlerini, inançlarını anlatırlar bize. Yeryüzündeki işlerimizi anlatırız. İki gün önce onlardan biri gelmişti buraya. Za’feran Bacı’ydı adı. Gitmek istemiyordu buradan. Ne tatlı konuşuyordu! Oysa kimileri geçimsiz ve suskun. Uzak dururlar bizden. Hep düşüncelidirler. Dağ başlarında yalnız dolaşırlar. Mesela Azernuş’a bak. İşte tepeye oturmuş yine. Ne zaman yeni bir ölü getirilse, gelir, dikkatle vücuduna bakar. Sonra yukarıya çekilip üzgün üzgün oturur. Bir başkası da Sohrab. Köpeğinin ruhuyla birlikte kuyu kenarlarında dolaşır hep. Yaşayanlar bizim için saz çalsa, gelip burada ölülerin yanında keyif alsalar ne hoş olurdu! Kendileri için de daha iyi olurdu. Çünkü günün birinde bizim gibi olacaklarını hatırlarlar. O zaman daha çok zevk alırlar hayattan.        </p>
			<p class="paragraf">Zerbânû:        </p>
			<p class="paragraf">— Öbür ölüler ne diyorlar? Hani gidip mezarlıklardan getirdikleriniz?        </p>
			<p class="paragraf">Nâzperi:        </p>
			<p class="paragraf">— Hayır, bizim durumumuz daha iyi. Kralız burada biz. Onları toprağın, çamurun altına gömüyorlar. Ne karanlık, ne korkunç, ne pis! Yılanı, çıyanı vücutlarını yiyor. Sürekli birbirleriyle didişiyorlar. Bazıları bizim mezarlığa sığınıyor. Burada özgürüz biz, tıpkı fırtınalı denizde salıverilmiş bir gemi gibi. Yanyanayız; özgürce dertleşiyoruz. Gürültü patırtıdan, ağlamalardan, inlemelerden uzağız. Bedenimizin son zerresi çözülüp dağılana kadar gözümüzle görüyoruz. O pislik içinde toprağa gömülmeyi hiç istemezdim doğrusu.        </p>
			<p class="paragraf">Zerbânû:        </p>
			<p class="paragraf">— Çıldıracağım! Yaşarken onca acı çekmiştim oysa!        </p>
			<p class="paragraf">Kihzâd:        </p>
			<p class="paragraf">— Mırın kırın yok. Mahkûm olduğumuzu unutuyorsun galiba. Elinden geliyorsa, değiştir haydi. Şu yarım aklımızla nesnelerin varlığına mantıklı bir açıklama getirmek istiyoruz. Hangisi akla dayanıyor ki? Yeryüzünde mide ve şehvet gözlerin önüne perde çekmiş. Ama yukarıdan baktığımızda yeryüzünde hayat bir çılgının fikriyle oluşturulmuş efsane gibi görünür.        </p>
			<p class="paragraf">Zerbânû:        </p>
			<p class="paragraf">— Canım sıkıldı bak. Dünya durdukça biz böyle kalacağız öyle mi?        </p>
			<p class="paragraf">Diğer gölgelerle birlikte onlara yaklaşan Reşen:        </p>
			<p class="paragraf">— Furûher’de karışıp tamamen yok olana kadar bekleyeceğiz.        </p>
			<p class="paragraf">Âzîn:        </p>
			<p class="paragraf">— Kulak asmayın bunun laflarına. Aklı karışmış. Dünyada kulağına okunan fikirleri tekrarlayıp duruyor.        </p>
			<p class="paragraf">Reşen:        </p>
			<p class="paragraf">— Yani sen, maddenin pisliğinden kurtulmak için bizim başka insanların veya canlıların bedenlerine geçtiğimize inanmıyor musun?        </p>
			<p class="paragraf">Âzîn:        </p>
			<p class="paragraf">— Eee, sonra n’olacak?        </p>
			<p class="paragraf">Reşen:        </p>
			<p class="paragraf">— Soyut ruh oluruz.        </p>
			<p class="paragraf">Âzîn:        </p>
			<p class="paragraf">— Ruh geldiğinde soyut değil miydi? Diyelim ki soyut oldu, nerde, ne işe yarayacak? Dünyada soyut ruh fabrikası mı var? Boş versene sen. Dünyada yaşayanların kısır fikirleridir bu; düpedüz soytarılık!        </p>
			<p class="paragraf">Reşen:        </p>
			<p class="paragraf">— Sen de hep apaçık olan şeylerden şüphe ediyorsun.        </p>
			<p class="paragraf">Âzîn:        </p>
			<p class="paragraf">— Sen de hep mevhum şeylere itikat ediyorsun.        </p>
			<p class="paragraf">Reşen:        </p>
			<p class="paragraf">— Dünyada çektiğimiz bunca acı, bunca sıkıntı yahut burada katlandıklarımız boş mu yani?        </p>
			<p class="paragraf">Âzîn:        </p>
			<p class="paragraf">— Duygularınla felsefe yapıyorsun sen; kendini aldatmak için. Aç gözünü, aç. Bak şu Şîrzâd’a. Hayatı boyunca şarap içmiş, sarhoş kalmış. Şimdi bile kendi şarap küpünün dibine gidip keyif sürüyor. Hoşdîv de tam aksine, ateşperestler gibi para biriktirmiş. Şimdi de parasının üzerinde nöbet tutuyor. Gece gündüz aklı orada. Niçin böyle olmuş? Ne sen bilirsin, ne ben. Mantığı filan da yok bunun. Niçin buralarda derbederiz? Ne sen bilirsin, ne ben. İyisi mi, hiç konuşmamak.        </p>
			<p class="paragraf">Reşen:        </p>
			<p class="paragraf">— Herkesi kendin gibi fikirsiz mi sanıyorsun? Bütün ölüler kalacaksa, kaç yüzyıl önce kurulan ve kaç bin ölünün konulduğu bu mezarlıkta hani gölgeler nerede? Hepsu furuherde hallolup gitmiş. Sadece maddi hayata ilgi duyan bir grup kalmış. Sonra onlar da giderler, çocukların bedenine girerek tekrar yeryüzüne dönerler. Bu işlem o kadar çok tekrarlanır ki maddenin bulaşıklığından tamamen arınırlar. Maddi alakaları kesilenler, doğa güçlerine katılır ve sonunda yok olur giderler.        </p>
			<p class="paragraf">Âzîn:        </p>
			<p class="paragraf">— Yani sana göre insanların sayısı azalacak. Çünkü bir grup ruh yok olacak.        </p>
			<p class="paragraf">Reşen:        </p>
			<p class="paragraf">— Hayvanların ruhu terakki ederse, insan bedenine girer ve şehvetli insanların da hayvan bedenine geçmesi mümkündür. Bir ressam tanırım; yarasa bedenine girmişti. İnsanlardan uzakta kır çiçeklerine konardı hep.        </p>
			<p class="paragraf">Âzîn:        </p>
			<p class="paragraf">— Kim getirdi sana haberini? Hayır, yanılıyorsun, ruh da ölür. Bunlar hep varsayım. Maddi güçleri fazla olan, daha çok kalır, sonra yavaş yavaş ölür. Beden olmadan yaşamak mümkün mü hiç? Yerde, gökte ne varsa hepsi gelip geçici, fani ve yok olmaya mahkûm. Neden sonsuz yaşam umuduna kapılırız ki?        </p>
			<p class="paragraf">Reşen:        </p>
			<p class="paragraf">— Yani bizi, şu varlığımızı inkâr mı ediyorsun?        </p>
			<p class="paragraf">Âzîn:        </p>
			<p class="paragraf">— Yeryüzünde yaşayanların varlığını da inkâr ediyorum. Aslına bakarsanız, yaşayanların varlığı diye bir şey var mı acaba? Bir mevhumdan öte bir şey mi? Bir avuç gölge. Korkunç bir karabasan ya da bir esrarkeşin gördüğü dehşet verici bir kabus sonucunda oluşan bir avuç gölge. Ta başından beri bir vehim, bir aldatmacadan başka bir şey değiliz biz. Şimdi de bir avuç mevhum ve karmakarışık düşüncelerden öte bir şey değiliz.        </p>
			<p class="paragraf">Nâzperi araya girdi:        </p>
			<p class="paragraf">— Reşen’le Âzîn yine girdi birbirine. Hep menfi, hep menfi! Başım tuttu ya! Bir de Zerbânû’ya soralım dünyada ne keyifler sürdüğünü. Sizin laflarınız hep eski laflar.        </p>
			<p class="paragraf">Kendi ölüsüne dalıp giden Zerbânû başını kaldırdı:        </p>
			<p class="paragraf">— Yine mi dünya?        </p>
			<p class="paragraf">Nâzperi:        </p>
			<p class="paragraf">— Tabii dünya. Yeryüzünde eğlence var, para var, şarap var, rüya var, unutma var, aşk var, koşuşturma, açlık, sıcak, soğuk, susuzluk, gezip tozma, hatta intihar umudu var. Ama bizim meşgul olacak bir şeyimiz yok burada. Yaşayanların hayatıyla mutlu oluyoruz ve bunu konuşarak kendimizi aldatıyoruz.        </p>
			<p class="paragraf">Zerbânû:        </p>
			<p class="paragraf">— Halbuki birbirimizin hayatına karışmıyoruz.        </p>
			<p class="paragraf">Nâzperi:        </p>
			<p class="paragraf">— Olur mu? Aksine, yaşayanlar bizi hatırlıyorlar ve tarifsiz mutlu oluyoruz. Bu yüzden dua ediyorlar. Biz de yeryüzündeki hayatımızı hatırlıyoruz. Bütün eğlencemiz kimi dostlarımızla birlikte evlerimizin damına gitmek ve bize dua edilmesini beklemek. Etmezlerse şefkat meleğiyle Ahuramazda’ya şikâyette bulunuyoruz. Bir hafta sonra benim ölüm yıldönümüm. Kızım dua edecek bana; seni de götüreyim. Sahi dua edecek kimsen yok mu senin?        </p>
			<p class="paragraf">Zerbânû:        </p>
			<p class="paragraf">— Benim bir üvey kızım var. Nâhid. Yoldan buldum onu. O edecek bana.        </p>
			<p class="paragraf">Nâzperi:        </p>
			<p class="paragraf">— Yeryüzünde ne zevk u safalar sürdün?        </p>
			<p class="paragraf">Zerbânû:        </p>
			<p class="paragraf">— Tek zevkim ölmekti. Ferhad’ı görme umuduyla hep bu dünyayı arzu ettim.        </p>
			<p class="paragraf">Nâzperi:        </p>
			<p class="paragraf">— Zavallı!... “Ben çok acı çektim” dersin hep.        </p>
			<p class="paragraf">Zerbânû:        </p>
			<p class="paragraf">— Kızkardeşim Nûşâbe ile birlikte amcamızın oğlu Ferhad’a âşık olduk. Ferhad beni çok severdi. Ama Nûşâbe, Ferhad’a aşkını ilan ettiği için ben geri çekildim. Ferhad’ın bütün evlenme tekliflerini reddettim. Sonunda Ferhad hastalandı ve iki ay sonra gözümüzün önünde can çekişe çekişe öldü. Yaşadığımız sürece evlenmeyeceğimize dair and içtik kızkardeşimle. Mor giysiler giydik. Bütün fikrimiz zikrimiz Ferhad’dı. Nûşâbe de evvelki yıl öldü ve ben yalnız kaldım. Yalnızlıktan, yolda bulduğum bir kızı evlat edindim. Nâhid şimdi on üç yaşında.        </p>
			<p class="paragraf">Nâzperi:        </p>
			<p class="paragraf">— Bunlara zevk mi denir?        </p>
			<p class="paragraf">Zerbânû:        </p>
			<p class="paragraf">— Neden olmasın? Bir gece, sadece bir gece keyif sürdüm ve hayattan zevk aldım. Kalan hayatım hep bu bir geceye odaklandı ve o umutla yaşadım. O gece ben evde yalnızken Ferhad çıkageldi. Dönmek için ısrar etse de bırakmadım. Bizim avlu büyüktür. Üst katta önü teraslı, asmalı bahçeye bakan üç odası var. Tesadüf ya, o gece yumuşak, güzel bir hava vardı. Mehtap çıkmış, tatlı tatlı rüzgâr esiyordu. Ferhad’la asmaların altında bir ağaç kütüğüne oturduk. Ferhad bana aşkını ilan ediyor, kollarımı sıkıyordu. O geceyi hiç unutmam!        </p>
			<p class="paragraf">Nâzperi:        </p>
			<p class="paragraf">— Senin için dua edecek biri yok mu yani?        </p>
			<p class="paragraf">Zerbânû:        </p>
			<p class="paragraf">— Olmaz olur mu; üvey kızım Nâhid var dedim ya. Benim için kesinlikle dua eder. Bir bilsen, ne severdi beni!        </p>
			<p class="paragraf">Nâzperi:        </p>
			<p class="paragraf">— Öyleyse evinin damına gidip seyredelim. Bizi de götürür müsün şimdi?        </p>
			<p class="paragraf">Zerbânû:        </p>
			<p class="paragraf">— Gidelim haydi.        </p>
			<p class="paragraf">Bütün komşular birlikte kalkıp el ele verdiler. Nâzperi, Zerbânû’yu elinden tuttu. Ayaklarının üzerinde kayıyorlardı. Derken yavaş yavaş yükseldiler yerden. Rüzgâr gibi, yayından fırlamış ok gibi gidiyorlardı. Zerbânû evini işaret edince hepsi dama indi. Terasta bir lamba yanıyordu. Bir seccade halı yayılmış, bir şişe şarap, bir sepet kiraz ve vişne konulmuştu. Terasın önündeki bahçe sulanıp süpürülmüştü. Mehtap ışığında koyu renkli çimenler kadife gibi dalgalanıyordu. Nemli hava, yasemin, şebboy, kırmızı ve sarı gül kokuyor, her tarafta derin bir sessizlik hüküm sürüyordu.        </p>
			<p class="paragraf">Nâzperi:        </p>
			<p class="paragraf">— Evde kimse yok galiba!        </p>
			<p class="paragraf">Hoşdîv:        </p>
			<p class="paragraf">— Diriler ölüleri düşünmez!        </p>
			<p class="paragraf">Şehrâm:        </p>
			<p class="paragraf">— Dua yerine şarap ve meyva sepeti ha!        </p>
			<p class="paragraf">Nâzperi, Zerbânû’ya:        </p>
			<p class="paragraf">— Seni sevdiğini sandığın kıza bak hele! Daha ölümünün üçüncü gecesi evde yok.        </p>
			<p class="paragraf">Âzîn:        </p>
			<p class="paragraf">— Ne bitmez yolmuş!        </p>
			<p class="paragraf">Nûşzâd:        </p>
			<p class="paragraf">— Yoldan toplanan kız ancak bu kadar olur!        </p>
			<p class="paragraf">Âzîn:        </p>
			<p class="paragraf">— Dindar olduğu ne malum?        </p>
			<p class="paragraf">Mirangel Zerbânû’ya:        </p>
			<p class="paragraf">— Nişanlısı da var mı bari?        </p>
			<p class="paragraf">Zerbânû:        </p>
			<p class="paragraf">— Nâhid’i diyorsunuz? Asla. Boşuna günahına girmeyin. İffetli kızdır.        </p>
			<p class="paragraf">Mirangel:        </p>
			<p class="paragraf">— Nereye gitmiş olabilir peki?        </p>
			<p class="paragraf">Zerbânû:        </p>
			<p class="paragraf">— Yalnız başına bir kız. Belki alışverişe gitmiştir.        </p>
			<p class="paragraf">Mirangel:        </p>
			<p class="paragraf">— Diriler! Ne mutlu onlara! Bizi düşünen var mı?!        </p>
			<p class="paragraf"> Zerbânû eliyle Nâzperi’ye işaret ederek:        </p>
			<p class="paragraf">— Bak, dediğim çardak tam onun gibiydi. Şurdaki asmalığa bak. Ferhad’la onun altına oturmuştuk. Ferhad ellerimi avuçlarına almış “Neden bu kadar üzgünsün? Niçin böyle oldun? Eskiden böyle değildin. Beni reddedersen n’olacağını biliyor musun? Hayır, dayanamıyorum artık. Zerican, başkasını mı seviyorsun? Söyle bana. Senin mutluluğun benim için yeter. Başka birini istiyorsan, evlen onunla, söyle hadi” demişti. Başım önde, onun sözlerini dinlemiştim. Ama ne haldeydim, bilemezsin!        </p>
			<p class="paragraf">Nâzperi:        </p>
			<p class="paragraf">— Her birimizin böyle binlerce hikâyesi var. Daha bunlar bir şey değil. Peki dua meselesi n’oldu?        </p>
			<p class="paragraf">Hoşdîv:        </p>
			<p class="paragraf">— Boşuna harcadık vaktimizi.        </p>
			<p class="paragraf">Şehrâm:        </p>
			<p class="paragraf">— Biz biz olalım, bir daha her şeye kolayca kanmayalım.        </p>
			<p class="paragraf">Reşen:        </p>
			<p class="paragraf">— Onu Hürmüz’e şikâyet edeceğim.        </p>
			<p class="paragraf">Âzîn:        </p>
			<p class="paragraf">— Kime şikâyet edeceksin?        </p>
			<p class="paragraf">Reşen:        </p>
			<p class="paragraf">— O bilmeli duaya muhtaç olmadığımızı. Ruhlarımızda o güç olsaydı, belaları, acıları onun bedeninden daha iyi uzak tutabilirdik.        </p>
			<p class="paragraf">Âzîn:        </p>
			<p class="paragraf">— Bırak çocukluğu. İhtiyacımız yoksa, niçin geldik peki? Niye sızlanıp duruyoruz şimdi? Belaları uzaklaştırabiliyorsak, önce kendi canımızdan uzaklaştıralım.        </p>
			<p class="paragraf">Hoşdîv:        </p>
			<p class="paragraf">— Beklemeyelim boşuna, dönelim hadi.        </p>
			<p class="paragraf">Herkes gitmeye hazırlandı. Utanan ve boynu bükük kalan Zerbanu da içindeki şevke rağmen ister istemez kalktı. Ama tam bu sırada evin kapısı açıldı ve beyaz giyimli iki kişi gölge gibi süzüldüler içeri. Biri Nâhid, diğeri onun gibi beyazlar giymiş bir delikanlıydı. Gülüşüyor, usul usul konuşuyorlardı. Nâhid kapıyı kapadı. Delikanlı elini kızın beline attı. Çimenlerin üstünde ağır ağır ilerliyor, asmalığa doğru gidiyorlardı. Gölgeleri çimenlerin üstünde uzayıp kısalıyor, birbirine sürtünüyor, birleşiyor, birbirinden ayrılıp tekrar birleşiyordu. Fark etmedikleri halde, damdaki gölgeler onların en küçük hareketini bile dikkatle izliyordu. Nâhid’le delikanlı asmaların altında bir ağaç kütüğüne oturdular ve yaprakların titrek gölgeleri arasında gözden kayboldular. Yabangülleri ile iri ve sarı ayçiçekleri hafif bir rüzgârla kıpırdıyor ve nemli ılık havada ay ışığı titreşiyordu. Bu olay o kadar âni meydana gelmişti ki damdaki gölgeler yerlerinde donakalmışlardı.        </p>
			<p class="paragraf">Âzîn:        </p>
			<p class="paragraf">— Gördün mü bak, dua etmedi.        </p>
			<p class="paragraf">Nâzperi “Biraz daha yaklaşalım bakalım” diye öneride bulunduysa da Zerbânû atılarak:        </p>
			<p class="paragraf">— Hayır, yazıktır. Dönsek iyi olur. Bu kadarı yeter. Hayatımın bir parçasını, bir ânını hatırlatıyor bana; gözümde canlanıyor. Değerinin kaybolmasından korkuyorum. Yaklaşmamalı. Çünkü aşk çirkin bir adamın söylediği hüzünlü ve büyüleyici bir melodi, uzaklardan gelen bir ses gibidir. Takip edip yakından bakmamak gerekir. Çünkü hatırasını ve sesinin verdiği keyfi bozar, yok eder. Aşkın eşiğine de fazla yaklaşılmamalı. Buraya kadarı yeter. Her övgüden, her duadan fazla keyif aldım bu andan. Çünkü bu bir an, mutluluğumu, tüm gençliğimi tekrar gözümde canlandırdı. Hayır, hayır, onun eşiğinden geçmemeli. Buraya kadarı yeter.        </p>
			<p class="paragraf">Sonra birlikte döndüler. Zerbânû kendi ölüsünün başına çekildi. Elini çenesine dayayıp oturdu ve bir daha da kimseyle konuşmadı.        </p>
			<p class="paragraf">Yine derin bir sessizlik hâkim oldu. Bütün gölgeler şaşkın şaşkın bir arada oturuyorlar, uzaktan sadece sırtlan gülüşü ve çakal ulumaları işitiliyordu.        </p>
		</div>
	</body>
</html>