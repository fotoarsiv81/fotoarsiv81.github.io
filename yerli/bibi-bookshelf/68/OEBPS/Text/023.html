<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>UĞRAŞSIZ</title>
</head>

<body>
  <h2 class="h21"><a id="a68"></a>UĞRAŞSIZ</h2>

  <p class="p12">Olduğum yerde uyuyakaldım. Çevrem sıcacık. Sıcacıklığı beni uyandırıyor. Başımın ucunda kırmızı topraklı adalardan birinde bilmem kimle geçmiş bi gün var. Güneşten, derimle bir tüylerim de yanmış; Gauguin&rsquo;den tanıdığım bi renk almışım. Yüzükoyun uzanmış kuruyorum. Dışım, çevrem; gözleri kıpkırmızı sulanmış, külhan, kaçamaklı okullular, cezaevleri, varsayımcılar, yıldızlar, köpeklerle dolu; hıncahınç. Yanı başımda bu olmasa! Bu, çok karı görmüş, yapmacıklı, içinden koşullu adamı sevmiyorum. Onun, ağacı. kediyi, denizi sevmesi benim yüzümden. Bu maviliğin, bu pırıl pırıl sarıların içinde hangi kadın olursa, onun yüzünden tüm nenleri sevmeye razıdır. Bense, arkadaşlığını, parasını, anlayışsızlığını, yeri göğü sevdiğim için mi çekiyorum? Ermiyo aklım bu işe... Ermesin, düşünmem de. Suya dalıp çıkıyo, beş dakikada kuruyuveriyorum. Şu kayacığın üstünde, otu önüne yığılı sıpa gibiyim. Keyifli keyifli. Vız geliyor her şey. Yirmi beş yılın yuvarlanışı, sabahlara dek okumalar, ilk öpüşmeler, umutlar, özentiler, içinden çıkamadığım insanlar, haksızlıklara diş bilemeler, çekip gitme özlemleri, adamın birini sevivermek, ölüm... Her nen kalakaldı işte, her nen kalakaldı. Gitgide daha da kötülüyo mu, kötülesin.</p>

  <p class="p12">Başucumdaki adam. &ndash;Sırtın soyuluyo&ndash; diyo. Sırtıma dokunuyo böylece. &ndash;Aldırma, soyulur&ndash; diyorum. &ndash;Sırt işte.&ndash; &ndash;Ne <span class="t22">hard</span> bir kadınsın!&ndash; diyo.</p>

  <p class="p12">Aksine, diyorum, içimden; aksine bir yere kadar, aksine, hoş sen de ondan sonrasına gönüllüsün ya, &ndash;acıktım&ndash; diyorum. Barbunya konservesi açıyo. Kutunun kapağı elimde. Bıçaklaşıyorum. Domatesi bölüyo, ekmeği koparıyo. Kapakla oynuyorum; tırtıllı keskinliğiyle. Bi nen anladığı yok, diyorum içimden; hiçbir nen anladığı yok. Akşam dansa gidelim diye tutturacak, öte gün görüşelim diye. Dostsuz, uykusuz, uğraşsızım. Razı olacağım, biliyorum... Anamı düşünüyorum. &ndash;Bu hayat böyle yürümez, der; kendini derle topla, âlemin nazarını düşün.&ndash; Bu hayat böyle geçer, böyle geçmeli! derim içimden ya, gene de uydururum bi iki nen. Ama gayrı yalanlar, kaytarmalar kurmak hoşuma gitmiyor, sevmiyorum, üşeniyorum. Doğrusunu söyleyebilsem bi! Yüzmelere gidiyorum, desem, adamın birinle, meyhanelere gidiyorum, desem... Dans etmeye gidiyorum. Adam usulca elimi öpüyo. Hoşuma da gidiyo. Böyle, bu kadar olsun istiyorum. Kutu kapağını tutan elimle vuruyorum omzuna; kanayıveriyor. &ndash;Öldürsen de seviyorum&ndash; diyo. &ndash;Sen de seviyorsun&ndash; diyo ardından. &ndash;Neden, senle çıkıyorum diye mi? Alaturka düşünme, dostum&ndash; diyorum. İçerliyorum da dostum dediğime... &ndash;Kadınlığımla uğraşmasan daha bi yakın, daha erinçli olurum sana.&ndash; Denize, daha ötelere, bulutlara bakıyo. İstemiyo öyle yakın olmaları, arkadaş olmaları bir kadınla, belli... Erkekliğine yediremiyo belki de. Haklı da Osmanoğlu bu, Osmanoğlu Cemal Bey. Kanı, omzundan dirseğine doğru kayıyo Osmanoğlu Cemal Bey&rsquo;in. Hoşuna gidiyo bu hal. Onu sevdiğime sayıyo; düpedüz bunu. Çatıldı Cemal Bey. Yiyoruz çatık çatık. Onunla doğru etmediğimi düşünüyorum. Biliyorum da, bi nen vermeyeceğimi. Taş çatlasa ne etimden budumdan, ne duyularımdan zırnık vermeyeceğimi biliyorum. Oysa, bi punduna getirir, nasıl olsa alırım, diye düşünüyo. Omzunu yıkıyo tuzlu suyla. Güneş tam tepemde kımıl kımıl. &ndash;Nasıl resimler yapardın?&ndash; diyorum. &ndash;Peyzaj&ndash; diyo, sırıtıyo. Ömrünce tuval önüne oturmuşluğu yok belki de, yok ama; kızım, diyorum, daha ne Osmanoğulları nice hanımlar önünde bedizcilik, ozancılık taslayacak. Taslasınlar tabii, biz de bilmemezlikten geliriz; yadsırız oyunbazlığı. Ya bu sorunun ucu nerelere varır? Kalıyorum orda. Bu hayat böyle geçer, geçiverir diyemiyorum gayrı. &ndash;Bu ne biçim iş?&ndash; diyorum. Diyorum, şu da bi insan: görgüsü, bilgisi, ergeleri, kafası, gönlü yerli yerinde biri. Yine de bi nen anlamıyorum ondan. Bi insanın, öbür insandan bi nen anlamayışını düşünüyorum. Bu önemli bi durum gibime geliyo. Bu oyunlar, bu sürüp giden gizli saklılıklar, bu pirelenmeler kaçırıyo tadını dostlukların, sevilerin, yaşantıların tadını, cıvıl cıvıllığını diyorum. Kalkıyoruz. Ateşe kesmiş derimize değiyo deniz. Acı duyuyorum hep, var olmanın tadından, canım bi yana, vücudum öte yana ayrılıyor, kayboluyorum sevgiden, ufalıyorum gitgide, bağıra bağıra kıvançtan... Kolu belimi sarıveriyo adamın. Dalıveriyorum suya. Usumu başıma takınmak, cilve sanacak, üsteleyecek adam. Cilve sanıyor, üsteliyor. Ne yapsam? Nasıl davranmam gerektiğini düşünüyorum harıl harıl. Al işte doğa sevgisini, varoluş sarhoşluğunu ko bi kenara, laf dinlet Osmanoğlu Cemal Bey&rsquo;e! Şöyle bi kaşlarımı çatıp, &ndash;Senin sandığın gibi değilim. Ben bu biçim cilvelerden katiyen hazzetmem&ndash; desem. Basıyorum kahkahayı. Elimde değil. Bu hesaplı kitaplı davranışlar çok gülünç geliyo bana. Temelli umuda düşüyo, hemen seviniyo adam; &ndash;Canım benim&ndash; diyor. Tamam, diyorum, cilveleşiyoruz işte... Yok, anlatmalıyım, ille anlatmalıyım. Ona, &ndash;Bak Cemal Bey&ndash; demeliyim, &ndash;senle denize domuza gelişimi yanlış yorumlama allasen! Gözünü seveyim, inan dediklerime, başka, kendince çıkarlar gözetme benden. Böyleyim işte, işim gücüm yoksa, canım da yüzmek istiyorsa, ya çevrem ne der diye düşünmem, atlatmam kimseyi, kalkar giderim…&ndash; Sanki söylemişim gibisine erinç, kıvanç duyuyorum. Kendimle oyun. Hem ne de olsa anlayamayacak. Bi başkası belki anlardı diyorum. Bok anlardı, diyo biri içimden. &ndash;Bok anlardı&ndash; diyorum ben de. Tutup kafasını, Osmanoğlu Cemal Bey&rsquo;in, denizin yemyeşil dibine itiyorum. &ndash;Eşşoğlu eşşekler!&ndash; diye bağırıyorum sonra; eşşoğlu eşşekler!</p>

  <p class="p9"><a id="a69"></a>1956</p>

  <p class="p12"><a id="a70"></a>&nbsp;</p>
</body>
</html>
