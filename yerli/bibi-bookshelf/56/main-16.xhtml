<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><a id="bookmark0"></a>“Burası Ankara değil, casuslar cirit atıyor her yerde.”</p>
<p class="calibre1"><a id="bookmark1"></a><span class="calibre7">Günaydın Ester, (11. Gün, Sabah)</span></p>
<p class="calibre1">Tuhaf şey, çok güzel uyandım bu sabah. Sanki o kadar rakıyı ben içmemişim, sanki yatağa sabaha karşı girmemişim gibi. Dün gece balkonda oturmanın faydaları diye düşünüyordum ki, duvardaki guguklu saate bakınca anladım, vakit neredeyse öğleyi bulmuştu. Bu saate kadar uyursan kendini iyi hissederdin tabii... Kahvaltı çoktan sona ermiş olmalıydı aşağıda. Telefon edip peynirli omlet, kızarmış ekmek, kahve istedim. Banyoya girdim, yıkandım, tıraş olurken geldi siparişlerim. Bizzat İhsan getirmişti, tepsinin üzerinde günün gazeteleri ve bir armağan? Bir taş plak...</p>
<p class="calibre1">“Reşit Bey’in armağanı,” diye izah etti gülümseyerek. “Alman bir müşteri unutmuş odasında... Biz de size verelim dedik, bu plağın kıymetini en iyi siz bilirsiniz.”</p>
<p class="calibre1">Teşekkür ederek, merakla uzandım plağa. Puccini’nin <span class="calibre7">La Boheme Operası...</span> Paris’te geçen bir aşk hikâyesi. Tıpkı bizim hayal ettiğimiz gibi bir çatı katında yaşananlar... Evet, kederli, alabildiğine kederli ama yaşanmış, bizimki gibi yanda kalmamış bir aşk hikâyesi.</p>
<p class="calibre1">İhsan elindekileri masanın üzerine yerleştirip odadan aynlırken, ben de plağı gramofona koydum. Birkaç cızırtılı dönüşün ardından başladı müzik. Elbette seni hatırladım, elbette yitirdiğimiz büyük umutları, bir daha hiç tekrarlanmayacak gençlik günlerimizi... Şarkı sona erdiğinde iştah filan kalmamıştı bende. Derin bir karamsarlığın içine yuvarlanmıştım yeniden.</p>
<p class="calibre1">Seni bulmaya çalışıyordum, seni bulmak için artık kim olduklarını bilmediğim şüpheli adamlarla iş birliği yapıyordum ama içimden bir ses artık hiçbir zaman görüşemeyece-ğimizi söylüyordu.^Eğer İstanbul’a gelmiş olsaydın, beni aramaz miydin? Öyle değil mi? Yoksa senin gibi biri niye gelsin ki bu şehre? Bir maksadın olmalıydı? Leon Dayı’yı ziyaret... Tamam, belki bunun için gelmiştin. Ama hiç mi merak etmezdin beni? Ne oldu bu adama diye hiç mi sorup soruştur-mazdın? Leon Dayı İstanbul’daysa mutlaka bulurdu beni. Mazimiz ortaktı, tanıdıklarımız, ahbaplarımız ortak. Neden, neden aramıyordunuz beni? Bakışlarım, gramofondaki plağa takıldı, çıkarıp kırmak geçti içimden. Sonra bunun ne kadar aptalca bir davranış olacağını anladım. Sonra bu karamsarlığın da aynı derecede anlamsız olduğunu fark ettim. Derhal kurtulmalıydım bu ruh halinden. Bakışlarım yenmemiş yemeğimin yanında duran gazetelere takıldı. Belki zihnimi dağıtır diye umutla açtım sayfalarını...</p>
<p class="calibre1"><span class="calibre7">Cumhuriyet, İkdam, Ahşam, Hakimiyet-i Milliye...</span> Hepsini tek tek okudum. Hayır, hiçbirinde önemli bir malumat yoktu. Cezmi meselesini de unutmuş görünüyorlardı. Hepsinde ortak havadis, “Reisicumhur Hazretlerinin İstanbul Seyahatiydi. 16 Mayıs 1919’dan bugüne, İstanbul’a gelmeyen Gazi Mustafa Kemal’in nihayet önümüzdeki sene şehrimize teşrif edeceği bilgisi kocaman puntolarla yazılmıştı. Reisicum-hur’un Dolmabahçe’de mi, yoksa Beylerbeyi Sarayı’nda mı kalacağı hususu henüz netlik kazanmamıştı. Yine muallak olan bir konu da seyahatin tarihiydi; kimileri bahar başlangıcı, kimileri ise yaz sonu diye duyurmuşlardı. Kara Kemal’le bir sohbetimizi hatırladım. “Gazi Paşa neden İstanbul’a gelmiyor?” diye sormuştum. “Şehre küstüğünden mi?” O sakin tavrıyla cevaplamıştı. “Bilmiyorum Şehsuvar, belki de suikasttan filan çekiniyordun Burası Ankara değil, casuslar cirit atıyor her yerde. Emniyeti sağlamak zordur. Belki de Milli Emniyet, razı olmuyordur bu seyahate. Şu Mustafa Sagir adındaki İngiliz casusunu hatırlasana. Adam Mustafa Kemal’in burnunun dibine kadar sokulmuştu. Eğer uyanık davranmasalardı hiç gözünü kırpmadan öldürürdü Gazi Pa-şa’yı...” Rahmetli Cezmi Binbaşı da aynı fikirdeydi. Suikasttan korktuğu için gelmiyor, demişti Reisicumhur için. Hatta bu suikastı bizzat kendisi yapmak istiyordu. Fakat ömrü vefa etmemişti işte. Belki de bu tehlikeli fikirleri yüzünden öldürülmüştü...</p>
<p class="calibre1">Ama gazetelere bakılırsa, Mustafa Kemal için böyle bir tehlike kalmamıştı artık. Aslında sevindim bu havadise, memleket artık şu ilan edilmemiş harp vaziyetinden kurtulmalı, normale dönmeliydi. Kürt isyanıydı, muhalefet partisinin kapatılmasıydı, İzmir Suikastı’ydı derken iyice tedirgin olan millet artık huzur istiyordu. Belki Mehmed Esad’ın bana yaptığı teklifi de bu manada ele almak lazımdı. Cumhuriyet hükümeti, artık herkesle barışmak istiyor olabilirdi. Tek parti yerine çok partili bir cumhuriyet. Hükümetin hatalarını, noksanlarını tenkit eden bir basın... Bizim İttihat ve Terakki Hükümeti gibi baskıcı değil, hürriyetçi bir rejim... Ne kadar güzel olurdu. İyi de Cezmi’yi niye öldürmüşlerdi o zaman? Aslında bundan emin değildim. Belki de başka bir sebep çıkacaktı bu cinayetin altından. Neyse, neyse anlayacaktık nasıl olsa...</p>
<p class="calibre1">Gazeteleri elimden bırakıp saate baktım, on ikiyi geçiyordu. Bir iki lokma atıştırıp, yazmaya başlamalıydım, öğleden sonra Mehmed Esad’la buluşacaktım. Evet, seni aramaktan elbette vazgeçmeyecektim. İçimdeki o kötü his ne derse desin, kimse beni, seni bulmaktan alıkoyamayacaktı...</p>
<p class="calibre1">1908 senesi nasıl umutlu bir başlangıca sürüklediyse bizi, 1914 senesi korkunç bir felaketin ilk adımı olacaktı hepimiz için. Kimse lüzumsuz bir iyimserlik içinde değildi, lâkin bu kadar büyük bir yıkımı da beklemiyordu. Evet, Harb-i Umu-mi’den bahsediyorum; neredeyse dünyanın her köşesinde insanın insan eliyle katledilmesinden. Daha fazla toprak, daha fazla sömürge, daha fazla petrol için, insan kanının akıtılma-sından bahsediyorum. Büyük devletlerin, büyük zenginlerin</p>
<p class="calibre1">bitmek tükenmek bilmez kâr ve para hırsından. Evet, daha</p>
<p class="calibre1">✓</p>
<p class="calibre1">önce emsalini görmediğimiz o korkunç felakete adım adım yaklaşıyorduk. Hepimiz farkındaydık bunun. Mani olmak için çaba da harcıyorduk. Bazılarımız samimiyetle uğraşıyordu ülkenin harbe girmemesi için. Ancak bazılarımız harbe girmek taraftarıydı. Ve banş yanlıları çok geç kalmıştı. Harbe girmemize karar verecek adamların mühim makamlara gelmesine müsaade etmişti. Dirayetsizlik, korkaklık, maslahatçılık, aklıselimi yok etmiş, cemiyetteki kabadayıları kuvvetlendirmişti.</p>
<p class="calibre1">Evet, herkesi suçluyordum bunun için, elbette başta Talat Bey’i. O Talat Bey ki, samimiyetinden ve inancından hiçbir zaman kuşku duymadığım bir liderdi. Ama samimiyet ve inanç, bir devleti yönetmek için kâfi mi sence? Artık yıkılmaya yüz tutmuş bir çjevleti yeniden ayağa kaldırmak için daha fazlası gerekmez miydi? Doğru bir siyasi yol ve bu güzergahta yürümek için kader birliği etmiş, birbirine ölümüne bağlı insanlardan oluşan bir teşkilat olmadan bu mümkün müydü? Evet, bir zamanlar böyle bir cemiyetimiz vardı. Artık var mı emin değildim. Zira birbirimize duyduğumuz itimat hissini çoktan kaybetmiştik. İttihat Terakki Cemiyeti’ni ayakta tutan o sarsılmaz kardeşlik duygusu, kendini feda etme erdemi, şahsi çıkarlar için kurban edilmişti. Evet, Talat Bey’in büyük bir iyimserlikle, “Birbirimizi ikaz ederek, birbirimizi dostça tenkit ederek bu tür yozlaşmaları bertaraf etmeyi öğreneceğiz,” dileği sadece boş bir temenniden ibaret olarak kalmıştı. Ne Enver Bey, harbiye nazırı olma isteğinden vazgeçecekti, ne fedaileri sanki ikinci bir hükümetmiş gibi nazırların işlerine müdahale etmeye son verecekti.</p>
<p class="calibre1">“Nihayet, tek başımıza iktidara geldik,” dediğimiz Bab-ı Âli Baskım’ndan yaklaşık bir yıl sonra devlette iki başlılık değil, aslında üç başlılık hasıl olmuştu. Güya bir hükümet vardı ama Sadrazam Sait Halim Paşa’dan çok, üç kişinin sözü geçiyordu. Talat, Enver ve cemiyetimizin yeni yıldızı Cemal. Evet, bir meclisimiz vardı, evet bir hükümetimiz vardı, kaç yüz yıllık saray makamımız vardı ama son sözü hep bu üç kişiden biri söylüyordu. İşin kötüsü, aynı siyasi fırkanın üyesi olan, aynı ortak ideali paylaşan bu üç şahsiyet, memleketin mühim meselelerinde bile açıkça çatışmaktan çekinmez hale gelmişlerdi. Evet, kollarımız çatır çatır kırılıyordu ama yen içinde değil, bütün milletin gözleri önünde.</p>
<p class="calibre1">Harbiye Nezareti koltuğuna oturmak isteyen sadece Enver Bey değildi, Mahmud Şevket Paşa Suikastı’nın ardından siyasi hayatımızın kalıcı figürlerinden birine dönüşen Cemal Bey de bu mühim mevkiyi arzuluyordu. Akıl alır gibi değildi, ama bir zamanlar devletin despotluğu karşısında şerefle dövüşenler, bugün yüksek memuriyetlere tırmanmak için birbirlerine düşman oluyorlardı. Böyle giderse cemiyet içinde silahların patlaması an meselesiydi.</p>
<p class="calibre1">Bizim Fuad şaşırtıcı bir önseziyle olacakları önceden görmüştü. Fakat başta Talat Bey olmak üzere birçok mühim şahsiyet, cemiyetteki cepheleşmenin bu raddeye varacağını düşünmemişti. Benimse vaziyetin ciddiyetini anlamam için, o utanç verici hadiseyi yaşamam gerekecekti.</p>
<p class="calibre1">Enver Bey’in ameliyatından bahsediyorum. Ne zamandır başının belası olan şu apandisitten kurtulmak için Almanya’ya gidecekti “Hürriyet Kahramanı”mız. Çünkü bu operasyonu yapacak ehil doktorların, kendisinin de iki yıl Berlin Ateşesi olarak yaşadığı Almanya’da olduğuna inanıyordu. Fakat nedense bir anda bu fikrinden vazgeçmişti. Ben, bu ameliyattan bir rastlantı sonucu haberdar olacaktım.</p>
<p class="calibre1">1913 senesinin Aralık ayı fena soğuk yapmıştı. Sular buzlanmış, kar günlerce kalkmamıştı sokaklardan. Bahçedeki kuşların donarak ağaçlardan düştüğüne şahit olmuştuk. Bir sabah uyandığımda Madam Melina’yı göremedim ortalıkta. Olacak iş değildi, bu sevecen kadın sabah kahvaltımı hazırlamadan asla ayrılmazdı evden. Komşuya mı geçti filan derken, bir inleme sesi duydum. Ses, Madam’ın odasından geliyordu. Kapıyı vurdum, ne buyurun ne içeri girin, sadece o cılız inleme sesi. Kapıyı itince Madam’ın yatakta mecalsiz yattığını gördüm. Dokununca, ateşler içinde yandığını fark ettim. Alnına soğuk suyla ıslattığım bir bez koydum, dolaptaki ilaçlara baktım. Bir çare bulamadım. Derhal sokağa fırladım, bir araba bulup, Madamı güç bela bindirdim.</p>
<p class="calibre1">Alman Hastanesi’nde Selanik’ten tanıdığım Salim Ensar diye bir doktor vardı. Arabacıya bizi acilen Alman Hastane-si’ne ulaştırmasını söyledim. Buz tutmuş yollardan geçip Sıraselviler’e ulaşıncaya kadar kadın kucağımda ölecek diye içim içimi yedi. Neyse ki sağ salim ulaştık hastaneye. Kapıda dikilmekte olan şişman hastabakıcıyı gayrete getirip bir sedyeyle Madam’ı içeri taşıdım. Derhal ilgilenmeye başladılar ama bana dahiliye mütehassısı Salim Ensâr lazımdı.</p>
<p class="calibre1">“Alt kata indi,” dedi şişman hastabakıcı. “Mühim birinin ameliyatı mı ne varmış. Epey oldu, beklerseniz gelir.”</p>
<p class="calibre1">Madam Melina’nın iniltisi hırıltıya dönüşmüştü, bekleyecek vakit değildi. Aceleyle alt kata indim. Kapıların karşılıklı olarak sıralandığı uzun bir koridor çıktı önüme. Acaba Salim</p>
<p class="calibre1">Ensar hangi odadaydı? îlk kapıyı açmak istedim kapalıydı. İkincisini tecrübe ettim, kapı açıktı ama içeride kimse yoktu. Elim üçüncü kapının tokmağına giderken, bir silah namlusu dayandı enseme.</p>
<p class="calibre1">“Kıpırdama, ellerini havaya kaldır.”</p>
<p class="calibre1">Şaşkınlıkla başımı çevirmeye kalktım, namlunun ucuyla sertçe vurdu kafama.</p>
<p class="calibre1">“Kıpırdama dedijn sana.”</p>
<p class="calibre1">“Ah!” Fena canım yanmıştı ama kendimi tuttum. “Bak arkadaşım,” diye ikaz ettim. “Amacın ne bilmiyorum ama büyük hata yapıyorsun.”</p>
<p class="calibre1">“Asıl hata yapan sensin.”</p>
<p class="calibre1">Bir kez daha vurdu başıma, hem de aynı yere.</p>
<p class="calibre1">“Ah! Ne vuruyorsun,” diyerek döndüm, karşımda Yakup Cemil’i buldum. Evet, bizim cemiyetin namlı fedaisi Yakup Cemil, gözlerini kısmış, nefretle bana bakıyordu. Yanında da Atıf... Bundan beş yıl önce Manastır’da Şemsi Paşa’yı vuran, sadece cemiyetin değil, bir zamanlar benim de şahsi kahramanım olan Atıf.</p>
<p class="calibre1">“Ne yapıyorsunuz siz?” diye çıkıştım. “Tanımadınız mı beni?”</p>
<p class="calibre1">“Ellerini kaldırsan iyi olur Şehsuvar,” diye uyardı Atıf. “Üzerini aramamız lazım.”</p>
<p class="calibre1">Beni tanımış olmalarına rağmen düşmanca tavırlarını değiştirmediklerine göre, daha koridora indiğimde kim olduğumu görmüşlerdi. İyi de ne saçmalıyordu bunlar? Maksatları neydi?</p>
<p class="calibre1">“Ne oluyor burada?” diye sordum şaşkınlıkla. “Niye arayacakmışsınız üzerimi?”</p>
<p class="calibre1">Boşta kalan eliyle duvara iteledi Yakup beni.</p>
<p class="calibre1">“Silah arıyoruz, silah. Enver Bey’i vurmak için getirdiğin silahı.”</p>
<p class="calibre1">“Ne?” diyebildim sadece. “Ne diyorsun sen be?”</p>
<p class="calibre1">“Ne dediğimi çok iyi biliyorsun.” Atıf’a döndü. “Arasana şunu. Daha ne duruyorsun!”</p>
<p class="calibre1">Atıf üzerimi aramaya başlarken,</p>
<p class="calibre1">“Yahu deli misiniz, divane misiniz,” diye söylenmeye başladım. “Enver Bey’i niye vurayım?” Boş koridora bakındım. “Hem Enver Bey’in burada ne işi var?”</p>
<p class="calibre1">“Bilmezlikten gelme.” Resmen azarlıyordu Yakup. “Asıl senin burada ne işin var? Neden koşturuyordun telaş içinde öyle? Kimi arıyordun tek tek kapıları açarak?”</p>
<p class="calibre1">Tuhaf bir şeyler dönüyordu ya, hayırlısı diyerek izah etmeye çalıştım.</p>
<p class="calibre1">“Ev sahibem üşütmüş. Madam Melina... Muhtemelen za-türre olmuştur kadıncağız. Hali yok, öylece yatıyordu evde. Onu getirdim hastaneye, bu katta da doktoru arıyordum. Doktor Salim’i. Salim Ensar’ı... Asıl siz ne arıyorsunuz burada? Sanki kanlı bıçaklıymışız gibi niye saldırdınız öyle üzerime?”</p>
<p class="calibre1">“Numara yapma bana,” diye tısladı dişlerinin arasından Yakup Cemil. “Maksadınızı çok iyi biliyoruz.”</p>
<p class="calibre1">Artık tepem atmaya başlamıştı.</p>
<p class="calibre1">“Ne maksadı yahu!” Hâlâ burnumun ucuna tuttuğu tabancanın namlusunu elimle ittim. “İnanmıyorsan çık yukarı bak... Zavallı kadın mecalsiz yatıyor sedyenin üzerinde.” “Şimdi göstereceğim sana kadını,” diyerek tabancasının kabzasıyla yüzüme vuracaktı ki, Atıf engelledi.</p>
<p class="calibre1">“Dur, dur yahu. Belki de doğru söylüyor. Baksana, silah filan yok üzerinde.”</p>
<p class="calibre1">Kaldırdığı kabzayı suratıma indirmemişti Yakup ama ikna da olmamıştı.</p>
<p class="calibre1">“Yukarıda bırakmıştır,” dedi kuşkuyla. “Arkadaşlarının yanındadır silahlar. Bu da vaziyeti anlamak için inmiştir aşağıya... Kaç kişiyiz öğrenmek için... Kapıdaki arkadaşlarına haber verecek sonra. O Fuad denen zibidi de hastanede bir yerlerdedir eminim.”</p>
<p class="calibre1">Dayanamayıp bağırmaya başladım:</p>
<p class="calibre1">“Yeter artık! Yeter yahu, çıldırdınız mı siz? Fuad niye gelsin hastaneye? Enver Bey’i niye vuralım biz?”</p>
<p class="calibre1">Atıf’ın kafası karışır gibi olmuş, Yakup Cemil’in de bakışlarındaki öfke kırılmaya başlamıştı.</p>
<p class="calibre1">“Hem Enver Bey’in bu hastanede ne işi var?” Onlardan cevap gelmeyince, aklıma gelen ihtimalle duraksadım. “Yoksa, yoksa yaralandı mı? Bir suikast mı var?”</p>
<p class="calibre1">Numara mı yapıyordum, samimi miydim, emin olamayan iki serdengeçti birbirine bakıyorlardı.</p>
<p class="calibre1">“Sen burada kal,” dedi sonunda Atıf, deli bozuk arkadaşına. “Ben yukarıya bir göz atayım, bakalım, doğru mu söylüyor Şehsuvar?”</p>
<p class="calibre1">Tereddüt ediyordu Yakup.</p>
<p class="calibre1">“Merak etme,” diye teskin etti arkadaşı. “Dikkatli olurum.” Kurnazca gülümsedi. “Ama sen de dikkatli ol, biliyorsun anasının gözüdür bu mektepli.”</p>
<p class="calibre1">Atıf, çevik adımlarla uzaklaşırken, Yakup da silahın ucuyla, az önce kapısını açtığım odayı gösterdi.</p>
<p class="calibre1">“Hadi Şehsuvar Efendi, sen de şuraya... Orada bekleyeceğiz...” Silah ondaydı, gösterdiği odaya yürüdüm ama ikaz etmeden de duramadım.</p>
<p class="calibre1">“Sonra çok utanacaksınız ama... Bu yaptığınız çok ayıp.” Laf hazırdı kışla kabadayısında.</p>
<p class="calibre1">“Asıl sizin yaptığınız ayıp, Enver Bey’i Almanya’ya yollayıp Cemal’i harbiye nazın yapacaktınız, öyle mi?”</p>
<p class="calibre1">“Nasıl böyle düşünebilirsin?” diye duracak oldum, “Yür-r'i!” diye iteledi sırtımdan. “Bir de anlamazlıktan geliyorsun değil mi? Enver Bey ameliyat için Berlin’e gidecek, senin Büyük Efendin ile Cemal Bey de istedikleri gibi at oynatacaklardı burada. Ama Enver Bey kaçın kurası? Elbette gelmedi bu tertibe. O yüzden burada ameliyat olmayı seçti. Tabii bunu öğrenir öğrenmez, meseleyi kökten halletmek istediniz. Enver Bey’i ortadan kaldırıp, ameliyat masasından kalkamadı diyecektiniz. Öyle değil mi? Bunun için gelmedin mi sen de buraya?”</p>
<p class="calibre1">“Sahiden inanıyor musun bu söylediklerine?” diye duracak oldum, tekrar itekledi beni.</p>
<p class="calibre1">“Durma, durma dedim sana... Hadi, gir şu odaya.” “Tamam, tamam, itip durma...”</p>
<p class="calibre1">Odaya girdim, küçük masaya yürüdüm.</p>
<p class="calibre1">“Dur,” diye seslendi. “Dur, şimdi, bana dön.”</p>
<p class="calibre1">Döndüm, aramızda bir metrelik mesafe vardı, namlunun ucunu yüzüme çevirmişti. Başımın arkası fena halde zonklu-yordu, enseme doğru ılık ılık bir şeylerin aktığını hissediyordum, muhtemelen kanıyordu, aldırmadım.</p>
<p class="calibre1">“İnanıyor musun bu söylediklerine?” diyerek tekrar sordum. “Birazcık akıllı ol Yakup. Bunlar deli saçması. Biz hepimiz aynı taraftayız. Enver Bey’i niye öldürmek isteyelim? O hepimizin kahramanı.”</p>
<p class="calibre1">“Onu size sormak lazım,” dedi kırgın bir ifadeyle. Evet, sahiden de alıngan bir çocuk gibi bakıyordu artık yüzüme. “Neden kabul etmediniz Enver Bey’in harbiye nazırı olmasını? O kifayetsiz İzzet Paşa çok mu iyi bir asker yani? Adam canlı cenaze, yerinden kalkmaya üşeniyor ama hâlâ Harbiye Nazırı. Enver Bey dururken, neden bu herif orduyu idare ediyor?” Suyuna gidip sakinleştirmek istedim.</p>
<p class="calibre1">“Haklısın Yakup, bu konuda seninle aynı fikirdeyim, lâkin bu meselede karar vermek, seni de, beni de aşar. Bunlar bizim vazifemiz değil. Bir sıkıntı varsa, cemiyette de, hükümette de işin sorumluları konuşur halleder. Ama birbirimizden şüphelenmek, birbirimize silah çekmek de ne oluyor? Biz bu vatan için el ele vermedik mi? Hepimiz aynı davanın mücahitleri değil miyiz? Hep birlikte oturmadık mı kardeşlik sofrasına?”</p>
<p class="calibre1">Müstehzi bir ifade belirdi gergin yüzünde.</p>
<p class="calibre1">“Kardeşlik sofrası... Evet, biz de bunu diyoruz işte. Neden bu kardeşlik sofrasında Talat Bey rahatlıkla dahiliye nazırı olurken, Enver Bey geride tutuluyor? Neden Cemal Bey Na-fia Nezaretine atanırken, Enver Bey’e Harbiye Nezaretini çok görülüyor? Neden? Ben söyleyeyim. Çünkü Enver Bey asker. Çünkü o, Dersaadet’te oturup ayak oyunları yapmak yerine bizzat cephede dövüşmeyi tercih ediyor. Meşrutiyet için ilk dağa çıkan kimdi? Düşmanla göğüs göğüse harp eden kimdi?” Sanki, bütün fedakârlıkları kendileri yapmış gibi böyle üst perdeden atıp tutması canımı sıktı.</p>
<p class="calibre1">“Tereciye tere satma istersen,” diye kestim sözünü. “O dediğin yerlerde ben de vardım. Manastır’da, Selanik’te, 31 Mart’ta Dersaadet’te, Trablusgarp’ta...”</p>
<p class="calibre1">Çatık kaşları açıldı, bakışlarını kaçırdı.</p>
<p class="calibre1">“Senden söz etmiyorum. Trablusgarp’ta nasıl dövüştüğünüzü gördüm. Rahmetli Basri kumandanı ben de severdim. Biz düşmanla boğuşurken, payitahtta oturup ayak oyunlarıyla, cemiyetin namuslu evlatlarını saf dışı etmeye çalışanlardan bahsediyorum.”    '</p>
<p class="calibre1">“O zaman niye o silahı üzerime tutuyorsun hâlâ?” Yeniden çatıldı kaşları, gözlerini kıstı, gevşeyen kolunu kaldırdı, silahı yine suratımın ortasına doğrultmuştu.</p>
<p class="calibre1">“Yok öyle laf kalabalığı... Beni oyuna getiremezsin.” Aldırmaz görünerek başımı salladım.</p>
<p class="calibre1">“Ne oyunu Yakup, karşında düşman mı var?” Dinlemiyordu bile.</p>
<p class="calibre1">“Latife yapmıyorum Şehsuvar, valla basarım tetiğe.” Basardı, şu ana kadar yapmamış olması şaşırtıcıydı. Ama davranışı o kadar haksız, o kadar aptalcaydı ki sinirlendim.</p>
<p class="calibre1">“Basarsan bas be!” dedim paltomun yakasını açarak. “Yapmadığın iş mi sanki! Bu defa da bir dava arkadaşını vurmuş</p>
<p class="calibre1">olursun ne fark eder!”</p>
<p class="calibre1">✓</p>
<p class="calibre1">Göz göze geldik, bir yandan sancıyan başım, bir yandan bu hastane odasında böyle manasızca kıstırılmış olmak... Her şey o kadar saçmaydı ki, artık ne olacaksa olsun diyordum.</p>
<p class="calibre1">“Tamam, tamam,” diyen Atıf’ın sesiyle bozuldu o gergin sessizlik. “Doğru söylüyormuş Şehsuvar... Hakikaten ev sahibesini getirmiş hastaneye...”</p>
<p class="calibre1">Yakup Cemil şöyle bir dönüp baktı arkadaşına ama ona bile itimat etmiyordu.</p>
<p class="calibre1">“O kadın olduğundan emin misin? Yalan söylüyor olmasınlar?”</p>
<p class="calibre1">Bu kadar şüphe Atıf’ı da isyan ettirdi.</p>
<p class="calibre1">“Kadını gözümle gördüm Yakup... Ateşler içinde yanıyor zavallıcık, indir artık şu silahı.” Mahcup bir tavırla bana döndü. “Kusura bakma Şehsuvar kardeş. Seni öyle telaşla, tek tek kapıları açarken görünce...” Birden bakışları yakama kaydı. “Paltonun yakasında kan var... Başın kanıyor yahu...” Utanmadan bir de benim için kaygı duyuyordu.</p>
<p class="calibre1">“Mühim değil Atıf,” dedim kapıya yönelirken. “Bu yaradan bir şey olmaz. Kadın ölmeden gidip şu doktoru bulayım.” Bir adım atmıştım ki arkamdan seslendi Atıf:</p>
<p class="calibre1">“Yahu Şehsuvar, biz büyük bir hata yaptık. Kusura bakma ama daha fazla büyütmeyelim. Talat Bey duymasın bu olayı. Hani cemiyet içinde huzursuzluk çıkmasın diye...”</p>
<p class="calibre1">Döndüm, tükürür gibi baktım suratına.</p>
<p class="calibre1">“Söylemene lüzum yok, cemiyetin birliğini tehlikeye atacak değilim.”</p>
<p class="calibre1">Çekip gidecektim ki, Yakup Cemil’in pis pis bana baktığını gördüm, iyice yaklaştım.</p>
<p class="calibre1">“Bak zabit efendi, bir daha o silahı bana doğrultursan, sakın tetiği çekmeden indirme. Eğer indirirsen, seni temin ederim çok pişman olacaksın.”</p>
<p class="calibre1">Arsız arsız sırıttı, iri fedai.</p>
<p class="calibre1">“Sen de bir daha yüzüne doğrulttuğum silahı sakın elinle itme. Eğer itersen, temin ederim, sen daha çok pişman olacaksın.”</p>
<p class="calibre1">Bu vukuatı Talat Bey’e anlatmadım, hatta ağzından kaçırır diye Fuad’a da bahsetmedim. Ama Yakup Cemil orada burada, Talat’ın adamının kafasını kırdım diye dedikodu yapınca kulağına gitmiş. Karşılaştığımızda konuyu açtı.</p>
<p class="calibre1">“Yakup Cemil sana saldırdı mı?”</p>
<p class="calibre1">“Ciddiye alacak bir mesele değil,” dediysem de ikna olmadı, meseleyi bütün teferruatıyla öğrenmek istedi. Mecburen anlattım ama Enver’le birbirlerine düşmelerini istemediğim için, “Yakup Cemil’in işgüzarlığı,” dedim önemsemeyerek. “Durumdan vazife çıkarmış kendine.”</p>
<p class="calibre1">Düşünceli düşünceli başını salladı Büyük Efendi.</p>
<p class="calibre1">“Keşke o kadar basit olsaydı Şehsuvar. Ama merak etme halledeceğiz bu meseleyi. Cemiyetimizin ahlakına ve devletimizin adabına yakışır bir şekilde neticelenecek bu iş.”</p>
<p class="calibre1">Neticelendi de ama cemiyetimizin ahlakına ve devletimizin adabına yakışır bir şekilde değil, “Hürriyet Kahramanı”-mızın isteğine ve keyfiyetine göre. Evet, Enver Bey o yılın başında önce harbiye nazırlığına layık görüldü. Fakat Cemal Bey de küstürülmedi, nafia nazırlığından, bahriye nazırlığına geçirildi. Böylece Devlet-i Aliyye, fiili olarak İttihat Terakki’nin üç liderinin ortak yönetimine geçmiş oluyordu. Ama ne ordu kurallarına ne de temayüllere aldırmadan kısa sürede paşa unvanına kavuşan Enver Bey, elbette bununla da yetinmeyecekti...</p>
<p class="calibre1"><a id="bookmark2"></a>“Ne işimiz var bu kanlı kapışmada? <span class="calibre4">m</span></p>
<p class="calibre1"><span class="calibre7">Merhaba Ester, (11. Gün, tkindi)</span></p>
<p class="calibre1">Otelden ayrıldığımda vakit ikindiyi bulmuştu. Resepsiyonda şu İngiliz yazan gördüm, kalabalık bir grupla birlikte çıkış yapıyordu. Gece treniyle aynlacaklardı İstanbul’dan, Orient Ekspres’iyle. Beni fark edince gülümsedi, belki de konuşacak, geçen gece çığlıklarımı duyduğu için, iyi misiniz diye soracaktı ama ona haber anlatamazdım şimdi. Nazik bir selamlamayla yetinerek kapıya yöneldim.</p>
<p class="calibre1">Çekingen bir güneş karşıladı beni dışarıda. Rahatsız etmekten imtina edercesine, tatlı tatlı ısıtıyordu ortalığı. Dünkü o boğucu hava kaybolmuştu. Serin bir rüzgâr gönlünce geziniyordu sokaklarda. Aşina olduğumuz o sonbahar yürürlüğe girmişti yine. Mutat olduğu üzere, gözlerim hafiye aradı köşe başlarında. Hayır, yine kimse yoktu. Eh, artık onlar için çalışacağıma göre, beni rahat bırakmaları makuldü.</p>
<p class="calibre1">İnsanı hoş bir rehavete sürükleyen bu mülayim havaya aldırmadan adımlarımı hızlandırdım. Gerçi saat konuşmamış-tık ama Mehmed Esad öğleden sonra demişti. Bu hesaba göre biraz geç kalmış olabilirdim. Aceleyle Karlmann Pasajı’nın, Tepebaşı Bahçesi’ne bakan kapısının önünden geçerken, biriyle çarpıştım. Ufak tefek biriydi, zavallı bana toslayınca yere savruldu. Kusurlu olan bendim, manasız yere o kadar telaş etmiştim ki kapıdan çıkan adamı görmemiştim.</p>
<p class="calibre1">“Kusura bakmayın,” diye yaklaştım. Elimi uzatarak kaldırmak istedim. “İstemeden oldu.”</p>
<p class="calibre1">Ufak tefek adam şöyle bir baktı yüzüme.</p>
<p class="calibre1">“Şehsuvar... Şehsuvar sen misin?”</p>
<p class="calibre1">Sesi, yüzü, bakışları hatırladım. Mekteb-i Sultani’den sıra arkadaşımdı.</p>
<p class="calibre1">“Arşak... Vay aziz kardeşim! Arşak sen ha!”</p>
<p class="calibre1">Elimi tutarak ayağa kalktı. Sarmaş dolaş olduk. Şöyle bir baktı bana.</p>
<p class="calibre1">“Yaşlanmışsın,” dedi samimi bir üzüntüyle. “Ama ben daha çok yaşlandım.”</p>
<p class="calibre1">Doğru söylüyordu, erken çökmüştü, en az altmışında gösteriyordu. Elbette gördüğümü söylemedim.</p>
<p class="calibre1">“Yok canım, o kadar da değil. Mektebe ilk geldiğin günden azıcık farklısın. O da saçların beyazladığı için. Sahi ne yapıyorsun, işlerin nasıl?”</p>
<p class="calibre1">Biraz mahcup ama daha çok kederle baktı yüzüme.</p>
<p class="calibre1">“Ben burada yaşamıyorum Şehsuvar. Paris’e taşındım...” “Niye?” diye sordum şaşkınlıkla. “Niye ayrıldın İstanbul’dan?”</p>
<p class="calibre1">Bakışlarını kaçırdı.</p>
<p class="calibre1">“Öyle oldu işte.”</p>
<p class="calibre1">Anlatmak istemiyordu, ben de üstelemedim.</p>
<p class="calibre1">“Hemen dönmüyorsun değil mi? Buralardaysan görüşmek isterim. Bir iki kadeh bir şeyler içer, sohbet ederiz. Paris’te bulamazsın bizim meyhaneleri...”</p>
<p class="calibre1">Acı acı güldü.</p>
<p class="calibre1">“Yok,” dedi başını sallayarak. “Yok valla orada bizimki gibi meyhaneler... Tamam, yarın akşam buluşalım. Maksim’e gidelim, olur mu? Adını çok duydum, merak ediyorum nasıl bir mekândır diye...”</p>
<p class="calibre1">Memnun olmuştum, bu eski dostla yeniden konuşma fırsatı bulacağım için.</p>
<p class="calibre1">“Tamam, yarın Maksim’in kapısında buluşalım.” “Anlaştık,” dedi güçlü bir şekilde elimi sıkarak. “Yarın akşam sekizde.”</p>
<p class="calibre1">Yeniden Avrupa Pasajı’na yürürken, artık bizim devrimizin geçtiğini düşündüm. Çok çabuk, çok erken, üstelik zaman hiç de adil davranmamıştı bize. Ayrılıklar, ölümler, sürgünler... Kimi görsem yaşlanmıştı, kiminle karşılaşsam çökmüştü. Evet durum buydu, en doğrusu bu hakikati kabul etmekti. Yoksa her sabah aynada kendimle yüzleşmek bir hayli güç olacaktı.</p>
<p class="calibre1">Birbirinden renkli vitrinlerin arasından geçip halı dükkânına ulaştığımda, alt katta otururken buldum Mehmed Esad’ı. Ruşeym adındaki o siyahi, dilsiz adam yoktu ortalıkta. Küçük bir tabureye oturmuş, suratını buruşturarak, yeşil bir şişeden madep suyu içiyordu arkadaşım.</p>
<p class="calibre1">“Yarasın,” diyerek girdim içeri. “Ne o, mideyi mi bozdun yoksa?”</p>
<p class="calibre1">Beni görünce toparlandı.</p>
<p class="calibre1">“Hiç sorma yahu. Patlıcan kızartmasını fazla kaçırmışım. Geceden beri kıvranıp duruyorum.”</p>
<p class="calibre1">Öteki tabureye yöneliyordum ki, elini kaldırdı.</p>
<p class="calibre1">“Yok, burada oturmayalım, çok göz önündeyiz. Sen yukarı çık, ben de kepenkleri içeriden kapatıp geliyorum.”</p>
<p class="calibre1">Haklıydı, her gelen geçenin bizi gördüğü bir yerde, devletin gizli saklı işlerini konuşmak hiç doğru olmazdı. Yukarı çıkınca masanın üzerinde bazı kâğıtlar gördüm. Kara kalemle çizilmiş insan yüzleri... Arap halkının acı dolu yüzleri... Ne yani bizim Mehmed Esad’da ressamlık da mı vardı?</p>
<p class="calibre1">“Ruşeym çiziyor onları,” diyen Mehmed’in sesiyle geri döndüm. Arkadaşım merdivenin başında dikiliyordu. “İnsan denen mahluk ne büyük bir muamma Şehsuvar. İnanabiliyor musun, konuşamayan bu adam, hem de hiçbir tahsili olmadığı halde bu şahane resimleri yapabiliyor.”</p>
<p class="calibre1">Felsefe yapan bir gizli hafiye. Yok, hoşuma gitti, gülümsedim. Ama Mehmed yanlış anladı.</p>
<p class="calibre1">“Saçmaladım değil mi?”</p>
<p class="calibre1">“Hayır, hayır aksine çok doğru söyledin. Her insanın içinde bir yaratıcılık vardır. Bir gün patlayıverir... Keşke Ruşeym bu işin eğitimin alabilseydi....”</p>
<p class="calibre1">“Keşke,” diyerek masanın arkasındaki koltuğa oturdu. “E, niye dikiliyorsun, geçsene şöyle.”</p>
<p class="calibre1">Ben de karşısına yerleştim.</p>
<p class="calibre1">“Arkadaşlarla konuştum... Çolak Cafer meselesini diyorum... Bugünden itibaren başlayacaklar soruşturmaya. Cezmi’nin ölümünden korkmuş, bir yerlerde saklanıyor olabilir. Eninde sonunda buluruz onu, fakat biraz zaman gerekebilir. Yani, işin üstündeyim, bil istedim...”</p>
<p class="calibre1">“Peki Cezmi meselesi neymiş? Kim öldürmüş onu?” Nedense bakışlarını kaçırdı.</p>
<p class="calibre1">“Kesin bir malumatımız yok. Arkadaşlar tahkik ediyor. Adi bir mesele de olabilir. Dur, yok deme hemen. Resneli Niyazi’yi bilirsin.”</p>
<p class="calibre1">Eski günleri hatırlamıştım.</p>
<p class="calibre1">“Bilmem mi?” dedim gülümseyerek. “Şifreli bir mesaj götürmüştüm ona. Tatar Osman Paşa’yı dağa kaldırması için. Bir gün sonra da meşrutiyet ilan edilmişti zaten.”</p>
<p class="calibre1">“E işte onu diyorum. Dağ gibi adamdı Niyazi. Kurşun sıksan işlemez diye korkardı düşmanları. N’oldu? İngiliz mangasının önünde mi kurşuna dizildi? İstiklal Mahkemesi’nde yağlı urgan mı geçirildi boynuna? Hayır, ciğeri beş para etmez bir herifin kurşununa kurban gitti. Hâlâ da cinayetin sebebi anlaşılmış değil. Diyeceğim o ki, Cezmi Binbaşı’nın öldürülmesi de böyle bir vaka olabilir. Ama evelallah öğreneceğiz onu da...” Masanın çekmecesini açtı, sarı bir zarf çıkardı, bana uzattı. “Bu senin ilk avansın...”</p>
<p class="calibre1">Sarı zarfa şöyle bir göz attım.</p>
<p class="calibre1">“Cumhuriyet hükümetinin durumu, Bab-ı Âli’den daha iyi anlaşılan,” dedim eğlenceli bir sesle. “Bizde maaşlar hep geç ödenirdi.”</p>
<p class="calibre1">Gururla mırıldandı.</p>
<p class="calibre1">“Vatanı için fedakârlıktan kaçınmayanlara, vatan da fedakârlıktan kaçınmamalı.” Zarfı almadığımı görünce ikaz etmek zorunda kaldı. “Bu senin hakkın Şehsuvar, lütfen şunu al.”</p>
<p class="calibre1">Birlikte çalışmayı kabul ettikten sonra parayı reddetmek anlamsızdı, zarfı alıp ceketimin iç cebine soktum. Ama elimi cebimden çıkartırken, kendi kendime gülümsemeden edemedim.</p>
<p class="calibre1">“Niye gülümsedin?” diye sordu.</p>
<p class="calibre1">“Hiiç, yıllar sonra hükümetten maaş almak tuhafıma gitti...” “Hak ediyorsun Şehsuvar,” Takdirle bakıyordu. “Sen, dürüst bir adamsın. O yüzden bu kadar ısrar ettik zaten. Namuslu insanlar o kadar azaldı ki...”    ✓</p>
<p class="calibre1">Alaycı tavrıma devam ettim:</p>
<p class="calibre1">“Peki, vazifesi ne olacak bu dürüst adamın? Ne yapacak bu güzel vatan için?”</p>
<p class="calibre1">Hiç alınmadı sözlerime.</p>
<p class="calibre1">“Eski ittihatçılar lazım bize... Onlarla irtibat kurmamız gerekiyor...”</p>
<p class="calibre1">“Ne için?” diye sordum ciddileşerek. “Ne yapacağız eski ittihatçıları?”</p>
<p class="calibre1">Kafasını salladı.</p>
<p class="calibre1">“Düşündüğün gibi değil, kimseyi tutuklamayacağız ya da öldürmeyeceğiz. Tıpkı senin gibi vazife vereceğiz onlara. Vatanları için ellerini taşın altına koymalarını isteyeceğiz. Bize karşı dövüşeceklerine, düşmanlarımıza karşı dövüşsünler.” Tam olarak ne kastettiğini anlayamamıştım.</p>
<p class="calibre1">“Yani silah mı kullanacaklar? Birilerini mi öldürecekler?” Ellerini masanın üzerinde birleştirdi.</p>
<p class="calibre1">“Eğer karşımızdakiler silah kullanırsa, bizden bililerini öldürmeye kalkarsa... Ama senin vazifen bu değil. Senden kimseye kurşun sıkmanı istemiyoruz. Sadece eski ittihatçıları bulmalısın bize. Ama gözü kara olanları, bu işlerde pişmiş olanları, tecrübeli olanları... Yazan, çizen, boş boş konuşan adamlar lazım değil bize. Mesela şu senin bir arkadaşın vardı... Bizim gibi Selanikli... Fuad... O zamanlar benim gibi mülazımdı. Nerede bu Fuad? Onun gibiler lazım bize. Mesela Cezmi işimize yaramazdı. Tamam kıyıcı adamdı, fakat mantıklı biri değildi. Eninde sonunda açık verirdi. Cesaret kadar, tecrübe kadar, zekâ da lazım bu işte... Çünkü gizli işler bunlar.”</p>
<p class="calibre1">Sustu, rahat düşünmem için zaman tanıdı ama benden soru gelmeyince yeniden başladı.</p>
<p class="calibre1">“Evet, senden istediğimiz böyle insanlar bulman. Önümüzdeki yıl faaliyete geçecek bir gruptan bahsediyorum. Ama bu yılın sonuna kadar ekibi kurmamız lazım. Bilirsin, onları hazırlamak, teşkilatlandırmak vakit ister.”</p>
<p class="calibre1">İlk o zaman fark ettim bu grubun belirli bir vazifeyi ifa etmek için kurulmaya çalışıldığını. Önümüzdeki yıl yapılması planlanan mühim bir vukuatın hazırlıklarıydı bunlar.</p>
<p class="calibre1">“Devletin resmî memurları mı olacak bu arkadaşlar?” diye eşeledim biraz.</p>
<p class="calibre1">“Elbette, neticede öyle olacak tabii ama kimse bilmeyecek bunu. Ne biz beyan edeceğiz ne de onlar anlatacak kimseye. Başka türlü muvaffak olmamız mümkün değil. Fakat dert etme, işin o kısmını biz anlatırız onlara. Sen, adamları bizimle tanıştır yeter. İstemezsen, araya girmene de lüzum yok, adamın adını, nerede bulacağımızı söylersin, gerisini biz hallederiz.”</p>
<p class="calibre1">“Hallederiz,” diye mırıldandım manidar bir sesle. “Nasıl halledeceksiniz?”</p>
<p class="calibre1">Ne demek istediğimi anlamıştı.</p>
<p class="calibre1">“İstersen <span class="calibre7">Kur’an</span>’m üzerine yemin edeyim. Onları yakalamak niyetinde filan değiliz. Yok etmek gibi bir maksadımız da yok. O kadar çoklar ki hangi birini yok edeceksin. Senin de söylediğin gibi bu ülkede herkes, hepimiz ittihatçıydık. Yani seni oyuna filan getirdiğimiz yok. Bu vatan evlatlarını, yeniden vatan için vazifeye çağırıyoruz. Teşkilat-ı Mahsus’a üyesi olanlar, Karakol Cemiyeti’nde çalışanlar, eski İttihat ve Terakki fedaileri. Biliyoruz ki, bu insanların hepsi mutsuz, hepsi bir parça kırgın, çoğu da vazife bekliyor. Evet, bu hissi sen de bilirsin, bu kadroların çoğu, cumhuriyet hükümeti neden bizi görmüyor, Gazi Paşa neden bizi yok sayıyor diye öfkeleniyor. Yanlış mı? Öyle düşünmüyorlar mı?”</p>
<p class="calibre1">Haklıydı, Mehmed Esad’ın sözlerinde onaylanmayacak bir taraf yoktu, tabii doğru söylüyorsa? Başka, karanlık bir amacı yoksa. Ama bunu düşünmek için artık çok geçti. Eğer yalan söylüyorsa, beni kandırmaya çalışıyorsa, bunu vazife içerisinde anlayacaktım artık. O sebepten hiç itiraz etmedim.</p>
<p class="calibre1">“Haklısın Mehmed,” diye onayladım. “Aynen böyle düşünüyorlar. Muhtemelen büyük bir memnuniyetle karşılayacaklar, hükümetin teklifini. Tamam, ben araştırmaya başlayayım o zaman. Peki biz, hep burada mı görüşeceğiz? Ayrıca ben, Pera Palas’ta kalmaya devam mı edeceğim? Yoksa evime mi dönmeliyim?”</p>
<p class="calibre1">Sözlerim ziyadesiyle memnun etmişti arkadaşımı.</p>
<p class="calibre1">“Bence Pera Palas’tan ayrılmamalısın. En azından bir süre daha orada kalmaya devam et. Parayı dert etme, masrafları karşılarız. Biz de hem otelde hem de burada buluşuruz, hatta arada bir kafa çekeriz. Böylesi daha az dikkat çeker. İki eski arkadaşın muhabbetinden kim şüphe eder ki?”</p>
<p class="calibre1">Bizden kim şüphe edecek diye geçirdim içimden. Devlet için çalıştığımıza göre kim düşecekti peşimize? Ama üstünde çok durmadım, arkadaşımın bir bildiği vardı herhalde. Üstelik bir süre daha Pera Palas’ta kalmak benim de işime gelirdi. Hiç değilse sana ulaşıncaya kadar. Mehmed Esad’dan ayrılınca otele döndüm. Oysa şahane bir akşam başlıyordu sokakta. Ve işler adeta kendiliğinden yoluna giriyordu. Sıkışıp kaldığım o labirentte kör duvarlar birer birer yıkılıyordu. Hem de benim çabama gerek kalmadan. Sanki görünmez bir el bana yardım ediyordu... Fakat bir terslik vardı. Ne olduğunu bilmiyordum ama bir şey beni rahatsız ediyordu. Mantıkla kavranılan bir husus değil bu, bir his, tecrübeyle kazanılmış bir his. Olan bitenler fazla iyiydi, fazla doğru, fazla mantıklı. Hayır, hiçbir zaman işler bu kadar mükemmel gitmezdi. Evet, bir terslik vardı, neydi bilmiyordum ama hissediyordum, eminim bir tersli^ vardı. Neyse anlayacaktık nasıl olsa...</p>
<p class="calibre1">Otele dönünce, yeniden yazı masasının başına geçtim. Ve o meşum 1914 yılına geri döndüm. Kış sona ermiş, ilkbaharın ucu görünmüştü. Hastaneden çıkmasının üzerinden iki ayı aşkın bir zaman geçmesine rağmen Madam Melina hâlâ biraz süzgündü, hâlâ öksürük nöbetlerine yakalanıyordu. Ama artık kötü dönemi atlatmış, eski sıhhatine kavuşmuştu. Elbette benim evdeki itibarım da epeyce yükselmişti. Adeta bir paşa torunu muamelesi görüyordum. O kıtlık günlerinde bulabildiği malzemeyle mucizeler yaratarak şahane yemekler pişiriyordu bana. Sanki hastalıktan yeni kurtulan o değil de benmişim gibi odamı hep sıcak tutuyor, elbiselerimi neredeyse günü gününe yıkıyor, ütülüyor, her an emrime amade hale getiriyordu. Rahmetli annemden bile bu kadar hizmet, bu kadar hürmet görmemiştim dersem abartmamış olurum. Yine o ballı börekli kahvaltı masasında oturduğumuz günlerden birinde, yüzünde muzip bir gülümsemeyle <span class="calibre7">Tanin</span> gazetesini uzattı.</p>
<p class="calibre1">“Sizin Enver Paşa muradına ermiş... Nihayet saraya damat olmuş.”</p>
<p class="calibre1">Gazetenin ön sayfasında yer alıyordu haber. “Enver Paşa, Damad-ı Şehriyar oldu.” Başlığın altında, Hürriyet Kahramanı, Edirne Fatihi, Harbiye Nazırı Enver Paşa’nın, Naciye Sultan’la evlendiği yazıyor, Damat Ferit Paşa’nın konağında yapılan düğün yemeğine güzide bir davetli topluluğunun katıldığı belirtiliyordu.</p>
<p class="calibre1">“Gelin pek gençmiş diyorlar. Ama Enver Paşa da yakışıklı adam. Bir cazibesi var yani...”</p>
<p class="calibre1">Nişanlandıklarında Emine Naciye Sultan daha çocuk sayılırdı. On bir yaşında filan olmalı. Aslında siyasi bir evlilikti bu. Cemiyetin isteğiyle gerçekleşmiş bir izdivaç. Arkadaşlarımızdan bazılarının saraydan kız almasıyla, Osmanlı aristokrasisiyle aramızdaki soğukluk giderilmek isteniyordu.</p>
<p class="calibre1">Bizimkilerden Hafız Hakkı da bu maksatla saraydan evlenmişti. Fakat enteresan bir gelişme olmuş, birbirlerini hiç görmemelerine, sadece mektuplarla haberleşmelerine rağmen Enver Bey delice âşık olmuştu Naciye Sultan’a. Başkalarının mahrem hayatı hakkında konuşmayı hiç sevmeyen Talat Bey bile durumun tuhaflığı karşısında yorum yapmaktan kendini alamamıştı:</p>
<p class="calibre1">“Bu bizim Enver, matrak adam, hiç görmediği, sadece annesinin tarifiyle tanıdığı Naciye Hanım’a büyük bir tutkuyla bağlandı. Tıpkı siyasette olduğu gibi aşkta da hakikatlerin değil, hayallerin peşinden gitmeyi sürdürüyor.”</p>
<p class="calibre1">Trablusgarp’tayken de Enver Bey’in yaveri olan Zabit Akif, kumandanının her fırsatta kâğıda kaleme sarıldığından bahsederek,</p>
<p class="calibre1">“Sadece iki işi yaparken aynı tutkulu ifade belirirdi Enver Bey’in yüzünde: Bir, harp ederken; iki, mektup yazarken,” demişti.</p>
<p class="calibre1">Enver Bey’in, harbiye nazırı olmak istemesini, kıdemini beklemeden paşalığa göz dikmesini de bu evliliğe bağlayanlar vardı. Mesela bizim Fuad bu kanaatteydi:</p>
<p class="calibre1">“Vatanseverlik, inkılapçılık, cemiyetçilik bir yana aslında hepimizi birleştiren başka bir ortak özelliğimiz var. Prens Sabahattin gibi birkaç kişiyi saymazsak, hepimiz alt tabakadan ya da orta sınıflardan gelen insanlarız. Belki de saraya karşı duyduğumuz büyük tepkinin asıl nedeni bu. Padişahın tek başına hükümran olmasına tahammül edemeyişimizin, meşrutiyet isteğimizin altında belki de bu hakikat var. Ama aynı zamanda tuhaf bir paradoks içindeyiz. Bir yandan saraya öfke duyuyoruz, bir yandan da onların yerinde olamadığımız için hayıflanıyoruz. Bu melun his, cemiyetin en üst kademesinden, en alt kademesine kadar hepimizin ruhunu ele geçirmiş durumda. Bana kalırsa, Enver Bey de bu hissin pençesinde kıvranıyor. O yüzden harbiye nazırlığında ısrar ediyor. Üç yıldır saraya damat olmayı beklemesinin sebebi de bu, düğüne giderken ne kadar şan, ne kadar rütbe varsa hepsini almak istiyor. Böylece saray kızıyla arasındaki zümre farkını ortadan kaldırmayı umuyor.”</p>
<p class="calibre1">Fuad’ın bu tespitlerine tam olarak katılamıyordum, çünkü Enver Bey’i o kadar yakından tanımıyordum. Ama gözü yükseklerde olan, hırslı, hem de çok hırslı biri olduğunu biliyordum.</p>
<p class="calibre1">“Ee Şehsuvar Bey evladım,” diyen Madam Melina’nın sözleriyle dağıldı düşüncelerim. “Söyle bakalım, senin mürüvvetini ne zaman göreceğiz?”</p>
<p class="calibre1">Elimdeki gazeteyi katlayıp masanın kenarına koydum. “Enver Paşa’nın yaşma gelince. O şimdi otuz üç yaşında filan olmalı. Daha ben otuzuma gelmedim.” Küçük bir kahkaha attım. “Hem nerde öyle münasip bir kız? Devir kötü Madam Melina, namuslu insan bulmak zor.”</p>
<p class="calibre1">Saf kadın, ciddiye aldı sözlerimi.</p>
<p class="calibre1">“Haklısın evladım, memleketin hali fena. İnsanlar insanlıktan çıktılar. Kim, kimdir, nereden bileceksin.” Durdu. “Peki, şu senin Selanik’te yok muydu hiç tanıdığın bildiğin biri, temiz süt emmiş bir aile kızı?”</p>
<p class="calibre1">Bir an seni anlatmak geçti içimden. İlk karşılaşmamızı, kendi kendine büyüyen bir sarmaşık gibi gönüllerimizde boy veren sevdamızı, yarıda kalan ümitlerimizi, bir türlü neticelenmeyen hazin hikâyemizi. Sonra vazgeçtim, bu samimi kadını üzmek istemedim.</p>
<p class="calibre1">“Yoktu, Madam Melina,” dedim artık soğumaya yüz tutmuş kahveme uzanırken. “Selanik’te de yoktu, burada da yok.”</p>
<p class="calibre1">O anda bambaşka bir hakikati fark ettim. Tarih, kimilerine karşı sevgiyle yaklaşırken, kimilerine karşı acımasız davranıyordu. Kimilerini birbirinden koparırken, kimilerini birleştiriyordu. 1908’de başlayan olaylardan bahsediyorum. Meşrutiyet, seninle benim mutluluğumu engellerken, Enver Bey’le Naciye Sultan’ı mürüvvete götürmüştü. Hayır, kimseye kızmıyordum, onlara haset ettiğim filan da yoktu. Bizim kaderimiz böyle yazılmış da demiyordum, bunu ben tercih etmiştim, neticelerine de katlanmam gerekirdi. Fakat o sıralar başka bir hakikati daha fark etmiştim. Vatan düştükçe, bazı insanlar yükseliyor, millet bahtına küserken, bazıları şans atına binmiş koşturuyordu. Evet, aralarında Enver Paşa’nın da bulunduğu günün kazananlarından bahsediyorum. Ortalıkta hiçbir büyük zafer yokken, memleketin hali içler açışıyken, sahi bu neyin zaferiydi, neyin muvaffakiyeti? Edirne’yi geri almıştık ama çok daha büyük bir toprak parçasını kaybetmiştik. Millet yokluk içinde kıvranıyordu. İstikbalde neler olacağı meçhuldü, güzel günlere olan inanç kaybedilmişti, hiç kimsede umut kalmamıştı, yılgınlık sert bir rüzgâr gibi memleketi kasıp kavuruyordu ve hepsinden daha mühimi Harb-i Umumi kapıdaydı.</p>
<p class="calibre1">Şimdi akıllı olma zamanıydı, dış siyasette maceraya değil, ustalıkla planlanmış bir sulh stratejisine ihtiyaç vardı. Cemiyetteki genel kanı da zaten bu yöndeydi, Talat Bey olsun, Cemal Bey olsun, Cavit Bey olsun kimse bu kanlı çarpışmada taraf olmak istemiyordu. Ama ülke siyasetine yön veren hakikat, sağduyudan çok, kuvvetle alakalıydı. Kuvvete sahip olan, söze ve karara da sahip olur. Ve son dönemde cemiyetin, hükümetin ve memleketin en kuvvetli adamı ne Talat’tı, ne de Cemal. 1908 yılından bu yana yıldızı anbean parlayan, “Hürriyet Kahramanı,” “Edirne Fatihi” ve şimdi de sarayın damadı olan Enver Paşa’ydı. Eğer Talat Bey, dirayetli davranıp onu harbiye nazırı yaptırmasaydı, netice farklı olabilirdi. Ama artık, bu hayallerinin peşinden gitmekten çekinmeyen hırslı askeri kimse durduramazdı. Durdurmak şöyle dursun, kimse onun karşısında yer alamazdı. Öyle de oldu, o sıcak yazla birlikte harbin başlamasından sadece altı gün sonra Almanlarla gizli bir askerî ittifak imzaladık. Evet, Gavrilo Princip adındaki Sırp milliyetçisinin Avusturya-Macaristan imparatorluğu veliahttı Franz Ferdinand’a Saraybosna’da sıktığı kurşunun hemen ardından biz Almanlarla iş birliğine girmiştik.</p>
<p class="calibre1">Aslında görüşmeler çok daha önce başlamıştı. Herkes gibi Almanlar da artık harbin eli kulağında olduğunu biliyordu. Ne olursa olsun Osmanlıları kendi yanlarında istiyorlardı. Bizim tarafta ise durum epeyce karışıktı. Nedense Osmanlı heyeti bu görüşmeleri sadece Ingilizlerden, Fransızlardan, Ruslardan değil, başta Cemal Paşa olmak üzere hem hükümetten hem de cemiyetten saklamıştı. Elbette bütün karanlık mevzularda olduğu gibi, bu işte de bizim yardımımıza ihtiyaç duyulmuştu.</p>
<p class="calibre1">Talat Bey’i kimseye sezdirmeden bulunduğu mekândan alarak ittifak görüşmelerinin yapıldığı köşke götürmek yine Fuad’la bana düştü. Başlarda mesele hakkında malumatımız olmadığı gibi, hiçbir fikre de sahip değildik. Sadece, Talat Bey’in, resmî korumalarını değil de bizim gibi iki fedaiyi yanma almasından hareketle, görüşmelerin mahrem konularla ilgili olduğunu düşünüyorduk. Elbette toplantıya katılanla-rın arasında Enver Paşa’yı görünce son derece mühim bir vazife yaptığımızı da anlamıştık. Ama Almanya Sefiri Baron Konrad Vön Wangenheim’i görünceye kadar bunun bir ittifak görüşmesi olduğunu fark etmemiştik. Evet, toplantıya en son katılan kişi Almanya’nın Türkiye sefiriydi. O kendinden emin adımlarıyla, küçük bahçeyi geçerek girmişti köşke.</p>
<p class="calibre1">“Hadi gözün aydın,” demişti Fuad alaycı bir tavırla. “Almanya’nın yanında harbe giriyoruz.”</p>
<p class="calibre1">Köşkü gören sokağın köşesinde, bir manolya ağacının gölgesine park ettiğimiz arabanın şoför mahallinde oturuyordum, Fuad da yar^ koltuğa çökmüştü.</p>
<p class="calibre1">“Zannetmem,” dedim Talat Bey’in daha önce söylediklerine dayanarak. “Bizimkiler tarafsız kalacak bu harpte, başka bir mesele vardır Alman sefirle görüştükleri.”</p>
<p class="calibre1">Köşke diktiği bakışlarını bana çevirdi arkadaşım.</p>
<p class="calibre1">“Çok safsın Şehsuvar. İçerde bir piyes sahneleniyor. Sha-kespeare’in yazdıklarından daha çarpıcı bir oyun. Bütün cihanı kana boyayacak bir trajedi.”</p>
<p class="calibre1">İşi alaya vurdum.</p>
<p class="calibre1">“Her mevzuyu da tiyatroyla izah edersin...”</p>
<p class="calibre1">“Bahse var mısın?” dedi kendinden emin bir sesle. “Ama öyle Yorgo’nun Meyhanesi’nde filan değil, Tokatlıyan’da akşam yemeğine...”</p>
<p class="calibre1">Kafam karışmıştı ama geri adım atamadım.</p>
<p class="calibre1">“Pilavdan dönenin kaşığı kırılsın. Ama nasıl öğreneceğiz, içeride ne konuştuklarını?”</p>
<p class="calibre1">Pişkin pişkin sırıttı.</p>
<p class="calibre1">“Sen soracaksın? Talat Bey’in adamı değil misin?”</p>
<p class="calibre1">Kesin bir ifadeyle başımı salladım.</p>
<p class="calibre1">“Katiyen olmaz. Sen aklını mı kaçırdın Fuad? Adamlar mahrem toplantı yapacaklar, ben de içeride ne konuştunuz diye mi soracağım? Mümkün mü bu?”</p>
<p class="calibre1">“Tamam, o zaman birlikte konuştururuz Büyük Efen-di’yi.”</p>
<p class="calibre1">Güvensiz gözlerle süzdüm arkadaşımı.</p>
<p class="calibre1">“Nasıl olacakmış o iş?”</p>
<p class="calibre1">“Onu bana bırak,” dedi içeri serinlik girsin diye arabanın camını iyice açarak. “Ama laf sana gelince sus pus olma, sen de katıl konuşmaya.”</p>
<p class="calibre1">Talat Bey, yaklaşık üç saat süren toplantının ardından çıkmıştı köşkten, bezgin bir tavırla kendini arabanın içine attı.</p>
<p class="calibre1">“Hadi gidelim arkadaşlar,” dedi mutsuz bir sesle. “Beni geçen gün aldığınız, Zeyrek’teki yokuşun başına bırakın.”</p>
<p class="calibre1">Arabayı çalıştırdım, tatlı tatlı homurdandı motor, yavaşça hareket ettik. Biz köşkün önünden ayrılırken Enver Paşa ve Baron Von Wangenheim birlikte çıktılar. Talat Bey’in bıkkınlığının aksine ikisi de son derece neşeliydi. Baron Von Wan-genheim’in ağzında kara bir Alman purosu vardı, Enver Paşa her zamanki sigarasından birini tüttürüyordu. Neredeyse şakalaşarak ağır ağır geziniyorlardı bahçede. Talat Bey de fark etmişti onları. Arabamız sokaktan ayrılıncaya kadar da ilgiyle izledi, az önce yanından çıktığı iki adamı. Bir soru sorulacaksa, bundan münasip zaman olmazdı, fakat bizim Fuad, süt dökmüş kedi gibi öylece oturuyordu. Anlaşılan iş yine başa düşmüştü.</p>
<p class="calibre1">“Talat Bey,” dedim kibar bir sesle. “Sakıncası yoksa, bir şey sormak istiyorum.”</p>
<p class="calibre1">Bir yandan da dikiz aynasından yüzünü görmeye çalışıyordum.</p>
<p class="calibre1">“Hı... Tabii, tabii sor Şehsuvar...”</p>
<p class="calibre1">O da dikiz aynasından yüzümü bulmuş, merakla beni izlemeye başlamıştı.</p>
<p class="calibre1">Oturduğum koltukta sıkıntıyla kımıldadım.</p>
<p class="calibre1">“Cevap vermek zorunda değilsiniz ama... Yani mahsuru varsa diyorum...”</p>
<p class="calibre1">Cümleyi tamamlayamadığımı görünce, muhtemelen ne soracağımı da anlayan kurt siyasetçi,</p>
<p class="calibre1">“Veririm, veririm kardeşim,” dedi sıkıntıyla. “Niye cevap vermeyeyim?”</p>
<p class="calibre1">“Yok, yani hani mahrem bir mesele varsa...”</p>
<p class="calibre1">“Hadi sor Şehsuvar,” dedi sertçe. “Hadi kardeşim, geveleme lafı ağzında.”</p>
<p class="calibre1">Eh, günah benden gitmişti.</p>
<p class="calibre1">“Almanya’yla müttefik mi oluyoruz? Hani biz Harb-i Umu-mi’de tarafsız kalacaktık? Cemiyet fikir mi değiştirdi?”</p>
<p class="calibre1">Dikiz aynasından öfke dolu bir bakış fırlattı bana. İşte o zaman bin pişman oldum sorduğuma soracağıma. Fuad’a</p>
<p class="calibre1">y*</p>
<p class="calibre1">değil de kendime kızdım, niye kapılmıştım ki ben yanımda oturan bu deli bozuğun kışkırtmasına?</p>
<p class="calibre1">“Bir sigara ver,” diye seslendi Talat Bey arkadan. “Benimki bitti içeride. Şu seninkilerden bir tane ver.”</p>
<p class="calibre1">Fuad benden önce davrandı, tabakasını açıp arkaya uzattı. “Buyurun, buyurunuz.”</p>
<p class="calibre1">Tabakadan bir sigara çekti Büyük Efendi, acele etmeden yaktı. Arabanın içini mis gibi tütün kokusu doldurdu.</p>
<p class="calibre1">“Harb-i Umumi çıktı mı ki biz taraf olalım?” diye söylendi arkadan. “Senin istihbarat kaynakların böyle mi malumat verdi?” Açıkça alay ediyordu, birazdan bir güzel haşlayacak diye düşünüyordum ki,</p>
<p class="calibre1">“Yapmayın Talat Bey,” diyen Fuad yetişti imdadıma. “Avusturya-Macaristan İmparatorluğunun Sırbistan’a saldırması an meselesi. Veliahtları Ferdinand’ın ölümünü sineye mi çekecekler?”</p>
<p class="calibre1">Sinirli sinirli güldü Talat Bey.</p>
<p class="calibre1">“Valla aferin size, meğer ne kadar yakından takip ediyor-muşsunuz cihan siyasetini.”</p>
<p class="calibre1">Ciddi bir tavırla cevapladı Fuad.</p>
<p class="calibre1">“Beynelmilel alanda olanları anlamazsak, vatanımızda olanları hiç anlayamayız.”</p>
<p class="calibre1">“Doğru,” diyerek sigarasından derin bir soluk daha çekti cemiyetimizin şefi. “Bugün karşımıza çıkan sıkıntıların büyük bölümünün kaynağı harici ülkeler. Tamam, harp kapıda, bu konuda hemfikiriz. Peki, siz ne düşünüyorsunuz, ne yapmalıyız bu vaziyette? Teklifiniz ne?”</p>
<p class="calibre1">Hiç düşünmeden cevapladım.</p>
<p class="calibre1">“Tarafsız kalmak, zaten cemiyetin karan da bu değil mi? Ne işimiz var bizim bu kanlı kapışmada?”</p>
<p class="calibre1">Derinden bir iç geçirdi.</p>
<p class="calibre1">“Haklısın, hiçbir işimiz yok... Haklısın, cemiyetin kararı da tarafsız kalmak. Aslına bakarsanız, hâlâ tarafsız kalabiliriz. Evet, evet, henüz hiçbir vesikanın altına imza atılmadı. Ama tarafsız kalmak için, harbe girmemek için lazım olandan çok daha fazla kuvvete ihtiyacımız var. O nedenle bir barış anlaşması bile imzalanabilir. Çünkü bu kurtlar sofrasında, bu gözünü kan bürümüş devletlerin ortasında, ‘Ben size karışmıyorum, siz de bana karışmayın,’ diyerek kendimizi muhafaza edemeyiz. Çünkü çıkacak harbin sebeplerinden biri de bizatihi biziz.</p>
<p class="calibre1">O Gavrilo Princip adındaki Sırp’ın, Saraybosna’da Franz Ferdinand’ı öldürmesi bir bahane. Harb-i Umumi’nin sebebi bu suikast değil, büyük devletlerin doymak bilmeyen açgözlülükleri... Denedik arkadaşlar, inanın denedik. Cavit Bey In-gilizlere teklif götürdü, Cemal Bey mevzuyu Fransızlara açtı, ben geçen mayıs ayında Ruslarla bizzat konuştum. Hiçbiri bizimle ittifak kurmaya yanaşmıyor. Hepsinin gözü topraklarımızda. Yaşlı bir adamın başına üşüşmüş akbabalar gibi son nefesimizi vermemizi bekliyorlar.”</p>
<p class="calibre1">Sustu, bakışlarını çaresizce, yanımızdan akmakta olan sokağa çevirdi.</p>
<p class="calibre1">“Hepsini istiyorlar, bu evleri, bu ağaçlan, bu denizi, bu şehri. Onlara para getirecek ne varsa hepsini, her şeyimizi... Kendimizi tarafsız ilan ettiğimizde Rusların Dersaadet’i işgal etmeyeceğinin hiçbir garantisi yok. Şehrimizi koruruz, kanımızın son damlasına kadar dövüşürüz gibi hamasi laflarla vatan müdafaası yapılmıyor.”</p>
<p class="calibre1">Yeniden dikiz aynasından bana baktı.</p>
<p class="calibre1">“Şimdi siz söyleyin arkadaşlar, bu durumda ne yapalım? Ne diyorsun Şehsuvar teklifin ne?”</p>
<p class="calibre1">O öğleden sonra, teşkilatın arabasında ne Fuad’ın ne de benim ağzımdan tek kelime çıkmamıştı. Esasında söyleyecek çok söz vardı. Mesela Bab-ı Âli’yi basıp Kamil Paşa hükümetini devirmeseydik, Ingilizleri karşımıza almazdık diyebilirdik. Çünkü İngiltere, Bab-ı Âli baskınının arkasında Almanya’nın olduğunu düşünüyordu. Mesela Almanlarla bu kadar içli dışlı görünmeseydik, belki Fransızlar da bize karşı olmazdı diyebilirdik. Rusya’yla dostluk için, ortada fol yok yumurta yokken birdenbire ittifak önerisi götürmek yerine, ilişkileri ağır ağır iyileştirmek daha iyi olabilirdi de diyebilirdik. Diyemedik, çünkü ben bir kez daha Talat Bey’in samimiyetine inanmıştım. O büyük çaresizliğine ikna olmuştum. Ama ona inanmasaydım, açıkça tenkit etseydim de sözlerim hiçbir işe yaramazdı. Sözlerim işe yarasaydı, Talat Bey, bana hak verseydi de hiçbir netice alamazdık. Çünkü ülkede kuvveti elinde bulunduran kişi de artık Talat Bey değil, Enver Pa-şa’ydı. Ve biz ne dersek diyelim o bildiğini okuyacaktı. Artık ne cemiyeti, ne hükümeti, kimseyi dinlemeyecekti. Orduda kendi alfabesi olan “Enveriye Yazısı”nı icat edecekti. Bütün bunlardan ötürü, Almanlar ülkemize yolladıkları vagonların üzerine Osmanlı İmparatorluğu yerine Enverland yazacaklardı. Haksız da sayılmazlardı, yeni devrin hükümdarı anlı şanlı Enver Paşa’ydı. Evet, artık çok geçti. O istediği için hükümet Almanya’yla ittifak yapacak ve Almanya istediği için de ülkemiz Harb-i Umumi’ye katılacaktı.</p>
</body>
</html>
