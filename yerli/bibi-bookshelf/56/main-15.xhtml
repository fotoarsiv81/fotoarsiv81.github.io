<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><a id="bookmark0"></a>“Biliyorum, biz hayatla nişanlıysak, ölümle nikâhlıyız.”</p>
<p class="calibre1"><a id="bookmark1"></a><span class="calibre7">Merhaba Ester, (10. Gün, İkindi)</span></p>
<p class="calibre1">Cadde-i Kebir’in üzerindeydi Tokatlıyan Otel’i. Pera Palas’tan birkaç yıl sonra açılmıştı ama en az onun kadar meşhurdu. Mekteb-i Sultani’de tahsil gördüğüm seneler, ne kadar sık geçerdik önünden. Şık beyefendiler, güzel hanımlar, bambaşka bir dünyanın mevcudiyetini duyurmak istercesine zarifçe çıkarlardı kapısından. İstisnasız bütün talebeler bir gün bu otelde kalmayı hayal ederdik. Öteki arkadaşlarımı bilmem ama benim bu hayalim hakikat oldu. Teşkilat-ı Mahsusa’da çalışırken daha sık uğramaya başlamıştım oraya. Eğlenmek için değil tabii, casus avlamak için. Tokatlıyan, Pera Palas ya da Büyük Londra Oteli... Vatan toprağında oluşturulacak ihanet şebekelerinin yabancı şefleri buralarda olurdu çünkü. Ama ne zamandır gelmiyordum bu güzel otele. Geniş salona girip, yerdeki devasa Afgan halısının üzerinden yürüyerek resepsiyona yöneldim. Doğrudan Ali Yunus Bey’i sordum. Sağ olsun Reşit bütün teferruatı halletmişti. Birkaç dakika sonra, otel müdürünün odasında kadife bir koltuğa gömülmüş, müşteri kayıtlarının gelmesini bekliyordum.</p>
<p class="calibre1">“Selanik’ten çok misafir geldi otelimize,” diye anlatıyordu Ali Yunus. “Bilhassa Yahudiler... Varlıklı olanlar tabii. Birkaç gün kalanlar da oldu, aylarca ayrılmayanlar da. Bir kısmı</p>
<p class="calibre1">İzmir’e gitti, bir kısmı İstanbul’a yerleşti. O bakımdan Leon Bey de bizde kalmış olabilir. Tabii adres bırakıp bırakmadığını bilemiyorum.”</p>
<p class="calibre1">Kahvelerden önce geldi kayıt defteri. Büyükçe defteri masanın üzerine yayan Ali Yunus gözlüklerinin üzerinden bana baktı.</p>
<p class="calibre1">“Mösyö Leon’un soyadı neydi?”</p>
<p class="calibre1">“Azuz,” dedim ben de ayağa kalkıp, defterin üzerine eğilirken. “Leon Azuz... iki ay kadar önce görmüşler burada...” Biraz tereddüt ettikten sonra, “Yeğeninin ismine de bakabiliriz. Birlikte gelmiş olmaları kuvvetle muhtemel. Ester adında bir hanım, Ester Romano... Belki siz de hatırlarsınız. Kızıl saçlı, iri kara gözlü, çok hoş bir hanım...”</p>
<p class="calibre1">Ali Yunus’un, anlaşıldı senin derdin başka, der gibi manidar bir ifadeyle baktığını görünce açıklamalarımda fazla ileri gittiğimi fark ettim.</p>
<p class="calibre1">“Yani Selanik’te birlikte yaşıyorlardı, İstanbul’a da birlikte gelmiş olabilirler.”</p>
<p class="calibre1">Bakışlarını kaçırarak, gülümsedi otel müdürü.</p>
<p class="calibre1">“Hiç merak etmeyin Şehsuvar Bey, Ester Hanım’ı da buluruz...”</p>
<p class="calibre1">Fakat böyle söylemesine rağmen, ne Leon Dayı’nın ne de senin ismini bulamıyorduk. Dünyanın her yerinden insanlar gelmişti otele. Gazeteciler, iş adamları, bilim adamları, askerler, sanatçılar... Farklı kıtalardan, farklı uluslardan insanlar fakat ne senin adın yazılıydı o kahrolası defterde ne de Leon Dayı’nın... Atladık mı diye birkaç kez üstünden geçtik. Hayır, isminiz yoktu. Mehmed Esad yalan mı söylemişti bana? iyi de bunu niye yapsın? Beni kandırmanın ne yararı vardı ona? Sanki aklımdan geçeni anlamış gibi,</p>
<p class="calibre1">“Belki de Mösyö Leon sadece akşam yemeği için gelmiştir,” dedi Ali Yunus. “Yahut bir balo ya da toplantı vardır, ona katılmıştır. Yani otelde görülmüş olması bizde kaldığı anlamına gelmeyebilir.”</p>
<p class="calibre1">Doğru söylüyordu, kim bilir ne maksatla gelmişti Leon Dayı buraya? Doğru söylüyordu ama şimdi nasıl bulacaktım seni? Leon Dayı’ya nereden ulaşacaktım? Otel müdürüne teşekkür edip çıktım Tokatlıyan’dan. ikindi güneşi olduğu gibi tutmuştu Cadde-i Kebir’i. Sıcaktı, İstanbul’un şu insanı boğan nemli sıcak günlerinden biriydi. O kadar umut doluydum ki, bu boğucu sıcağa aldırış etmemiştim bile. Ama şimdi, bütün hayallerim yıkılmış olarak Pera Palas’a dönerken, olanca boğuculuğuyla çökmüştü sıcak üzerime. Sahi ne olacaktı şimdi? O hayalini kurduğum rüya sona mı ermişti? Çolak Cafer... Asıl adamım bu Selanikli eski ittihatçıydı. Üstelik o, Leon Dayı’yı değil, seni gördüğünü söylemişti Cezmi’ye... Evet, benim bulmam gereken kişi oydu. Ama Cezmi ölmüştü, nasıl bulacaktım Cafer’i? Avrupa Pasajı’nın önünden geçerken dank etti kafama. Mehmed Esad... Evet, ondan rica edecektim. Ama önce teklifini kabul ettiğimi söylemem gerekecekti. Başka çarem de yoktu zaten. Dışarıda kalmam için onlarla birlikte çalışmak mecburiyetindeydim. Belli ki başka türlü hayat hakkı tanımayacaklardı bana. Evet, Çolak Cafer, ne yapıp edip onu bulmalıydım, yoksa nasıl ulaşırdım sana?</p>
<p class="calibre1">Odama çıktığımda ter içinde kalmıştım. Kendimi banyoya attım, dakikalarca kaldım suyun altında. Çıkınca soğuk bir limonata ısmarladım. Balkonun gölgesine oturup tadını çıkara çıkara içtim serinletici sıvıyı. Daha Mehmed Esad’la buluşmamıza saatler vardı. İçeri girdim, yazı masamın başına oturdum... Bundan 13 yıl öncesine, siyasi karışıklıklar içerisindeki İstanbul’a geri döndüm.</p>
<p class="calibre1">Mahmud Şevket Paşa suikastı çok mühim tecrübeler kazandırmıştı bize. Evet, bazen bir felaket, müspet bir olaydan daha fazla yarar sağlıyordu. Son dört yıldır yaşadıklarımız bunun en iyi misaliydi. Ne zaman bir silahlı isyan, bir suikast, bir komplo olsa cemiyet bu durumdan hep güçlenerek çıkıyordu. 31 Mart Vakası’nda böyle olmuştu, Mahmud Şevket Paşa Suikastı’nda da böyle olacaktı. Cemal Bey’in sindirme harekâtı meyvelerini kısa sürede verecek, sadece bu kanlı komploya katılanlar değil, cemiyete muhalif kim varsa herkes korkuyla bir yerlere kaçacak, kapağı dışarıya atamayanlar ise ortalıkta fazla görünmemeye, seslerini çıkarmamaya gayret edeceklerdi. Üstelik Mahmud Şevket Paşa’nın katli muhalefeti bastırmaktan çok daha büyük bir fırsat sunacaktı bize; 1908 yılından beri özlediğimiz tek başına iktidar hayalimiz nihayet gerçekleşecekti. Evet, meşrutiyetin ilanından bu yana geçen beş yılın sonunda artık hakiki manada bir İttihat ve Terakki hükümeti gelmişti işbaşına. Sait Halim Paşa sadrazam olmuş ama çok daha mühimi, Talat Bey artık resmen dahiliye nazın görevini üstlenmişti.</p>
<p class="calibre1">Hepimizde, herkeste bir iyimserlik, adeta bir bayram havası vardı. Sadece Fuad düşünceliydi aramızda. Hayır, asla kaytarmıyor, en tehlikeli işlerde bile geri durmuyor, üzerine aldığı vazifeyi büyük bir sebatla yerine getirmeye çalışıyordu ama bir türlü kurtulamıyordu dalgınlığından. Keyifsizdi, çoğunlukla kederli. Sanki bir tür melankoliye düşmüş gibiydi. Cesaretini bilmesem, son günlerde yaşadıklarımızdan sonra ölüm korkusuna ^kapıldı diyecektim ama tanıdığım en yiğit zabitlerden biriydi. Bir gönül işi olmalıydı. O kadar uğraşmasına rağmen bir türlü Dersaadet’e getirtemediği nişanlısı Mahinur ve ailesi için endişeleniyor diye düşündüm.</p>
<p class="calibre1">Uzaktan akrabasıymış Mahinur çocukluk aşkı, hayatta evlenmek isteyeceği tek insanmış. Normalde bu meseleleri asla konuşmazdı Fuad. Hususi hayatını tıpkı cemiyetin bir sırrı gibi saklardı. Fakat Basri Bey’in ölümünün ardından Trablusgarp’ta ikimizi de saran o hüzünlü ruh hali içinde, o insanı birbirine yakınlaştıran o harp psikolojisinde dayanamamış, anlatmıştı sevda hikâyesini. Akşam yemeğinden sonraydı, bir tepenin üzerine uzanmış, sigaralarımızı tüttürerek yıldızlara bakıyorduk. Çadırlardan birinden yanık bir Selanik türküsü yükseliyordu.</p>
<p class="calibre1">“Bir fırtına tuttu bizi, deryaya kardı.</p>
<p class="calibre1">O bizim kavuşmalarımız a yârim, mahşere kaldı...” Derinden bir iç geçirerek şöyle dedi Fuad:</p>
<p class="calibre1">“Ah be Şehsuvar, ah! Bak söylüyorum işte. Eğer, Allah izin verir de sağ salim dönersem vatana, hemen yapacağım düğünü. And olsun ki yapacağım. Aslında şimdiye kadar yapmadığım kabahat. Evet, döner dönmez, Dersaadet’e getireceğim Mahinur’u. Zaten hep merak ederdi payitahtı. Garibim, çakır gözlerini merakla yüzüme diker,</p>
<p class="calibre1">‘Sahi Fuad,’ derdi. ‘Selanik’ten daha mı güzel şu İstanbul? Denizi daha mı mavi? Sokakları daha mı ışıklı? Tiyatroları daha mı büyük? Bir gün İstanbul’da piyes seyredebilecek miyim?’ ‘Evet,’ derdim, ‘Selanik’ten daha güzel, denizi daha mavi, sokakları daha ışıklı. Tiyatroları daha büyük. Evet, elbette bir gün Ferah Tiyatrosu’nda Moliere’in <span class="calibre7">Tartüfü</span>nü seyredeceğiz birlikte.’</p>
<p class="calibre1">Hemen kıskanç bir ifade belirirdi yüzünde.</p>
<p class="calibre1">‘Ya kızları?’ derdi. ‘Kızlan da güzel mi? Pek bir fettan diyorlar, pek bir cazibeliymişler...”</p>
<p class="calibre1">‘Evet,’ derdim. ‘Pek bir fettanlar, pek bir cazibeli, pek de şık giyinirler ama hiçbiri senin kadar güzel değil. Hiçbiri senin eline su dökemez Mahicim...’</p>
<p class="calibre1">Utanırdı, çilli yanakları kıpkırmızı olurdu.</p>
<p class="calibre1">‘Yalancı,’ derdi. ‘Yalancı. Yüzüme böyle konuşuyorsun ama Pera’ya adım atınca hemen unutuyorsundur beni.’</p>
<p class="calibre1">Ne bilsin zavallım, bir kere bile harama uçkur çözmediğimi. Dersaadet deyince <span class="calibre7">Sodom ve Gomore</span> gibi bir günah şehri geliyor aklına... Fakat getireceğim onu payitahta kendi gözleriyle görsün her şeyi... Biliyorum, güç şartlarda vazife yapıyoruz, biliyorum, biliyorum, biz hayatla nişanlıysak, ölümle nikahlıyız. Ama kim tehlike altında değil ki? Evleneceğim Mahinur’la...” Nişanlısını yanına alamamıştı, geç kalmıştı, hem de çok geç. O, Mahinur’u Dersaadet’e almadan, Selanik’i almışlardı elimizden. Ve hepimiz gibi Fuad da gözleri öfke dolu ama hiçbir şey yapamadan öylece kalakalmıştı. îlk haftalarda Selanik’i yeniden alarak sevdiklerimize kavuşmak hayalleri kurarken, Balkan Harbi’nde uğradığımız mağlubiyetler, Bulgarların neredeyse payitahtın kapısına dayanmaları umutlarımızı söndürmüş, doğduğumuz şehirde kalan sevdiklerimize kavuşmak için devletler arasında karşılıklı bir mübadeleyi bekler olmuştuk. Tek çare Balkanlar’da süren çatışmanın bir an önce nihayetlenmesi, kalıcı bir barış anlaşmasının yapılmasıydı. Evet, sadece Fuad değil, ben de aynı beklenti içindeydim. Çünkü Selanik’ten ayrıldığımdan beri senden haber alamamıştım. Belki de Paris’ten dönmüştün, belki de hâlâ doğduğumuz şehirdeydin... Nasıl da kötü ayrılmıştık o son görüştüğümüzde... Belki yeniden karşılaşsak, bu kötü hatırayı telafi eder... Belki tekrar... Biliyorum artık boşuna bu temenniler. Biliyorum umut yok bizim için...</p>
<p class="calibre1">Neyse, Fuad’ın kederinden bahsediyordum. Faydası olur diye, bir akşam arkadaşımı Cadde-i Kebir’e davet ettim. Çite de Pera’daki hep gittiğim Yorgo’nun şu meşhur meyhanesine. Kadir kıymet bilir garsonumuz Hristo yine dört dönüyordu etrafımızda. Mezeler, yemekler, izzetuikram... îlk kadehleri parlattıktan sonra,</p>
<p class="calibre1">“Bir haber var mı Selanik’ten?” diye girizgâh yaptım. “Gelen giden, elden ulaşan bir mektup, bir selam...”</p>
<p class="calibre1">Aklında olmayan bir meseleden bahsedermişim gibi şaşkınlıkla açıldı gözleri...</p>
<p class="calibre1">“Ne? Ne dedin?” Ama çabuk toparlandı. “Ha... Selanik.Yok be Şehsuvar. İki ay önce haber almıştım en son. Mahmurların teyze oğlu Müfit’le karşılaşmıştım Üsküdar’da. O da altı ay önce gelmiş. O zaman iyilermiş, fırsat kolluyorlarmış kaçmak için. Fakat harp sürerken yola çıkmaya da cesaret ede-miyorlarmış. Naki Dayı yaşlandı artık, iki kız evlatla nasıl düşsün yola? Yunan, Bulgar her yanda ordular, hadi onlar bulaşmadılar, ya Çağlardaki eşkıyalar, asker kaçaklan...” Biliyordum bütün bunları, Müfit’le karşılaştığını daha önce anlatmıştı bana. Ama dalgındı, unutmuştu. Demek sevda değildi, o halde başka bir derdi olmalıydı Fuad’ın. Ben sormadan o geldi sadede:</p>
<p class="calibre1">“Hepsi aynı meselede düğümleniyor aslında. Balkan Har-bi’nde... Bu muharebeyi kazanmadan, ne biz sevdiklerimize kavuşabiliriz ne de vatan tehlikeden kurtulur... Ama olmuyor. Farkında mısın Şehsuvar olmuyor...” Rakısına uzandı, kadehini kaldırdı. “Artık bütün kudret elimizde. Artık istediğimiz kararı alabilir, istediğimiz hükmü verebiliriz. Ama olmuyor. Hükümeti, Edirne’yi kurtaracağız diye devirdik ama o aziz şehir hâlâ düşman elinde... İttihatçı olduğumu bilen dostların yanma gidemiyorum. Tenkit etmeseler de bakışlarındaki o kınayan ifadeye dayanamıyorum. Eğer böyle giderse, bir süre sonra insan içine çıkamaz hale geleceğiz.” Adeta yardım isteyen gözlerle bakıyordu. “Ne diyorsun Şehsuvar? Nasıl hallolacak bu meseleler?”</p>
<p class="calibre1">Cevap vermek yerine kadehimi kaldırıp onunkine dokundurdum.</p>
<p class="calibre1">“Önce içelim... Hadi şerefine.”</p>
<p class="calibre1">“Şerefine,” diyerek kaldırdı kadehini. “Şerefine kardeşim.” “Hoş değil tabii...” dedim kadehimi masaya koyarken. “Benim ev sahibesi Madam Melina da soruyor. ‘Selanik’i Yunanlar aldı ya, Bulgarlar da Dersaadet’i alacaklarmış. Adını da Çarigrad yapacaklarmış. Öyle diyorlar çarşıda pazarda. Doğru mu Şehsuvar Bey evladım? Gidecek mi bu canım şehir de elimizden?’ Yani millette bir umutsuzluk olduğu muhakkak, ama vaziyet o kadar da kötü değil. Bir kere çok tehlikeli bir komployu bertaraf ettik. Umutlu olmak için bu bile yeter. Bir yerlerden başlıyoruz işte. Ama takdir edersin ki, çökmekte olan bir imparatorluğu ayağa kaldırmak hiç de kolay değil.” Alıngan bir ifadeyle koyulaştı mavi gözleri.</p>
<p class="calibre1">“Yapma Şehsuvar, hiç değilse sen yapma.”</p>
<p class="calibre1">Ne demek istediğini anlamamıştım, duraksamadan izah etti.</p>
<p class="calibre1">“Beş yıl Şehsuvar, meşrutiyeti kurduğumuzdan bu güne beş yıl geçti. Beş yıl az mı kardeşim? Hiç mi ilerleme olmaz? Hiç mi bir zafer elde edemeyiz? Trablusgarp deme bana. Evet, gittik, harp ettik ama neticede Basri Bey’in kanıyla sulanan o toprağı da Îtalyanlara bırakıp geldik. Selanik’e sahip çıkamadık. Daha ne kadar kötü olabilir? Doğduğumuz şehri içindeki akrabalarımızla, sevdiklerimizle birlikte Yunan’a teslim ettik.” Acıyla kısıldı sesi. “İmparatorluğun ayağa kalkacağı filan yok. Bırak bu hayalleri. Keşke elimizdeki toprağı koruya-bilsek, buna da razıyım. Korkarım o da olmayacak. Korkarım boş bir umudun ardı sıra heba olacak hayatlarımız.”</p>
<p class="calibre1">Fuad’ın son günlerdeki bu müzmin karamsarlığı canımı sıkmaya başlamıştı.</p>
<p class="calibre1">“Olmayacak,” diye söylendim üstüne basa basa. “Hayatlarımızı kaybedebiliriz ama bu asla boşa gitmeyecek. Bu büyük vatan, bu büyük millet, bir gün mutlaka ayağa kalkacak. Eskiden de böyle kötü devirler yaşandı. Yıldırım Beyazıt’ın Ankara mağlubiyetini hatırla. Paramparça olmuştu Osmanlı ama sonra eskisinden daha kuvvetli olarak yeniden doğdu.</p>
<p class="calibre1">Koca tarih içinde, beş yıl nedir ki? Osmanlı beş yılda mı imparatorluk oldu? Osman Bey’le Fatih Sultan Mehmed arasında yüz küsur sene var. Esasında bu bile kısa bir süre sayılır. Asıl sen yapma Fuad. Biz sadece Bulgarlarla dövüşmüyoruz, düveli muazzamaya karşı harbediyoruz. Mahmud Şevket Paşa’yı öldürmek, o bir avuç serserinin işi miydi zannediyorsun? Birlikte okumadık mı o raporu? O Çerkez Kâzım denen alçağı Romanya’dan payitahta gelmesi için yardımcı olan kişi İngiliz sefaretinden Fitz Maurice değil mi? Bu suikastın arkasında, Mahmud Şevket Paşa’yı Almanya’nın adamı sayan, İngiliz gizli servisinin olduğunu bilmiyor muyuz? Bu komplo, Bab-ı Âli baskınının rövanşı değil mi? Bak, daha Rusya’dan bahsetmedim bile...”    <span class="calibre7">'</span></p>
<p class="calibre1">Sanki söylediklerimi duymamış gibi başını salladı. “Bunların hepsini biliyorum Şehsuvar. Ecnebi devletlerin ne tür fitne ve fesat içinde olduğunun da farkındayım. Evet, artık altı yüz sene öncesinde değiliz, fakat altı yüz yıllık bir cihan imparatorluğunun tecrübesine sahibiz. Buna rağmen,</p>
<p class="calibre1">bu kadar kayıp vermemiz, bu kadar vahim hatalar yapmamız kabul edilemez. Bundan daha utanç verici bir netice olabilir mi? Söz gelimi Mahmud Şevket Paşa’yı vuranlar... Bir avuç serseri diyoruz... Çerkez Kâzım denen o alçak diyoruz. Kimdi bu adamlar? Evet, Şehsuvar kimdi bu kendi sadrazamlarına kurşun sıkan şahıslar? Onlar da bir vakitler senin benim gibi vatanseverdi. Çerkez Kazım’ın bir zamanlar cemiyet üyesi olduğunu biliyorsun. Fakat bugün bir hain diye bahsediyoruz ondan, bir alçak. Bu hainleri, bu alçakları yakalamak, Bekira-ğa Bölüğünde dövmek, işkence etmek, hatta darağaçlarında ibreti âlem için sallandırmak hangi meselemizi hallediyor? Ben söyleyeyim, hiçbir meselemizi çözmüyor, aksine iyice arapsaçına çeviriyor. Şimdi soruyorum, yarın sen ya da ben cemiyetin siyasetine karşı çıkarsak, hatalı işler yapıyorsunuz dersek, Çerkez Kâzım gibi bir hain, bir alçak olarak damgalanmamamızın garantisi var mı?”</p>
<p class="calibre1">Sesi titremeye başlamıştı.</p>
<p class="calibre1">“Olur mu öyle şey Fuad?” diye karşı çıktım. “Bizim haricimizde bir cemiyet yok ki. Cemiyet biziz, devlet de, hükümet de, vatan da biziz.”</p>
<p class="calibre1">Çaresizce başını salladı.</p>
<p class="calibre1">“Emin değilim. Evet, şu ana kadar cemiyet içinde silahlar çekilmedi. Şu ana kadar kimse kimseyi vurmadı. Çünkü hiç iktidar olmamıştık. Fakat artık iktidarız. Artık o düveli muaz-zamanın yanında kendi dava arkadaşlarımızla da dövüşmek zorunda kalabiliriz. Eğer böyle bir çatışma çıkarsa hiç şüphen olmasın, hain ilan edilecek ilk kişiler biz oluruz.” Sustu, söylediklerinden emin değildi. “Bilmiyorum, belki de sen kurtarırsın. Ne de olsa yukarıdakilere daha yakınsın... Öyle değil mi? Talat Bey babanın arkadaşı, Kara Kemal sonsuz itimat duyuyor sana karşı...”</p>
<p class="calibre1">Ağır konuşuyordu, bu kadarını hak etmemiştim. Ben ona yardımcı olmaya çalışıyordum, o ise beni acımasızca itham ediyordu. Bir an ne diyeceğimi bilemedim. Zaten Fuad da cevabımı beklemeden sanki teselli olurmuş gibi rakısını bir dikişte bitirdi. Bu defa, ne bir şerefe çıktı ağzından ne de kadehini kadehime dokundurmaya tenezzül etti. Önemli bir kararın arifesinde miydi? Bir yol ayrımına mı gelmişti? îyi de bunda benim ne kabahatim vardı? Ben de onun gibi verilen emirleri yerine getiren fedailerden biriydim sadece. Ama biraz düşününce, aslında Fuad’ın haklı olabileceğini anladım. Benim de aklımda kuşkular olmasına rağmen bunları hiçbir zaman dile getirmemiştim. Sadece bir kez, Basri Bey’le konuşmuştum, hem de bu meyhanede. Onun teskin edici sözlerine inanarak, kaderime razı olmuş, cemiyetin aldığı kararları harfiyen yerine getirmeyi sürdürmüştüm. Fakat bu durum beni itham etmesini gerektirmezdi. Yine de kırgınlığımı, öfkemi belli etmemeye muvaffak oldum.</p>
<p class="calibre1">“Yanılıyorsun Fuad,” dedim dostça gülümseyerek. “Hem de fena halde yanılıyorsun. Cemiyetle alakalı söylediklerinden bahsetmiyorum, o kadar karamsar olmasam da çoğunda hak veriyorum sana. Ama bir konuda hakikaten yanılıyorsun. Sadece bu cemiyette değil, şu dünyada senden daha yakın kimse yok bana. Evet, bir itiraf bu. Eğer şu kanayan vatanda hakiki bir dava arkadaşım varsa o da sensin. Evet, Talat Bey’i severim, saygı duyarım, keza Kara Kemal Bey’i de öyle, ama onlarla hiç cepheye gitmedim, onlarla birlikte düşmanla harp etmedim, vurulduğumda yanımda onlar yoktu. Sadece sen vardın, evet sen vardın kardeşim. Sen vurulduğunda da ben vardım. Yok Fuad, haksızlık ediyorsun, kanla, ateşle sınanmış bir dostluk bizimkisi. Evet, hatalı davranırsan ikaz ederim, hatta bu sebepten seninle yumruk yumruğa dövüşürüm de ama sana asla ihanet etmem, seni asla satmam, asla yalnız bırakmam. Bunu böyle bil. Ve bunu o Selanikli kalın kafana sok, anladın mı?”</p>
<p class="calibre1">Sakince kadehime uzandım.</p>
<p class="calibre1">“Hadi şimdi içelim,” diyerek onun kadehine dokundurdum. “Şerefe, bütün vatan toprağını kaybetsek bile zedelenmeyecek dostluğumuz şerefine.”</p>
<p class="calibre1">Ama eli kadehine uzanamadı Fuad’ın, hislerini kolay kolay açığa vuramayan arkadaşım, bedeni sarsılarak sessizce ağlamaya başlamıştı karşımda. îşte o zaman çok daha iyi anlamıştım Fuad’ın hakiki bir dost olduğunu. Ve çok daha fazla sevmeye başlamıştım arkadaşımı.</p>
<p class="calibre1">Fakat, ertesi sabah uyandığımda bir boşluk hissetim içimde, bir manasızlık. Hayır, akşamdan kalma hali değil. Ruhsal bir noksanlık. Kalktım, yıkandım, tıraş oldum. Madam Melina’nın hazırladığı mütevazı sofrada kahvaltı yaptım. Memleketin ahvali üzerine sohbet ettim ev sahibemle ama aklımı ele geçiren o anlamsızlık, o ne yapacağını bilememe hali devam etti. Evden çıktım, sahile indim, canım tramvaya binmek istemedi, deniz boyunca yürüdüm. Hem yürüdüm, hem düşündüm. Dün gece Fuad’la konuştuklarımızı düşündüm. Onun yüreğini olanca dürüstlüğüyle bana açışını, benim vaziyeti kurtarmaya çalışmam. Arkadaşımı ikna etmek için aklımın etrafına ördüğüm o saydam duvarları. Sadece düşünmek değildi bu, aynı zamanda hissetmekti. Öyle ki zihnime koyduğun^ engeller birer birer yıkılmaya başlamıştı. Sabah güneşinin altında, denizden esen serin rüzgâr, kadim hatıraları uyandırıyordu birer birer hafızamda. Evet, senin sözlerini, 1908 inkılabı patlak verdikten hemen sonra sizin bahçenizde bana söylediklerini.</p>
<p class="calibre1">“Ben siyasetten, demokrasiden ya da inkılaptan bahsetmiyorum Şehsuvar, hayatın manasından söz ediyorum. Niye yaşıyoruz? Bir amacımız var mı? Varolma meselesi yani, ruhumuzdaki o kadim sızı...”</p>
<p class="calibre1">Ruhumuzdaki kadim sızı... Neydi o? inan bana unutmaya başlamıştım. Gündelik siyasetin acımasızlığı, ardı ardına yaşanan entrikalar, cinayetler, ölümler. Dersaadet’e ilk geldiğim vakitler, güya çevirmek için büyük bir hevesle aldığım Anato-le France’ın <span class="calibre7">Le Lys Rouge</span> romanı. Sahi nereye bırakmıştım o kitabı? Ama sadece senin sözlerin değildi zihnimde uyanan Leon Dayı’nın itirazlarıydı, Ahmed Rıza’nın tenkitleri, hatta Abdülhamit’in kaygılan. Hepsi Fuad’ın dün gece söylediklerini destekliyordu.</p>
<p class="calibre1">“imparatorluğun ayağa kalkacağı filan yok. Bırak bu hayalleri. Keşke elimizdeki toprağı koruyabilsek, buna da razıyım. Korkarım o da olmayacak. Korkarım boş bir umudun ardı sıra heba olacak hayatlarımız.”</p>
<p class="calibre1">Hayır, kendi canı için kaygı duymuyordu arkadaşım, hayatımızı uğruna feda ettiğimiz ideali sorguluyordu. Hem de çok geç kalmış olarak. Oysa, sen bunu beş yıl önce yapmıştın. Daha inkılabın ilk günlerinde, daha hepimiz umutluyken, kazanacağımız zaferlerin hayaliyle kendimizi kaybetmişken. Halbuki bugün bozgun rüzgârları esiyordu her yerden. Meşrutiyetten bugüne kaybettiğimiz topraklar, kaybettiğimiz insanlar, kaybettiğimiz masumiyet, kaybettiğimiz mazlumiyet. Daha birkaç gün önce bastırdığımız şu kanlı komplo da bizi kurtarmıyordu aslında. Aynı fasit dairenin içinde debelenip durmamızı sağlıyordu sadece. Tam beş yıldır, bu kaptan köşkünü ele geçirmeye çalışmıştık, sonunda başarmıştık ancak gemiyi idare etmeye başladığımızda motor dairesinden güvertesine, omurgasından kamaralarına, hatta onu hareket ettirmeye çalışan mürettebatına kadar her yanının, her uzvunun çürümüş olduğunu fark etmiştik. Vaziyet umutsuzdu, bitmiştik, hakikaten bitmiştik. Bu felaketten bir çıkış yolu da görünmüyordu. Artık bu gemiyi ne terk edebilirdik, ne de geminin batmasına göz yumabilirdik. îşte o anda anladım ki, dün akşam Fuad’ı ikna eden ben değildim, aslında beni ikna eden Fuad’dı...</p>
<p class="calibre1"><a id="bookmark2"></a>“Ormanda kurt ölünce, çakallar birbirini parçalarmış.”</p>
<p class="calibre1"><a id="bookmark3"></a><span class="calibre7">mm</span></p>
<p class="calibre1"><span class="calibre7">İyi Akşamlar Ester, (10. Gün, Akşam)</span></p>
<p class="calibre1">Karanlık çökmüş olmasına rağmen ortalık hâlâ sıcaktan kavruluyordu. Ne bir rüzgâr ne bir esinti. Mübarek güz değil, sanki yaz. Belki Taksim Bahçesi esintili olur diyordum ama ağaçlarda tek bir yaprak bile kıpırdamıyordu. Yine de denize bakan teras barda bir masaya oturdum. Hiç değilse gözümüzün önünde bir açıklık olsun. Mehmed Esad ortalıkta yoktu ama eminim birazdan damlardı. Zaten masalar da yeni yeni doluyordu. Kerli ferli beyefendilerle, saygıdeğer hanımlar teşrif etmemişlerdi henüz. Ama mirasyedi genç beyler, onların cebindeki paranın kokusunu alan makyajı fazla kaçmış yosmalar erkenden almışlardı masalardaki yerlerini. Karşılıklı göz süzmeler, zarif mendillerle ağzını kapatıp kıkırdaşmalar, gizli gerdan kırmalarla ateşlenen bu muhabbet, masaların birleştirilmesiyle bir yangına dönerdi gecenin sonunda. Macaristan’dan geldiği söylenen orkestra da, Çigan müziğine başlamıştı zaten, iri yarı garsona, bu sene çıkan Üzüm Kızı Rakısı’ndan söyledim, beyaz peynir, söğüş, barbunya istedim, istediklerim gelmeden Mehmed düştü masaya.</p>
<p class="calibre1">“Kusura bakma yahu,” dedi soluklanmadan. “Geveze bir herif vardı, çıkamadım dükkândan...”</p>
<p class="calibre1">“Dert etme, ben de yeni geldim.” Başımla mutfak tarafını işaret ettim. “Rakı söyledim, başka bir şey mi isterdin yoksa?” “Rakı iyi,” diyerek fesini çıkarıp masanın üzerine koydu. “Soğuk bira da iyi giderdi bu havada ama şişirir bizi.” Mendiliyle ensesini sildi. “Nasıl boktan hava değil mi? Dükkândan buraya kadar yürüdüm kan ter içinde kaldım.”</p>
<p class="calibre1">Denize baktım umutsuz gözlerle,</p>
<p class="calibre1">“Belki bir esinti çıkar geceye doğru,” diye mırıldandım. “Hep böyle gitmez ya...”</p>
<p class="calibre1">Mendilini katlayıp cebine koyarken gülümsedi.</p>
<p class="calibre1">“Neyse yine de halimize şükredelim. Trablusgarp’ı hatırlasana. Oradaki sıcak, oradaki nem bununla kıyaslanır mı?” Beklediğim fırsat ayağıma gelmişti.</p>
<p class="calibre1">“Cezmi’yi tanır miydin?” diye açtım mevzuyu. “Cezmi Kenan, o da Trablusgarp’ta harp etmişti.”</p>
<p class="calibre1">Gözlerini kısarak hatırlamaya çalıştı.</p>
<p class="calibre1">“Kocabaş Cezmi mi? Tanımaz mıyım? Bizim kumandanı-mızdı. Biraz keçileri kaçırmıştı ama Allah’ı var, yiğit adamdı. Bu kadar cesur bir adam görmedim ömrühayatımda. Her zaman en öndeydi, sanki hiç ölmeyecekmiş gibi atlardı siperlerin üzerine. ‘Yapmayın, etmeyin kumandanım,’ derdik. Güler geçerdi. ‘Ben efsunluyum evladım, bana kurşun işlemez,’ derdi. Sahiden de hiç vurulmadı biliyor musun? Süngü harbinde hafif bir yara aldı kalçasından, hepsi o. Sahi nerde Cezmi Binbaşı? Gördün mü bu sıralar?”</p>
<p class="calibre1">Beni mi sınıyordu? Yoksa bihaber miydi eski kumandanının öldürüldüğünden? Dürüst davrandım.</p>
<p class="calibre1">“Cezmi Binbaşı öldü,” dedim sakin bir tavırla. “Haberinin olmaması enteresan. Zira muhtemelen sizinkiler öldürdü onu.” Yüz ifadesi anında değişti.</p>
<p class="calibre1">“Ne kadar da kati konuşuyorsun, yoksa orada miydin?” İşte o vakit anladım, Cezmi’nin öldürüldüğünden haberdar olduğunu, evet beni sınıyordu.</p>
<p class="calibre1">“Cinayet sırasında orada değildim ama iki kez gördüm onu,” diyerek Cezmi’nin evine ilk gidişimden, onu ölü buluşuma kadar hiçbir malumatı gizlemeden anlattım. Sözümü kesmeden, büyük bir alakayla dinledi.</p>
<p class="calibre1">“Keşke önceden söyleseydin,” dedi üzüntüyle. “Engel olurduk Cezmi’nin öldürülmesine. Evet, haklısın, bizimkilerin işine benziyor. Teşkilatta böyle bir grup var. Bizden müstakil çalışıyorlar. Ben de gazeteden okudum cinayeti. Önceden haberim olsaydı, onları durdurabilirdim. Yazık, çok yazık olmuş Cezmi Binbaşı’ya... işte sana anlatmak istediğim de buydu. Cezmi gibi, senin gibi kıymetli arkadaşlarımızın böyle telef olup gitmesine engel olmak istiyoruz. Sizleri, ortak maksadımız için yeniden teşkilata çağırıyoruz. Artık ne ittihat ve Terakki var, ne Teşkilat-ı Mahsusa, ne de Karakol Cemiyeti ama korumamız gereken bir cumhuriyetimiz var. Senin de söylediğin gibi 1908 inkılabıyla başlayan o büyük yürüyüş neticesinde elde ettiğimiz bir meclisimiz var. Tamam muhalefet partimiz yok ama zamanı gelince olacak. Tamam, demokrasimiz kâfi değil ama zamanı gelince o da olacak. Şimdi hepimizin vazifesi bu cumhuriyeti muhafaza etmek olmalı...” Fesini yeniden başına yerleştirdi. Kahverengi gözlerini ısrarla yüzüme dikti. “Ee ne diyorsun Şehsuvar, kararını verdin mi?”</p>
<p class="calibre1">Usulca geriye çekildim, suratı gölgelendi, reddedeceğimi zannetmişti.</p>
<p class="calibre1">“Sizinle çalışırım ama bir şartım var. Tek bir şart. Ne fazladan maaş istiyorum, ne bir unvan. Umurumda değil bunlar. Mösyö Leon’u bulmam lazım. Evet, Ester’den bahsediyorum. Benim için hâlâ çok mühim.”</p>
<p class="calibre1">Söylediklerime inanmamış gibiydi.</p>
<p class="calibre1">“Şu Yahudi kız! Şu gençlik aşkı! Sen ciddisin değil mi?” Onun yerinde olsam ben de aynı tepkiyi gösterirdim. Bütün hayatını bir davaya adamış, başına gelmeyen kalmamış bir ittihatçı, genç bir talebe gibi eski aşkının peşinde koşuyordu.</p>
<p class="calibre1">“Çok ciddiyim Mehmed,” diye anlatmayı denedim. “Şu anda Ester’i bulmaktan daha mühim bir mesele yok benim için. Öyle ya da böyle, onu bulmam lazım. Aksi takdirde zihnimi toplayabileceğimi de zannetmiyorum. Kendimi başka bir meseleye vermem mümkün değil. Evet, vaziyet bu. Senden beni anlamanı beklemiyorum, fakat sözlerimin hakikat olduğunu bil yeter.”</p>
<p class="calibre1">Anlamakta güçlük çekiyordu; yoksa onu kandırıyor muydum, yalandan bir aşk meselesi uydurup başımdan atmaya mı çalışıyordum.</p>
<p class="calibre1">“Yani bunca seneden sonra... Bu kadar yaşananlardan sonra...” Kuşkulu bir ifade belirdi yüzünde. “Latife yapmıyorsun değil mi Şehsuvar?”</p>
<p class="calibre1">Canım sıkılmaya başlamıştı.</p>
<p class="calibre1">“Ne latifesi Mehmed?” diye adeta çıkıştım. “Bu işin latifesi mi olur?”</p>
<p class="calibre1">“Yok, yok olmaz da... Ne bileyim yahu...”</p>
<p class="calibre1">Birden gülmeye başladı, evet kahkahalarla gülüyordu karşımda. Kalkıp gitmek geldi içimden. İnsani hislerini yitirmiş bu nobran herifle niye konuşuyordum ki? Yüzümün asılmasından ruh halimi anlayıp kendini frenlemeye çalıştı.</p>
<p class="calibre1">“Kusura bakma... Valla kusura bakma. Hiç böyle bir şey beklemediğim için şaşırdım... Yoksa hepimizin başından geçti bu püsküllü bela. Biz de giydik vaktinde o ateşten gömleği, biz de çektik o gönül sancısını.” Gıptayla karışık bir hayretle bakıyordu. “Fakat, bunca seneye rağmen... Bravo valla, bravo Şehsuvar...” Artık gülmüyordu, anlayışlı bir dost havasında konuşuyordu. “Hakiki aşk dedikleri bu olsa gerek. Hiç merak etme kardeşim, senin için elimden geleni yaparım. Ama önce şu Tokatlıyan Otel’e gitseydin...”</p>
<p class="calibre1">Çaresizlik içinde başımı salladım.</p>
<p class="calibre1">“Gittim, Mösyö Leon orada kalmamış. Sen gördüğünde yemek için filan gelmiş olmalı, belki de biriyle buluşacaktı... Mösyö Leon’u bulamayabiliriz ama başka birisi var. Cafer, bizim Selanikli Çolak Cafer. O, Ester’i görmüş Beyazıt’taki Sahaflar Çarşısı’nda... Eğer Cafer’i bulursak, Ester’i de buluruz.” Gözlerini düşünce bürüdü.</p>
<p class="calibre1">“Tamam, tamam, bir soruşturalım bakalım şu Cafer’i. Yok, er ya da geç buluruz, orası kati de. Ama bir an önce bulmak lazım...”</p>
<p class="calibre1">“Evet,” dedim umutla. “Evet, bir an önce...”</p>
<p class="calibre1">Sonra rakılar geldi, içmeye başladık. Hayır, hiç vazifeden konuşmadık. Ne o açtı mevzuyu ne de ben merak edip sordum. Selanik’i konuştuk, çocukluğumuzu, gençliğimizi. Kadehler ardı ardına devrilince Mehmed iyice heveslenip, “Hiç merak etme Şehsuvar, şu Cafer denen adamdan bir netice çıkmazsa, atlar Selanik’e gideriz,” diyerek bir parmak bal sür-dü ağzıma. “Gideriz valla gideriz, gerekirse resmî olarak gideriz, gerekirse şahsi olarak. Ne yapar eder buluruz Ester’i.” Eski arkadaşım böyle konuştukça, utanmaya başlamıştım. Belki de yanılmıştım Mehmed Esad hakkında. Belki de iyiliğimden başka bir isteği yoktu bu hızla yaşlanmakta olan adamın. Sadece ayrılırken söylediği sözler biraz karıştırdı kafamı. Hesabı ödeyip, Taksim Bahçesi’nin kapısına gelmiştik. Denizden tatlı bir yel esmeye başlamıştı. İkimiz de nedensizce gülümsüyorduk.</p>
<p class="calibre1">“Yemek için teşekkür ederim Mehmed,” dedim elini sıkarak. “Ama bir dahaki sefere ben ödeyeceğim.”</p>
<p class="calibre1">Omuz silkti.</p>
<p class="calibre1">“Sen ödemişsin, ben ödemişim ne fark eder? Nasıl olsa ikimizin de işvereni aynı artık. Ha, bu arada, yarın öğleden sonra uğra da sana biraz avans vereyim. Hem de iş konuşuruz biraz.” Hoşça kal, diyecek zannettim, elimi bırakmadan öylece durdu. “Sahiden aşk, değil mi Şehsuvar?” Düşüncelerini toparlamak için gözlerini açtı kapadı. “Şu Ester meselesi diyorum. Yani, işin içinde bir çapanoğlu yok değil mi?”</p>
<p class="calibre1">Ne yani, inanmamış mıydı bana? Öyleyse akşamdan beri konuştuklarımız konusunda samimi değildi.</p>
<p class="calibre1">“Başka ne olabilir Mehmed?” dedim elimi çekerek. “Casusluk mu oynuyoruz burada?”</p>
<p class="calibre1">Hiç alınmadı, tuhaf bir kederle baktı.</p>
<p class="calibre1">“Casusluk oynayacağız zaten, orası Allah’ın emri ama Ester meselesi öyle olmasın. O mesele başka değil mi?” Pişman olmaktan korkarmış gibiydi. “O kızı hâlâ seviyorsun değil mi?” Kendisine yalan söylememden çok, böyle bir aşkın gerçek olmama ihtimaline üzülüyor gibiydi. Sadece rakının etkisi değildi bu, kim bilir belki onun da mazide kalmış böyle bir sevda hikâyesi vardı.</p>
<p class="calibre1">“Evet Mehmed, sana söylediklerimin hepsi gerçek. Ester’i bilmiyorum tabii. Aradan onca yıl geçti. Ama benim hislerim hâlâ aynı.”</p>
<p class="calibre1">Gülümsedi, eliyle omzuma vurdu.</p>
<p class="calibre1">“İyi,” dedi burnunu çekerek. “İyi, sevindim böyle olduğuna. Şu imanı kandilli dünyada güzel bi’ şeyler de olmalı... Neyse, hadi iyi geceler... İyi geceler kardeşim... Unutma yarın öğleden sonra bekliyorum ha.”</p>
<p class="calibre1">Otele girdiğimde vakit gece yarısını bulmuştu. Hafiften başım dönüyordu, bir kahve söylesem... Yok, balkona çıkmak, temiz havada oturmak en iyisiydi. Işıltılı bir karanlık karşıladı beni balkonda. Evet, o kadar çok yıldız vardı ki gökyüzünde, o kadar parlak, o kadar yakınlardı ki. Bu muazzam boşluğa bakarak iskemleye oturdum, gözlerimi yıldızlara diktim. Bir an kendimi onlardan birinin yerine koydum. O uçsuz bucaksız derinlikte tek başına, ama huzurla dolu olmak. Keşke kanatlarım olsa, keşke o kadar kuvvetim olsa, keşke fizik kanunları mani olmasa da uçsaydım, kanşsaydım şu ışıklı karanlığa... Böyle düşünürken sızmışım. Evet, utanç verici ama ayyaşlar gibi iskemlenin üzerinde uyuyakalmışım. Martıların sesine uyandım. Kavga ediyorlardı otelin çatısında... Nasıl bağırış, nasıl çağırış, mart kedileri masum kalır bunların cazgırlığının yanında. Yeniden baktım gökyüzüne, sanki büyüsünü yitirmiş gibiydi, nedense bu defa o kadar güzel görünmedi gözüme. İçeri girdim, dişlerimi fırçalayıp yatmayı düşünüyordum, ama masanın önünden geçerken, boş sayfalar çarptı gözüme. Kısa bir tereddüt anından sonra oturdum yazı koltuğuma... Evet, açık havadaki o kısacık uyku, zihnimi açmıştı sanki. Yeniden maziye, 1913 yılının yaz aylarına dönmüştüm. Tıpkı bugünkü gibi boğucu bir sıcak vardı İstanbul’da...</p>
<p class="calibre1">“Zafer lazım,” demişti Kara Kemal. “Küçük de olsa bize bir zafer lazım.”</p>
<p class="calibre1">Bab-ı Âli’de, dahiliye nazırının odasında oturuyorduk. Bizzat Talat Bey çağırmıştı bizi. Mithat Şükrü, Kara Kemal, Kuşçubaşı Eşref ve Fuad. Elbette Fuad... Onu da bizzat ben çağırmıştım. Kader birliği yaptığımızı, kazansak da kaybet-sek de her şart altında beraber olacağımızı anlaması için.</p>
<p class="calibre1">Evet, Bab-ı Âli’de toplanmıştık. Bir zamanlar hürriyet, kardeşlik ve eşitlik isteklerimizi duyurmak için büyük bir mücadele verdiğimiz hükümet binasında artık biz oturuyorduk. Sesimizi kısmak için fikren ve gerekirse bedenen bizi ortadan kaldırmak isteyen dahiliye nazırının yerinde ise şimdi Talat Bey vardı. Büyük Efendi, tıpkı bugün yaptığı gibi fırsat buldukça cemiyette kendisine yakın bulduğu insanları çağırıp sohbet toplantıları düzenliyordu. Devleti idare ederken, cemiyette olup bitenleri kaçırmamak, günlük siyaset hakkında neler düşündüğümüzü öğrenmek için...</p>
<p class="calibre1">“Ahali ancak böyle olaylarla ikna olur,” diye sürdürüyordu konuşmasını Küçük Efendi. “Böyle olaylarla hükümete itimat eder. Uzun vadeli milli bir iktisat uygulaması için böyle bir morale ihtiyacımız var. Çünkü yakın vadede milleti refaha çıkarma ihtimali yok. Bize göre, yerli bir iktisat yaratmamız lazım. Evet, bu mümkün ama hemen olmaz. Geçici de olsa, milleti heyecanlandıracak, ahaliye umut verecek bir zafer lazım. Yoksa, bu şartlar altında hükümet etmemiz çok zor.”</p>
<p class="calibre1">Hepimiz ter içindeydik. Tıpkı memleketin hali gibi ağır, katlanılmazdı hava. Fesler çıkarılmış, kolalı yakalar açılmıştı. Ha bire buzlu şerbet taşıyordu içeriye hizmetliler. Nedendir bilinmez, içimizde terlemeyen tek kişi Talat Bey’di. Kara Kemal’e dönerek sevinçli bir haber verir gibi kurnazca gülümsedi. “Edirne’nin kurtuluşuna ne dersin?”</p>
<p class="calibre1">Ne sıcağın verdiği miskinlik ne giysilerimizi ıslatan nemin rahatsızlığı, bir anda canlandı herkes. Kara Kemal, nere-✓</p>
<p class="calibre1">deyse oturduğu koltuktan ayağa fırlayacaktı.</p>
<p class="calibre1">“Ne diyeceğim, Allah derim de nasıl olacak bu iş?”</p>
<p class="calibre1">Kara gözlerinde gizli bir mutlulukla hepimizi tek tek süzdü Talat Bey.</p>
<p class="calibre1">“Aldığımız istihbarata göre Bulgarlar, Sırplarla ve Yunanlarla harbe tutuşuyorlar. Bizim cephedeki askerlerini peyderpey çekmeye başlamışlar.”</p>
<p class="calibre1">Herkesin bakışları Trablusgarp’ta îtalyanlara karşı birlikte dövüştüğümüz Kuşçubaşı Eşref’e çevrildi. Hepimiz biliyorduk ki, Balkan cephesinden bir malumat geldiyse bunun kaynağı bu gözü pek istihbaratçıydı.</p>
<p class="calibre1">“Malumat doğru,” diye sakince onayladı. “Bulgarlar zafer sarhoşluğu yaşıyorlar. Koca Devlet-i Aliyye’yi mağlup ettik, Balkanlardaki küçük devletlere mi boyun eğeceğiz, diyorlar, îşgal ettikleri toprakları, ötekilerle paylaşmak istemiyorlar. Büyük Makedonya hayallerini gerçekleştirme peşindeler. Gizli niyetleri Selanik’e kadar inmek. Kuvvetlerinin önemli bir bölümünü Sırplarla Yunanlarla harp etmek için çektiler. Böyle giderse bir kısmını daha çekmek zorunda kalacaklar. Ama işleri zor. Çünkü karşılarında sadece Sırplar, Yunanlar yok, Karadağ ve Romanya da var. Küçük devletler diye ciddiye almıyorlar ama hata yapıyorlar. Harpte her asker önemlidir, her tüfek kıymetli...”</p>
<p class="calibre1">“Ee, ormanda kurt ölünce çakallar birbirini parçalarmış,” diye yeniden girdi söze Talat Bey. “Onlara her zaman OsmanlI birliğinin en doğru yol olduğunu anlatmaya çalıştık, dinlemediler. Ulaştıkları netice bu işte.”</p>
<p class="calibre1">Sevinç içinde mırıldandı Kara Kemal.</p>
<p class="calibre1">“Aman arkadaşlar bırakın yesinler birbirlerini, sakın karışmayın, ne halleri varsa görsünler...”</p>
<p class="calibre1">“Hayır Küçük Efendi,” diye karşı çıktı Kuşçubaşı. “Bu çok hatalı bir davranış olur. Katiyen kendi hallerine bırakamayız,</p>
<p class="calibre1">bırakmamalıyız. Bu, bizim için çok büyük bir fırsat. Farkında değil misiniz? Edirne’yi Kırklareli’ni kurtarmanın, Trakya’da kaybettiğimiz toprakları geri almanın yolu açıldı.”</p>
<p class="calibre1">Duydukları karşısında büyük bir sevince kapılan Fuad daha fazla dayanamadı:</p>
<p class="calibre1">“Evet, evet, doğru söylüyor Eşref Bey... Daha ne bekliyoruz, derhal harekete geçelim.”</p>
<p class="calibre1">Kendinden emin bir gülümsemeyle konuşulanları dinleyen Talat Bey,</p>
<p class="calibre1">“Keşke o kadar kolay olsaydı genç arkadaşım,” dedi anlayışlı bir sesle. “Öncelikle Batılı devletlere bir açıklama yapmak mecburiyetindeyiz. îyi bir gerekçe bulmamız lazım.” “Gerekçe hazır Talat Bey,” diye anında cevapladı Kuşçu-başı. “Bulgarlar ne Çorlu Mütarekesi’ni takıyorlar ne Londra Anlaşması’nı... Güya Midye-Enez hattına çekileceklerdi. Ne oldu? Yerlerinden bile kıpırdamadılar. Onlara karşı her hareket artık meşrudur. Üstelik Batılıların da kafası karıştı. Düşünsenize bugüne kadar bize karşı destekledikleri beş devlet birbiriyle boğuşuyor.”</p>
<p class="calibre1">Önünde duran ahududu şerbetinden bir yudum içti, “Aslında Enver Bey de senin gibi düşünüyor,” dedi bardağı koyarken. “Fethi Bey de aynı fikirde... Hatta Sadrazam Sait Halim Paşa da harekete geçmekten yana. Ama hükümette ikilik var. Böyle bir muharebeye kalkışır da başaramazsak felaket olur diyenler bir yanda, düşmanlarımızın birbiriyle harp etmesi Allah’ın bir lütfü, derhal Edirne’ye yürümeliyiz diyenler bir yanda. Ama Harbiye Nazırı Ahmet İzzet Paşa hem nalına hem mıhına vuruyor, işler kötüye giderse sorumluluğun üzerine yıkılmasından korkuyor.”</p>
<p class="calibre1">Devlet makamında nargile tüttüremediği için Talat Bey’in tabakasından bir sigara alan Kara Kemal,</p>
<p class="calibre1">“Ne zaman korkmadı ki zaten?” diye söylendi çakmağa uzanırken. “Onlar varsın korksunlar. Ordu elbette Edirne’ye yürü-melidir. Ben de Eşref Bey’le aynı kanaatteyim. Bulgarlar bize altın tepside bir zafer sunuyor, bunu kaçırrtîak aptallık olur.” Sessizce dinlemişti söylenenleri Talat Bey. Sigarasını yaktıktan sonra dumanını keyifle savuran Küçük Efendi’ye bakarak manidar bir şekilde gülümsedi.</p>
<p class="calibre1">“îyi de Kemal, deminden beri iktisattan bahsediyorsun. Bırak tam teçhizatlı bir orduyu harbe sürmeyi, bir tatbikatın</p>
<p class="calibre1">maliyeti şu kadar altınken, böyle bir harekâtın parasını nereden bulacağız?”</p>
<p class="calibre1">Suratı asıldı Kara Kemal’in.</p>
<p class="calibre1">“Harbin maliyeti de mühim tabii Talat Bey. Fakat böylesi bir fırsat bir daha geçmez elimize. Gerekirse borçlanalım, gerekirse misliyle faiz ödeyelim, gerekirse ipotek verelim ancak orduyu mutlaka Edirne’ye sürelim.”</p>
<p class="calibre1">Ne evet dedi Tal^t Bey ne de hayır, ama davranışlarından kararını verdiği anlaşılıyordu. Şüphesiz ki içimizde Edirne’nin kurtuluşunu en çok isteyen oydu. Sadece bu serhat şehrinde doğmuş olduğu için değil, aynı zamanda bu galibiyetin İttihat ve Terakki hükümetinin meşruiyetini tartışılmaz kılacağı için. Yani bizi bu toplantıya çağırırken, kararını çoktan vermişti. Sadece, cemiyetteki kadroların ne düşündüğünü anlamaya çalışıyordu. Bizi başına toplamadan önce mühim görüşmeler de yapmıştı. Edirne kurtarıldıktan sonra öğrenecektik ki, o öğleden sonra “Parayı nereden buluruz?” diye bize sorarken, gereken bir buçuk milyon altını almak için Tütün Rejisi’yle çoktan anlaşmıştı bile.</p>
<p class="calibre1">İşte, o yazın en sıcak günlerinden birinde, 21 Temmuz’da kurtardık Edirne’yi, hem de öyle büyük çatışmalar filan yaşanmadan. Cepheden gelen istihbarat doğru çıkmış, Bulgar kuvvetlerinin büyük çoğunluğu çekilmişti. Kalanlar ise bizimkilerle harp etmeyi göze alamamış ya ricat etmiş ya da teslim olmuşlardı. Selimiye’nin minarelerinde yeniden OsmanlI sancağı sallanmaya başlamıştı.</p>
<p class="calibre1">Edirne’nin geri alınması, Kara Kemal’in beklediği neticeyi vermişti. Milletin morali yükselmiş, cemiyete itimatları artmıştı. Elbette bizim aramızda da bir bayram havası esiyordu. Mahmud Şevket Paşa’nın öldürülmesinin üzerinden iki ay geçmeden hükümet kendini toparlamış, OsmanlI’nın ikinci payitahtını yeniden topraklarına katmıştı. Ama Edirne yürüyüşünden en çok yarar sağlayan kişi, hiç şüphesiz Enver Bey olmuştu. Cephede olup bitenlerden ilk o haberdar olduğu için Bulgar kuvvetlerinin dayanamayacaklarını çoktan öğrenmişti. Yürüyüş başlarken ağır bir apandisit sancısı geçirmesine aldırmayarak atma atladığı gibi ordunun başına geçmiş, Edirne’ye giren ilk kumandan olmuştu. Böylece “Hürriyet Kahramanı” unvanının yanma “Edirne Fatihi”ni de yazdırmıştı.</p>
<p class="calibre1">Hiç şüphe yok, cesur bir askerdi Enver Bey, hepimiz gibi o da Edirne’nin bir an önce kurtulmasını istiyordu, bu uğurda gerekirse canını vereceğinden de emindik. Ama aynı zaman da şahsi ikbaliyle ilgili hazırlıkların da içindeydi. Kendine bağlı bir bölüğü yanma alarak, zaten zafer yürüyüşünü sürdüren ordunun başına geçmesinin asıl sebebi de buydu. Esasında buna benzer bir vaka 31 Mart Ayaklanmasında da yaşanmıştı. Hareket Ordusu’nun kumandanı Hüseyin Hüsnü Paşa’ydı, kurmay subayı ise Mustafa Kemal. Günler öncesinden gelen ordu İstanbul’a girmeye hazırdı ama İttihat ve Terakki’nin Merkez-i Umumisi buna engel oldu. Hüseyin Hüsnü Paşa komutasındaki Hareket Ordusu Halkalı’da bekletildi. Mahmud Şevket Paşa ve Enver Bey Dersaadet’e gelinceye kadar herhangi bir hücuma izin verilmedi.</p>
<p class="calibre1">Şimdi de öyle olmuştu işte, zaferi sahiplenme kavgasından yine Enver Bey galip çıkmıştı. Nitekim, Edirne harekâtının ardından “Hürriyet Kahramanı”nm mani olunamaz yükselişi başlayacaktı. Gerek ordudaki itibarı, gerekse etrafındaki Yakup Cemil gibi gözü kara fedailerin desteğiyle kısa sürede Devlet-i Aliyye’nin siyasetini tayin eden adam olacaktı. Ne Talat Bey’in uzlaştırıcı siyaseti ne Cemal Bey’in sertliği onun hırsını engelleyemeyecek, hepimizin kaderini belirlemede önemli bir rol oynayacaktı. Ve ne yazık ki bu rol, hiç de milletin menfaatine uygun değildi. Ama o vakitler durumun bu raddeye varacağını hiçbirimiz aklımızın ucundan dahi geçirmiyorduk. Kırklareli, Edirne yani Trakya’nın Meriç’e kadar temizlenmesi, vatanın üstüne çöken karamsarlığı kaldırmış, bizim Fuad bile o müzmin umutsuzluğundan kurtulmuştu. Artık göğsümüzü gere gere, “Ey ahali size verdiğimiz sözü tuttuk. Edirne’yi kurtardık,” diyebilirdik. Kara Kemal haklıydı, bu zafer bütün siyasal havayı değiştirmişti.</p>
<p class="calibre1">Evet, belki de yanılmıştık, belki de hakikaten acele etmiştik. Yeni bir devlet oluşturuyorduk, asrın şartlarına uyum sağlayabilecek ama OsmanlI’nın yüzlerce^yıllık geleneğinden de kopmayacak bir devlet. Eskiyen kurumların tekrar oluşturulması, hiçbir işe yaramayan kanunların değişmesi lazımdı, yepyeni bir bürokrasi gerekiyordu. Bu arada bizim vaziyetimiz de artık bir açıklığa kavuşmalıydı. Artık kanunla mı olur, yoksa kararnameyle mi, biz de bir devlet teşekkülünün memurları olmalıydık. Bugüne kadar gayriresmi “Fedailer” olarak anılmıştık. Trablusgarp Harbi’nde “Gönüllü Taburları” diye geçiyordu adımız. Balkan Harbi’nde de aynı başlıkla adlandırılmıştı arkadaşlarımız. Alçak gönüllü olmaya lüzum yok, devletin bekası, milletin ayakta kalması için imkânsız sayılabilecek birçok vazifeyi ifa etmiştik. Ama hâlâ kanuni olarak devletin memuru sayılmıyorduk. Yarın, devran değişse, muhalif bir hükümet gelse hepimizi silahlı çete teşekkül ettirmekten içeri atardı. Üstelik önce harbiye neza-reti olmak üzere bize bu maaşları ödeyen devlet dairelerinin de başı belaya girerdi.</p>
<p class="calibre1">Fuad’ın da ısrarlarıyla bu karışık vaziyeti birkaç kez Talat Bey’e çıtlatmaya çalıştıysam da, enteresan bir şekilde hep olayı geçiştirdi yahut kapatma cihetine gitti. Ama Edirne’nin kurtuluşundan sonra pek mutlu göründüğü bir anda bu meseleyi tekrardan açınca,</p>
<p class="calibre1">“Yarın sabah Bab-ı Âli’ye gel,” dedi bıkkın bir tavırla. “Şu mevzuyu bir masaya yatıralım.”</p>
<p class="calibre1">Ertesi sabah mesai saatinde girdim Talat Bey’in dairesine, ama o kadar meşguldü ki, ancak öğle namazından önce içeri alabildiler beni. O her zamanki babacanlığından eser yoktu yüzünde. Öylesine bir hal hatır sorma faslından sonra,</p>
<p class="calibre1">“Bu meselede, neden bu kadar ısrar ediyorsun Şehsuvar?” dedi sert bir sesle. “Kim zorluyor seni buna?”</p>
<p class="calibre1">Ne yalan söyleyeyim, çok bozuldum.</p>
<p class="calibre1">“Hiç kimse Talat Bey. Sadece vaziyetimizin açıklığa kavuşmasını istiyoruz.”</p>
<p class="calibre1">Kalın kaşları kuşkuyla çatıldı.</p>
<p class="calibre1">“İstiyoruz diyorsun, yani kim, kimler istiyor? Enver Bey de var mı bu işin içinde?”</p>
<p class="calibre1">“Yoo,” dedim şaşkınlıkla. “Niye olsun ki? Malumunuz üzere biz pek yakın değiliz kendisiyle. Ne Enver Bey’le ne de arkadaşlarıyla...”</p>
<p class="calibre1">Sanki emin değilmiş gibi, sanki ona yalan söyleyebilirmişim gibi uzun uzun süzdü beni, sonra elini omzuma koydu.</p>
<p class="calibre1">“Kusura bakma Şehsuvar...” Yüz hatları gibi sesi de yumuşamıştı. “Bu meseleyi birkaç kez Enver gündeme getirdi de o sebepten sormak zorunda kaldım sana... Bir de şu var ki...” Cümlenin devamını getiremedi. Sıkıntıyla başını salladı. “Bak Şehsuvar, seninle açık konuşacağım kardeşim. Haklısın, esasında sizin vaziyetinizin çoktan kanuna uygun hale getirilmesi icap ederdi. Ama bazı çekincelerim var.” Kendisini anlamamı ister gibi gözlerimin içine baktı. “Mühim çekinceler. Biliyorsun sizin fedailer içinde Enver Bey çok büyük bir tesire sahip. Bunun ne kıymeti harbiyesi var diyeceksin, çok var. Aramızda kalsın, Enver Bey sürekli harbiye nazırını tenkit edip duruyor. Ahmet îzzet Paşa’nın hataları var elbette. Eski kuşaktan bir asker; çabuk karar alıp, çabuk uygulayabilecek bir yapıya sahip değil. Ama vazifesini yapmaktan da geri durmuyor adamcağız. Yukarıda Allah var, Edirne’nin kurtuluşu sırasında ne istediysek hepsini yaptı. Fakat Enver’in amacı farklı... Ahmet İzzet Paşa’nın nazırlıktan el çektirilmesini, yerine kendisinin atanmasını istiyor. Sadrazamın huzuruna çıkıp açıkça, ‘Vatanın istikbali için beni harbiye nazırı yapmanız icap eder,’ demiş. Zavallı Sait Halim Paşa alı al, moru mor bana geldi. ‘Aman Talat Bey, bu olacak iş değil, lütfen bu adamla konuşunuz, bu meseleyi halletmezseniz ne hükümetimizin ciddiyeti kalır ne de Devlet-i Aliyye’nin,’ dedi.</p>
<p class="calibre1">Ben de Enver’le buluştum, şu anki rütbesinin ve devlet idareciliği tecrübesinin bu vazife için kâfi olmadığını anlattım. İkna olmuş göründü ama akabinde Yakup Cemil’i üzerime gönderdi. Evet, onunla konuşmamızın hemen ardından o ser-dengeçtinin kapımı çalması elbette bir rastlantı değildi. Evet, hiç çekinmeden karşıma geçti. ‘Neden Enver Bey’i harbiye nazın yapmıyorsunuz? Bu vazifeyi ondan daha iyi yapacak kimse var mı bu memlekette?’ diye adeta beni tehdit etti. O külhanbeyinin ağzının payını verdim elbette. Ama biliyorum, bunlar durmayacaklar. Fedaileri Enver’i, Enver de onları po-hpohluyor. Sanki tek hamiyet sahibi onlar, sanki tek vatanperver kendileri. İşte bu nedenle, istediğin düzenlemeleri şimdi yapamam. Yaparsam, bu ne zaman, nasıl davranacakları belli olmayan adamları daha da şımartmış, daha da kuvvetlendirmiş olurum. Hem cemiyetin birliğini muhafaza etmek, hem de devlet yönetiminde bir keyfiliğe sebebiyet vermemek için kusura bakma ama bu isteğinizi ertelemek zo/undayım.”</p>
<p class="calibre1">Talat Bey’in benimle açık yüreklilikle konuşmasına sevinmiştim, ama öte yandan cemiyetin içinde böyle bir farklılaşmanın yaşanması beni tedirgin etmişti. Fuad’ın sözlerini hatırladım.</p>
<p class="calibre1">“Artık iktidarız. Artık o düveli muazzamanın yanında kendi dava arkadaşlarımızla da dövüşmek zorunda kalabiliriz.</p>
<p class="calibre1">Eğer böyle bir çatışma çıkarsa hiç şüphen olmasın, hain ilan edilecek ilk kişiler biz oluruz.”</p>
<p class="calibre1">Talat Bey’in bizi hain ilan edeceğini hiç sanmıyordum ama böyle giderse cemiyetin içinde bir çatışma çıkması kaçınılmazdı. Çok değil sekiz ay önce bu binanın içinde, eski harbiye nazırını gözünü dahi kırpmada öldüren Yakup Cemil, tabancasını Talat Bey’e doğrultmakta hiçbir tereddüt göstermeyecekti, dolayısıyla, şu anki meselemiz bizim kanuni durumumuz değil, cemiyetin beyni olan bu adamın hayatta kalmasıydı.</p>
<p class="calibre1">“Anladım Talat Bey,” dedim. “Çok iyi anladım. Mühim değil, isteğimiz biraz daha bekleyebilir. Fakat sizin için ne yapabiliriz, asıl bunu konuşmamız lazım.”</p>
<p class="calibre1">Minnettar bir bakış süzüldü iri gözlerinden.</p>
<p class="calibre1">“Teşekkür ederim Şehsuvar. Teşekkür ederim kardeşim. Beni anlayacağını biliyordum. Gösterdiğin hassasiyet için de çok sağ ol. Ama fazladan tedbir almak da yanlış neticeler doğurabilir. Bu işi de sükûnetle, kendi aramızda, dostça konuşarak halletmemiz lazım. Kol kırılsa bile yen içinde kalmalıdır. Ne var ki, manevi çürümeye, siyasi yozlaşmaya da izin veremeyiz. Ne para ne kadın, bence ahlakın baş düşmanı iktidardır. Ahlaktan yoksun bir iktidar makamı, ya hırsız yapar insanı ya soysuz. Ne yazık ki insanoğlu iktidar denilen o büyük kudretle başa çıkmayı henüz başaramadı, bundan sonra başaracağı da kuşkuludur. Enver Bey’i kastetmiyorum, hepimiz için geçerli bu. Tek başına hiç kimse altından kalkamaz bu ağır yükün. Ancak hep birlikte üstesinden gelebiliriz. Nasıl ki baskı altındayken birbirimize kenetlenerek bu zorlu dönemleri atlattıysak, iktidardayken de birbirimizi ikaz ederek, birbirimizi dostça tenkit ederek bu tür yozlaşmaları bertaraf etmeyi öğreneceğiz. Yoksa maazallah, düşmanların yapamadığını kendimiz yaparız kendimize.”</p>
</body>
</html>
