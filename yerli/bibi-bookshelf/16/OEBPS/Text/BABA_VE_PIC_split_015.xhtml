<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BABA_VE_PIC.xhtml</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  @font-face {
    font-family: Serif12 Beta;
    font-style: italic;
    font-weight: bold;
    src: url(../Fonts/Serif12Beta-BoldItalic0001.ttf)
    }
  @font-face {
    font-family: Times New Roman;
    font-style: normal;
    font-weight: normal;
    src: url("Fonts/Times New Roman")
    }
</style>
</head>

<body class="calibre">
  <h1 class="bolum-ismi" id="toc-anchor-15" xml:lang="tr"><span class="bolum-ismi1">On altıncı bölüm</span></h1>

  <h2 class="bolum-ismi-2-satir" id="toc-anchor-33" xml:lang="tr"><span class="bolum-ismi1">Gülsuyu</span></h2>

  <p class="duz" xml:lang="tr"><span class="duz1">“Kem gözlere şiş, göz edenin gözüne kızgın şiş. Duydunuz mu o uğursuz sesi? Çat etti! Oh içime değdi! Yüreğimin yağı eridi. Allah bilir ya birinin kem gözüydü o, haset mi haset. Allah muhafaza!”</span></p>

  <p class="duz" xml:lang="tr"><span class="duz1">İşte böyle demişti Cicianne pazar sabahı kahvaltı sofrasında; semaver köşede fokurdamakta, Beşinci Sultan masanın altında bir parça daha peynir kapmayı bekleyerek mırıldanmakta, alaturka</span> <span class="italik1">Çırak</span> <span class="duz1">programından bu hafta atılan aday kameralara uzun uzun neden kovulmaması gerektiğini anlatmaktayken, Asya’nın elinde bir çay bardağı boydan boya çatladığında. Öyle ani olmuştu ki bardağın çatlaması, Asya yerinde sıçramıştı. Tek bildiği her zamanki gibi bardağın yarısına kadar dem koyduğu, içine bir dilim limon attığı, ağzına kadar sıcak su doldurduğu, dört kesmeşeker attığı, sonra tam bir yudum içmek üzereyken o nahoş çatırtıyı duyduğuydu. Bardak aşağıdan yukarı yarılmıştı, şiddetli bir depremden sonra toprağın üzerinde oluşan uğursuz çatlak gibi. Bir anda bardağın içindeki çay boşalmış ve dantelli örtünün üzerinde koyu kahverengi bir birikinti oluşturmuştu.</span></p>

  <p class="duz" xml:lang="tr"><span class="duz1">“Ay yoksa sana nazar mı değdi?” Feride Teyze kuşkuyla kaşlarını çatarak Asya’yı inceledi.</span></p>

  <p class="duz" xml:lang="tr"><span class="duz1">“Bana mı, tabii ya?” Asya acı acı güldü. “Ne demezsin! Bu şehirde herkes emsalsiz güzelliğimi kıskanıyor ya.”</span></p>

  <p class="duz" xml:lang="tr"><span class="duz1">“Sen geç dalganı. Daha bugün gazetede bir haber vardı. On sekiz yaşında bir çocuk, sapasağlam, sıhhatli ama sokakta karşıdan karşıya geçerken pat diye dizlerinin üzerine düşüp ölmüş. Nazar değilse ne şimdi bu?” dedi Feride Teyze.</span></p>

  <p class="duz" xml:lang="tr"><span class="duz1">“Kıssadan hisse için teşekkürler” dedi Asya. Ama kaçık teyzesinin ne yana baktığını görünce duraladı, tebessümü somurtmaya dönüşüverdi. Kardanadam-kardankadın tuzluklarına bakıyordu teyzesi. Oysa daha bir gün önce Asya onları kimsenin bulamayacağını ümit ederek bir dolabın köşesine saklamıştı. Ama işte yine masadaydılar. Her ailede vardır böyle nesneler; kim bilir ne vakit alınmış, kullanıla kullanıla paralanmış ama hâlâ ortalıkta dolaşan, bir başka dönemi, bir başka modayı yansıtan ama gene de bir türlü çöpe atılmayan nesneler. Bu seramik tuzluk ile biberlik de zevksiz ve bayağı oldukları kadar dayanıklı ve kalıcıydılar anlaşılan. Kurtulmak mümkün değildi onlardan.</span></p>

  <p class="duz" xml:lang="tr"><span class="duz1">“Keşke Cicianne daha sıhhatli olsaydı, şimdi sana kurşun dökerdi” dedi Banu Teyze. Her türlü uhrevi ve semavi konuda evdeki otorite olmasına rağmen Banu Teyze kurşun dökemezdi. Zira bunu yapabilmek için birilerinden el alması gerekiyordu ki bu hak zamanında kendisinden esirgenmişti.</span></p>

  <p class="duz" xml:lang="tr"><span class="duz1">Tuhaftır, yaklaşık on yıl kadar evvel Cicianne, Alzheimer hastalığının henüz ilk safhalarındayken, ailede kurşun dökme işini devredeceği kadını seçme zamanının geldiğine karar vermişti. Ne var ki herkesin haklı olarak beklediği üzre Banu Teyze’yi seçmek yerine, halefi olarak ezeli zındık Zeliha Teyze’yi tayin etmişti. Bu tercih, ailede büyük çalkantılara neden olmuştu o dönem.</span></p>

  <p class="duz" xml:lang="tr"><span class="duz1">“Dalga mı geçiyorsun?” diye cırlamıştı Zeliha Teyze ihtiyar kadının kararını duyduğunda. “Ben kurşun murşun dökemem. Dua bilmem, inançlı bile değilim. Agnostiğim ben.”</span></p>

  <p class="duz" xml:lang="tr"><span class="duz1">“O kelimenin ne manaya geldiğini bilmiyorum ama hayra alamet olmadığı ortada” demişti Cicianne hiç oralı olmadan. “Kabiliyetin var. Mizacın müsait. Sırrı öğren, kâfi.”</span></p>

  <p class="duz" xml:lang="tr"><span class="duz1">“Neden ben?” diye sormuştu Zeliha Teyze kendini bu ihtimali dikkate almaya zorlayarak. “Niye ablamı seçmiyorsun? Banu Ablam kurşun işinin sırrını öğrenmeye can atıyor. Ben işe yaramam. Büyü müyü öğrenecek en son kişi benim bu evde.”</span></p>

  <p class="duz" xml:lang="tr"><span class="duz1">“Bunun büyüyle alakası yok. Kuran-ı Kerim büyüyü yasaklamış zaten” diye çıkıştı Cicianne. “Ablanın nasibi başka, seninki başka. Kurşun işinde sen doğru kişisin. Kararlısın, tezcanlısın, öfkelisin.”</span></p>

  <p class="duz" xml:lang="tr"><span class="duz1">“Öfke mi dedin? İyi de öfkenin bu işe ne faydası var? Gönül fukarası tiplere sövüp saymak söz konusu olsa en iyi aday ben olabilirim de, mesele başkalarına yardım elini uzatmaya gelince kimseye bir faydam dokunacağını sanmam anneannecim” demişti Zeliha Teyze sırıtarak.</span></p>

  <p class="duz" xml:lang="tr"><span class="duz1">“İçindeki iyiliği küçümseme” demişti Cicianne cevaben. “Senin dilin murdar ama kalbin temiz.”</span></p>

  <p class="duz" xml:lang="tr"><span class="duz1">İşte o zaman Zeliha Teyze konuyu ilanihaye kapatan bitiriş cümlesini sarfetmişti. “Benden kurşuncu murşuncu olmaz. Kafam karışık olabilir ama inkârımda, isyanımda ve dahi inançsızlığımda sebat edecek kadar taşaklıyım!”</span></p>

  <p class="duz" xml:lang="tr"><span class="duz1">“Tövbe de. Git derhal ağzını sabunla yıka” diye azarlamıştı bu tartışmaya kulak misafiri olan Gülsüm Nine. “Tövbe istiğfar et.”</span></p>

  <p class="duz" xml:lang="tr"><span class="duz1">Ama Zeliha Teyze geri almamıştı laflarını. Bu konuşmadan sonra bu ve benzeri konulardan ısrarla uzak durmuştu. Ailesinin yarısı kaskatı laik Kemalist, diğer yarısı ise dini bütün Müslüman’dı. İki taraf hem sürekli çatışarak hem de kendilerince bir uyum geliştirerek aynı çatı altında yaşamayı başarırken, paranormal yetenekler su gibi, ekmek gibi, tuz gibi normal kabul ediliyordu. Zeliha Teyze her iki tarafa da eşit uzaklıkta durmayı tercih etmişti.</span></p>

  <p class="duz" xml:lang="tr"><span class="duz1">Neticede Cicianne, senebesene Kazancı hanesindeki tek kurşun dökücü olarak kalmıştı. Ne var ki yakın zamanlarda bir sabah kendini elinde ne yapacağını bilemediği bir tava dolusu erimiş kurşunla bulunca, bu işi bırakmak zorunda kalacaktı.</span></p>

  <p class="duz" xml:lang="tr"><span class="duz1">“Ne demeye elime tutuşturdunuz bu fokur fokur tavayı?” diye sormuştu Cicianne. Tavayı elinden usulca almışlardı. O zamandan beri bu vazifeyi asla yapmamıştı. Şimdi konu bir kere daha açılınca bütün başlar ihtiyar kadına döndü; bakalım konuşulanları takip edebilmiş mi diye.</span></p>

  <p class="duz" xml:lang="tr"><span class="duz1">Kahvaltı sofrasında aniden ilgi odağı haline gelen Cicianne başını kaldırıp mavi-gri boş gözlerle ailesine baktı. Bir taraftan da sucuğunu gürültülü gürültülü çiğnemeye devam ediyordu. Lokmasını yuttu, usulca geğirdi ve tekrar kendi dünyasına kaçıyormuş gibi göründüğü bir anda, herkesi belleğinin berraklığıyla şaşırtıverdi:</span></p>

  <p class="duz" xml:lang="tr"><span class="duz1">“Asyacığım, sen hiç merak etme, ben sana kurşun dökerim. Ne kadar kem göz varsa üstünde çatır çatır çatlatırım hepsini.”</span></p>

  <p class="duz" xml:lang="tr"><span class="duz1">“Eksik olma Cicianne” dedi Asya uysalca gülümseyerek.</span></p>

  <p class="duz" xml:lang="tr"><span class="duz1">Asya küçükken Cicianne nazarı savuşturmak için düzenli olarak kurşun dökerdi ona. Doğrusu pek cılız bir bebek olan Asya’nın da fani hayatının başlangıcında az biraz yardıma ihtiyacı varmış gibi görünüyordu. Nedense sürekli ayağı takılıp yüzüstü düşer; her seferinde altdudağını kanatırdı. Her seferinde kabahati bebeğin dengesiz adımları yerine nazarda bularak, Cicianne’ye havale ederlerdi onu.</span></p>

  <p class="duz" xml:lang="tr"><span class="duz1">İlk başlarda bu tören Asya için keyifli eğlenceli bir oyundan ibaretti –bir de büyüklerin ilgisine mazhar olduğu için mesut. Çocukken her türlü sihr-i helal ve sihr-i haramdan hayli keyif aldığını hatırlıyordu; büyüye olmasa da aile büyüklerinin devr-i feleğe söz geçirebileceğine inanacak kadar toy olduğu zamanlarda. Bilhassa kurşun dökme töreninin ayrıntılarından hoşlanırdı: Evin en kıymetli halısının üzerine bağdaş kurup oturmak, başının üzerine bir battaniyenin gerilmesini izlemek, bu tuhaf çadırın altında kendini korunaklı ve saklı hissetmek, herkesin mır mır okuduğu duaları dinlemek ve nihayet o cızlayan sesi, tiz bir çığlık gibi, Cicianne’nin su dolu bir tencereye erimiş kurşun döküşünün sesini ve o sese eşlik eden kelimeleri işitmek:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Elemterefiş kem gözlere şiş</span></p>

  <p class="alinti-son-paragraf" xml:lang="tr"><span class="dar-paragraf-duz">Göz edenin gözüne kızgın şiş</span></p>

  <p class="duz" xml:lang="tr"><span class="duz1">Kurşun çabucak katılaşır, her seferinde farklı şekiller alırdı. Battaniyenin altındaki kişiye nazar değmişse, kurşunun ortasında daima göz şeklinde bir delik oluşurdu. Asya böyle bir deliğin oluşmadığı bir zaman hatırlamıyordu hiç.</span></p>

  <p class="duz" xml:lang="tr"><span class="duz1">Velhasıl Asya, Banu Teyze’nin gelene gidene fal bakmasını, Cicianne’nin nazarı savuşturmasını seyrede seyrede büyüdüğü halde annesinin pabuç dilli agnostikliğini miras almıştı son tahlilde. Ona kalsa her şey bir yorum meselesiydi, ya da bir tercüme hatası. Ne gördüğün, ne görmeye yatkın olduğuna bağlıydı. Eflatun bir canavar görmeye hazırsa gözlerin, eflatun canavarlar görmeye başlayabilirdin pekâlâ. Benzer şekilde fal dünyasında da maksat ve niyet esastı. Yeterince adanmış ve yeterince imanlı bakarsanız, kapkara bir kahve telvesinde bile eflatun canavarlara rastlayabilirdiniz.</span></p>

  <p class="duz" xml:lang="tr"><span class="duz1">Ama Ciciannesine itiraz etme niyetinde değildi Asya. Yaşlı kadına duyduğu sevgi ağır basmıştı. Teklifi reddedemedi. “Peki olur” dedi omzunu silkerek. Hem zaten Cicianne’nin bu meseleyi birkaç dakikaya kadar unutacağına öyle emindi ki. “Kahvaltıdan sonra bana kurşun dökersin, eski günlerdeki gibi.”</span></p>

  <p class="duz" xml:lang="tr"><span class="duz1">Alt kattaki banyonun kapısı tam o esnada açıldı ve hayli uykusuz, bitkin görünen Armanuş yanlarına geldi. Kimse bunu ona söylemeye cesaret edemese de, keder onu daha da güzelleştirmişti. Farklı bir çehreydi şu anda taşıdığı. Etrafındaki dünyayla neredeyse hiç bağı olmayan, âdeta daha yaşlı bir Armanuş. Ağır ağır, sarsakça taşıyordu bedenini.</span></p>

  <p class="duz" xml:lang="tr"><span class="duz1">“Başın sağolsun. Babaanneni kaybetmene çok üzüldük” dedi Zeliha Teyze sıkıntılı bir sessizlikten sonra. “Taziyelerimizi kabul et.”</span></p>

  <p class="duz" xml:lang="tr"><span class="duz1">“Teşekkür ederim” dedi Armanuş, gözlerini herkesten kaçırarak. Boş bir sandalye çekip Asya ile Banu Teyze’nin arasına oturdu. Asya ona çay koyarken, Banu Teyze yumurta, peynir ve ev yapımı kayısı reçeli doldurdu tabağına. Sekizinci simidi de ona verdiler, pazar sabahları sekiz simit alma âdetini bozmadıklarından.</span></p>

  <p class="duz" xml:lang="tr"><span class="duz1">Ama Armanuş yiyeceklere kayıtsızca bakmakla yetindi. Çayını birkaç saniye dalgın dalgın karıştırdıktan sonra Zeliha Teyze’ye dönüp sordu: “Annemi karşılamak için sizinle havaalanına gelebilir miyim?”</span></p>

  <p class="duz" xml:lang="tr"><span class="duz1">“Tabii canım, birlikte gideriz” dedi Zeliha Teyze başını sallayarak, sonra da söylediklerini berikilere tercüme etti.</span></p>

  <p class="duz" xml:lang="tr"><span class="duz1">“Ben de geliyorum” diye atıldı Gülsüm Nine.</span></p>

  <p class="duz" xml:lang="tr"><span class="duz1">“Tamam anne, sen de gel” dedi Zeliha Teyze, yine başını sallayarak.</span></p>

  <p class="duz" xml:lang="tr"><span class="duz1">Asya dayanamadı: “Ben de geliyorum.”</span></p>

  <p class="duz" xml:lang="tr"><span class="duz1">Ne var ki bu sefer olumsuz bir cevap çıktı Zeliha Teyze’den. “Olmaz küçükhanım. Sen uslu uslu burada otur, kurşununu döktür.”</span></p>

  <p class="duz" xml:lang="tr"><span class="duz1">Kırgın, asabi başını çevirdi Asya.</span> <span class="italik1">Bu da ne böyle?</span> <span class="duz1">dercesine baktı etrafına. Neden kendisi dışarıda bırakılıyordu? Bu evde bir nebze ifade ve düşünce özgürlüğü varsa dahi, belli ki bu haklar bir tek kendisinden esirgeniyordu. İş ona gelince hanedeki rejim mutlak totalitarizme dönüşüveriyordu. Asya yeise kapılarak içini çekti. Hayatındaki dertlerin sembolü oymuş gibi hınçla seramik tuzluğa uzandı. Çirkin kardanadamın boyası akmış pörtlek gözlerine baktı kederle.</span></p>

  <p class="duz" xml:lang="tr"><span class="duz1">Kenardan onu seyreden Banu Teyze şefkatle seslendi: “Birlikte alışverişe çıkalım mı canım? Kahvaltıdan sonra ikimiz kol kola alışveriş yapalım, üst baş alalım ne dersin? Biraz keyif çatarız.”</span></p>

  <p class="duz" xml:lang="tr"><span class="duz1">Asya teslimiyetle başını salladı.</span></p>

  <p class="duz" xml:lang="tr"><span class="duz1">“Ama ondan önce...” Banu Teyze cümlesinin ortasında durdu, “gel mutfakta aşureleri kâselere koymama yardım et.”</span></p>

  <p class="duz" xml:lang="tr"><span class="duz1">Aynı baş hareketini tekrarladı Asya.</span> <span class="italik1">Hayat boktan</span><span class="duz1">, diye düşündü,</span> <span class="italik1">hep aynı terane</span><span class="duz1">...</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Mustafa’nın varmasına az bir zaman kala, kalabalık bir hafta sonu ikindisi hayli revaçta bir lokantanın mutfağı nasıl kokarsa aynen öyle kokuyordu Kazancıların mutfağı. Ama bu rayiha demetinin içinde en baskın olan şüphesiz tarçın kokusuydu. Tezgâhın başına geçip, aşureyi kepçeyle koca kazandan cam kâselere boşaltmaya başladı Asya; her birine bir buçuk kepçe. Zeliha Teyze’nin onu neden havaalanına götürmediğini merak ediyordu. Arabada yer vardı.</span> <span class="italik1">Arabada yer var da, hanfendinin yüreğinde bana yer yok</span><span class="duz1">, diye homurdandı. Tuhaf ama Zeliha Teyze onu misafirlerden uzak tutmaya çalışıyor gibiydi. Annesinin, Mustafa’nın yirmi yıl sonra dönmesine de pek sevinmediğini fark etmişti.</span></p>

  <p class="duz" xml:lang="tr"><span class="duz1">“Yardım edebilir miyim?”</span></p>

  <p class="duz" xml:lang="tr"><span class="duz1">Arkasını döndüğünde Armanuş’un onu seyrettiğini gördü.</span></p>

  <p class="duz" xml:lang="tr"><span class="duz1">“Tabii, neden olmasın, teşekkürler.” Asya ona bir avuç dövülmüş fındık verdi. “Şunu kâselerin üzerine serper misin?”</span></p>

  <p class="duz" xml:lang="tr"><span class="duz1">Sonraki on-on beş dakikayı Şuşan Nine’yi yâd ederek, yan yana çalışarak geçirdiler.</span></p>

  <p class="duz" xml:lang="tr"><span class="duz1">“İstanbul’a neden geldim biliyor musun Asya?” diye mırıldandı Armanuş nice sonra. “Babaannemin doğduğu şehre tek başıma gelirsem, aile mirasımı ve şu hayatta nerede durduğumu daha iyi anlayacağımı zannettiğim için geldim İstanbul’a. Ermeni olmanın anlamını içime daha iyi sindirebilmek için tanışmak istedim Türklerle galiba. Aslında bu seyahat başlı başına babaannemin geçmişiyle bağlantı kurma çabasıydı. Doğduğu evin fotoğraflarını çekip ona sürpriz yapacaktım. Sonra San Francisco’ya dönünce yanı başına oturup bunları ona gösterecektim... Hiç anlatmadığı anılarını anlatmasını isteyecektim. Anlattıklarını yazıya geçirmeyi düşünüyordum. Geç kaldım...” Armanuş ağlamaya başladı. “Onu son bir kez göremedim bile.”</span></p>

  <p class="duz" xml:lang="tr"><span class="duz1">Başkalarına sevgi ve şefkat göstermeye alışık olmayan Asya biraz acemice de olsa Armanuş’a sarıldı. “Çok üzgünüm, keşke elimden bir şey gelse” dedi. “Sen İstanbul’dan ayrılmadan önce birlikte biraz daha dolaşıp babaannenin geçmişinden başka yadigârlar ararız. İstersen tekrar evin olduğu yere gidip başka insanlarla konuşuruz, belki bir şey bulunur.”</span></p>

  <p class="duz" xml:lang="tr"><span class="duz1">Armanuş başını iki yana salladı: “İyi olurdu ama doğrusu annem buraya geldikten sonra tek başına çıkmak zor olur. Beni tek başıma şurdan şuraya bırakmayacağına eminim. Aşırı koruyucudur.”</span></p>

  <p class="duz" xml:lang="tr"><span class="duz1">Arkalarında ayak sesleri duyunca sustular. Banu Teyze ne yaptıklarına bakmaya gelmişti. “Armanuş aşurenin hikâyesini biliyor mu?” diye sordu gözlerinin içi gülerek, bir sorudan ziyade hikâyeye girişti bu.</span></p>

  <p class="duz" xml:lang="tr"><span class="duz1">İki genç kadın fındık dövüp nar ayıklayıp tezgâhın üzerindeki düzinelerce aşure kâsesine tarçın serperek yan yana çalışırken, Banu Teyze anlatmaya başladı:</span></p>

  <p class="duz" xml:lang="tr"><span class="duz1">“Bir varmış bir yokmuş, uzak bir diyarda, dar zamanda, insanların sapkınlıkları diz boyuymuş. Bu rezalet ve melameti yeterince seyreden Allahü Teala kullarının kendilerine çekidüzen vermesini sağlamak ve nedamet getirmelerine fırsat tanımak için belagat ve feraset sahibi Hazreti Nuh’u göndermiş. Ama Nuh Peygamber ne vakit doğruları vazetmek için ağzını açsa, sözleri küfürlerle bölünmüş. Ona demediklerini bırakmamışlar: deli, çatlak, kaçık...”</span></p>

  <p class="duz" xml:lang="tr"><span class="duz1">Asya teyzesini nasıl tavlayacağını gayet iyi bildiğinden, hınzırca takıldı: “Ama herkesten fazla karısının ihaneti perişan etmiş Nuh’u, değil mi teyzecim? Nuh’un karısı da putperestlerin saflarına katılmış di mi?”</span></p>

  <p class="duz" xml:lang="tr"><span class="duz1">“Hem nasıl, vicdansız kaltak!” diye gaza geldi Banu Teyze, dini bir hikâyeyi böyle kaba kelimelerle bezemekten rahatsız olsa da.</span></p>

  <p class="duz" xml:lang="tr"><span class="duz1">“Gene de çok uğraşmış Nuh Peygamber. Karısı ile ahaliyi ikna etmek için elinden geleni yapmış. Tam 800 yıl boyunca didinmiş... Nasıl bu kadar uzun sürmüş diye sormayın” diye önceden uyardı Banu Teyze. “Zaman okyanusta bir damladır sadece. Budur anın tanımı. Hangisinin büyük hangisinin küçük olduğunu görmek için ölçemezsin damlaları. Nuh da halkını doğru yola çekmeye çalışarak, onlar için dua ederek tastamam 800 yıl geçirmiş. Günün birinde Tanrı ona Cebrail’i göndermiş. ‘Bir gemi yap ve her tür canlıdan bir çift al güverteye’ diye fısıldamış melek.”</span></p>

  <p class="duz" xml:lang="tr"><span class="duz1">Tercümeye gerek olmayan hikâyeyi tercüme ederken, Asya’nın sesi biraz katılaşmıştı çünkü bu en az sevdiği bölümdü.</span></p>

  <p class="duz" xml:lang="tr"><span class="duz1">“Hazreti Nuh’un gemisinde her inançtan her mezhepten ahlak sahibi insanlar varmış” diye devam etti Banu Teyze. “Hazreti Davud da oradaymış, Hazreti Musa da, Hazreti Süleyman, Hazreti İsa, Hazreti Muhammed de, Allah’ın Selamı Hepsinin Üzerine Olsun. Gemiye erzak doldurup beklemeye başlamışlar.</span></p>

  <p class="duz" xml:lang="tr"><span class="duz1">Çok geçmeden tufan kopmuş. Allah şöyle buyurmuş: ‘Ey gökyüzü! Yağmurunu aşağı boşalt. Artık tutma kendini. Gazabını gönder!’ Sonra yeryüzüne emretmiş: ‘Ey yeryüzü, suları sakın emme.’ Dalgalar öyle hızlı yükselmiş ki gemide olmayanların hiçbiri hayatta kalamamış.”</span></p>

  <p class="duz" xml:lang="tr"><span class="duz1">Çevirmenin sesi yumuşayıverdi çünkü bu Asya’nın en sevdiği bölümdü. Dalga dalga kabaran suların köyleri, şehirleri ve mimsiz medeniyetleri, bir de geçmişin istenmeyen anılarını yıkıp geçişini tahayyül etmeyi severdi.</span></p>

  <p class="duz" xml:lang="tr"><span class="duz1">“Günlerce yol almışlar, her yer cumbul cumbul suymuş. Yiyecek azalmaya başlamış. Yemek yapacak malzeme kalmamış. Nuh da herkesten elinde ne varsa getirmesini istemiş; böcekler, kuşlar, farklı inançlara sahip insanlar ellerinde kalanı getirmişler. Bütün malzemeyi birbirine katıp koca bir kazan dolusu aşure pişirmişler.” Banu Teyze efsanede anlatılanın ta kendisiymiş gibi ocağın üzerindeki kazanı işaret etti gururla. “İşte bu tatlının hikâyesi budur. Bu kadarını belki herkes bilir. Bilmedikleri bu hikâyede kazanın önemi! Biz Kazancılar olmasak, aşure de olmazdı...”</span></p>

  <p class="duz" xml:lang="tr"><span class="duz1">“Tabii ya” diye kıkırdadı Asya. “Başrolde Nuh Peygamber ve biz Kazancılar...”</span></p>

  <p class="duz" xml:lang="tr"><span class="duz1">Banu Teyze’nin nezdinde, insanlık tarihindeki tekmil mühim olaylar aşure günü vuku bulmuştu. Allahü Teala, Hazreti Âdem’in tövbesini o gün kabul etmişti mesela. Hazreti Yunus onu yutan yunus tarafından aşure günü azat edilmiş, Hazreti Mevlânâ Şems’le bu kutlu günde karşılaşmış, Hazreti İsa Tanrı katına aynı gün alınmış, keza Hazreti Musa’ya On Emir aşure günü indirilmişti.</span></p>

  <p class="duz" xml:lang="tr"><span class="duz1">“Armanuş’a sorsana, bize Ermenilerin en önemli günü nedir söylesin” dedi Banu Teyze bilgiç bilgiç, bunun da aynı güne denk geldiğine itimadı tam.</span></p>

  <p class="duz" xml:lang="tr"><span class="duz1">“24 nisan 1915. Soykırım” cevabını verdi Armanuş.</span></p>

  <p class="duz" xml:lang="tr"><span class="duz1">“Hadi bakalım ne yapacaksın. Bu senin aşure takvimine pek uymuyor” dedi Asya teyzesine.</span></p>

  <p class="duz" xml:lang="tr"><span class="duz1">İşte tam o sırada Zeliha Teyze omzunda çantasıyla mutfakta belirdi: “Havaalanı yolcuları için kalkış zamanı!”</span></p>

  <p class="duz" xml:lang="tr"><span class="duz1">“Ben de sizinle geliyorum” dedi Asya kepçeyi tezgâha bırakarak.</span></p>

  <p class="duz" xml:lang="tr"><span class="duz1">“Bunu konuştuğumuzu zannediyordum” diye buz gibi bir edayla cevap verdi Zeliha Teyze. Sanki başka biriydi konuşan. Ürkütücü bir ton vardı sesinde, onun ağzından başka biri konuşuyormuşçasına. “Sen evde kalıyorsun küçükhanım” buyurdu sesindeki yabancı.</span></p>

  <p class="duz" xml:lang="tr"><span class="duz1">Asya’nın en çok kanına dokunan Zeliha Teyze’nin çehresini kaplayan ifadeyi okuyamamaktı. Annesinin canını sıkacak bir şey yapmış olmalıydı, ama bunun ne olduğuna dair en ufak bir fikri yoktu. Belki de mevcudiyeti kâfiydi. Varlığı yetiyor da artıyordu annesini mutsuz etmeye.</span></p>

  <p class="duz" xml:lang="tr"><span class="duz1">Zeliha Teyze ile Armanuş gittikten sonra, kepçeyi bırakıp ellerini havaya kaldırdı Asya. “Gene ne suç işledim kim bilir. Zaten ne yaparsam yapayım yaranamıyorum...”</span></p>

  <p class="duz" xml:lang="tr"><span class="duz1">“Hiçbir suç işlemedin canım, annen seni çok seviyor” diye mırıldandı Banu Teyze. “Sen benimle kal burda. Aşureleri süsleriz, sonra da alışverişe çıkarız.”</span></p>

  <p class="duz" xml:lang="tr"><span class="duz1">Ne var ki Asya’nın içinden alışverişe gitmek gelmiyordu. İçini çekerek henüz süslenmemiş kâseleri süslemek üzere bir avuç nar tanesi aldı. Kaybolmuş bir masal çocuğunun eve dönmesini sağlamak için işaret bırakıyormuşçasına, düzenli, dikkatli bir biçimde serpiştirdi taneleri. Birden bu nar tanelerinin başka bir hayatta küçücük, kıymetli yakutlar olabileceği geçti zihninden.</span></p>

  <p class="duz" xml:lang="tr"><span class="duz1">“Teyzecim” dedi en büyük teyzesine dönerek, “senin şu altın broşuna ne oldu? Hani nar şeklinde olan, nerede?”</span></p>

  <p class="duz" xml:lang="tr"><span class="duz1">Banu Teyze’nin rengi attı. Sol omzunda oturan Ağulu Bey keyifle tısladı kulağına:</span></p>

  <p class="alinti-ilk-paragraf" xml:lang="tr"><span class="italik1">Söyler misiniz efendim? Hatırladığımız şeyleri ne zaman hatırlar, sorduğumuz sualleri neden sorarız? Rastlantısal olan şeyler tesadüf müdür yoksa tevafuk mudur?</span></p>

  <p class="alinti-ilk-paragraf" xml:lang="tr"><span class="italik1">Tevafukatı gaybiye...</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Nuh tufanı ne denli yutucu ve taşkın olsa da sonunda, sakin sakin başlamıştı aslında; usulca, bir iki damla yağmurla. Yaklaşmakta olan felaketi haber veren tek tük damlalar, kimsenin okuyamadığı mühürlü bir mektup gibiydi. Gökyüzünde topak topak kara, kasvetli bulutlar vardı; kem gözlerle dolu erimiş kurşun gibi gri ve ağır. Her buluttaki her bir delik, ahir zamanda işlenmiş belli bir günah için gözyaşı döken semavi bir gözdü.</span></p>

  <p class="duz" xml:lang="tr"><span class="duz1">Ama Zeliha Teyze’ye tecavüz edildiği gün alabildiğine bulutsuzdu gökyüzü. Yağmur yoktu yolda. O meşum günde semanın nasıl da berrak olduğunu daima hatırlayacaktı, seneler seneler boyu. Tanrı’dan yardım dilemek için gözlerini havaya diktiğinden değil; boğuşma esnasında başı bir ara yataktan sarktığı ve üzerindeki adamın ağırlığı altında kımıldanamadığı için. Bakışları gayriihtiyari gökyüzüne kilitlenmiş, orada ağır ağır süzülen devasa bir reklam balonunu fark etmişti. Balon turuncu siyahtı ve üzerinde büyük harflerle KODAK yazıyordu.</span></p>

  <p class="duz" xml:lang="tr"><span class="duz1">O esnada garip mi garip bir fikir gelmişti aklına. Dünyada olan biten her şeyin fotoğrafını çeken bir kamera olduğunu düşünmüştü bu balonun. Ürpermişti. İstanbul’da eski bir konağın bir odasındaki tecavüzün fotoğrafını çeken polaroid bir fotoğraf makinesi.</span></p>

  <p class="duz" xml:lang="tr"><span class="duz1">Çekmiş miydi acaba resimlerini o gün o semavi kamera? Duruyor muydu Tanrı’nın belleğinde yaşanan acı, işlenen günah... Yoksa zaman aşımına mı uğramıştı her şey gibi bu da?</span></p>

  <p class="duz" xml:lang="tr"><span class="duz1">Kazancı ailesinde nadide bir lütuf olan yalnızlığın tadını çıkararak odasında oturuyordu kuşluk vaktinden beri tek başına. Babası Levent Kazancı hayattayken evde kimsenin kapısını kapamasına müsaade etmezdi. Mahremiyet, şüpheli faaliyetler içinde olmak demekti. Her şeyin görünür ve açıkta olması lazım gelirdi. İnsanın kapısını kilitleyebileceği tek yer banyoydu, ama orada dahi haddinden uzun kalındığında, muhakkak birisi gelip kapıyı yumruklardı. Ancak babasının ölümünden sonra odasının kapısını kapamaya başlayabilmişti Zeliha. Gerçi ne ablaları ne de annesi anlayabiliyordu kendi içine çekilme arzusunu, tüm dünyayı dışarıda bırakma ihtiyacını. Zaman zaman kendine ait bir eve taşınmanın hayallerini kurardı Zeliha. Ah kim bilir nasıl da muhteşem olurdu kendine ait bir mekâna çıkmak. Varsın doğru dürüst yiyeceği olmasın dolabında, mobilyalar eşyalar bulunmasın salonunda... tamtakır bir eve de razıydı; yeter ki yalnız kalabilsin, dilediği gibi doya doya.</span></p>

  <p class="duz" xml:lang="tr"><span class="duz1">O gün Kazancı kadınları sabah erkenden kalkıp Levent Kazancı’nın mezarını ziyarete gitmişti, ama Zeliha bir bahane uydurup evde kalmıştı. Böyle cümbür cemaat gitmek istemiyordu mezarlığa. Tek başına gitmeyi yeğliyordu. Tek gidip mezar taşının yanı başında bağdaş kuracak ve babasına hayattayken cevapsız bıraktığı soruları soracaktı. Kendi evlatlarına karşı neden o kadar haşin ve sevgisiz davrandığını, onları neden disiplin tabir ettiği cendereye tabi tuttuğunu bilmek istiyordu. Hayaletinin nasıl hâlâ herkese musallat olduğunu, hâlâ günün olmadık saatlerinde mevcudiyetleriyle babalarını rahatsız etmekten korkarak nasıl seslerini alçalttıklarını bilip bilmediğini sormak istiyordu. Levent Kazancı evde gürültü patırtıdan hoşlanmazdı, özellikle de çocukların çıkarttığı seslerden. Bebeklikten itibaren fısıldayarak iletişim kurmayı öğrenmişti çocuklar da. Bir Kazancı çocuğu olmak her şeyden evvel Sessiz İletişim Dili’ni konuşmak demekti. Yeri geldiğinde kedi gibi mırıldanarak, yeri geldiğinde perdeli imalar ya da şifreler aracılığıyla meramını anlatarak, yeri geldiğinde salt kaş göz işaretleri kullanarak... Bu hileli ve hafi dil gündelik hayatlarının her noktasına sirayet etmişti.</span></p>

  <p class="duz" xml:lang="tr"><span class="duz1">Diyelim ki çocuklardan biri, babalarının odasının yanındaki odada ya da koridorda düşüp kendini yaraladı, var gücüyle çığlığını yutar, elini sıkıca kanayan yaraya bastırır, parmaklarının ucunda tıp tıp aşağıya, mutfağa ya da bahçeye iner; duyulmayacak kadar uzaklaştığına emin olduktan sonra, ancak o zaman ve orada koyverirdi çığlığını. Bütün bu önlemlerin ve bunca temkinliliğin altında hayali ve fuzuli bir beklenti vardı. Eğer doğru davranıp yanlış yapmazlarsa babalarını kızdırmayacakları zannı.</span></p>

  <p class="duz" xml:lang="tr"><span class="duz1">Her akşam Levent Kazancı işten döndükten sonra çocuklar masanın önünde tek sıra halinde toplanır, teftiş edilmeyi beklerlerdi. Asla doğrudan o gün uslu durup durmadıklarını sormazdı onlara. Küçük bir bölük gibi sıraya dizer; bazı uzun bazı kısa, tek tek yüzlerini incelerdi. Banu (koruyucu büyük abla olarak daima kendinden ziyade kardeşleri için endişe ederdi), Cevriye (en sulu gözlüleri olarak habire ağlamamak için dudaklarını ısırırdı), Feride (babasıyla göz teması kurmaktan aciz, asabi asabi gözlerini devirirdi), tek oğul Mustafa (bu sefil grup arasından sıyrılmayı, babasının gözdesi olmayı umardı) ve en küçükleri Zeliha (yüreğinde inceden inceye intikam arayışı kabarır, haksızlığa karşı hınçlanırdı). Babaları çorbasını bitirene ve derken ya birine, ya ikisine, ya üçüne... ya da şanslıysalar hepsine birden masaya oturmalarını söyleyene kadar beklerlerdi.</span></p>

  <p class="duz" xml:lang="tr"><span class="duz1">Zeliha babasının dinmeyen azarlarını, hatta düzenli tokat ve dayaklarını dahi, akşam yemeği öncesi tabi tutuldukları bu teftişler kadar önemsemezdi. Masanın yanında hareketsizce dikilmek zorunda kaldıklarında, babaları tek tek yüzlerine baktığında ve alınlarında ancak kendisinin okuyabileceği büyülü bir mürekkeple o gün yaptığı yaramazlıkların yazılmış olduğunu anlattığında, Zeliha çaresizlikten yumruklarını sıkardı.</span></p>

  <p class="duz" xml:lang="tr"><span class="duz1">“Neden adam olmuyorsunuz? Bu kadar mı zor sizi adam etmem?” diye âdeta hiddetten arınmış bir sesle sorardı Levent Kazancı, ne zaman çocuklardan birinin alnında bir kabahat okusa. Ekseriya birine kızınca hepsini birden cezalandırmaya karar verirdi.</span></p>

  <p class="duz" xml:lang="tr"><span class="duz1">Evdeki huylarına bakıp da, Levent Kazancı’nın dışarıdaki hallerine akıl sır erdirmek mümkün değildi. Sokağa adımını atar atmaz başka birine dönüşüverirdi âdeta. Konağın dışında onunla karşılaşan herkes, kendisini bir metanet, bir adalet ve hakkaniyet abidesi sanabilirdi. Levent Kazancı’nın kızları kaç kez işitmişti en yakın kız arkadaşlarından, günün birinde tıpkı onların babaları gibi bir adamla evlenmeyi hayal ettiklerini... Ne var ki Kazancı ailesinin reisi, sadece yabancılara saklardı şefkatini. Eve girer girmez, ayakkabılarını çıkarıp terliklerini giyer gibi, titiz ve güvenilir bürokrattan otoriter babaya dönüşüverirdi. Cicianne bir keresinde, onun çocuklarına bu kadar tahammülsüz davranmasının sebebinin çocukken çok acı çekmiş, öz annesi tarafından terk edilmiş olmasında yattığını söylemişti.</span></p>

  <p class="duz" xml:lang="tr"><span class="duz1">Sebebi ne olursa olsun, Zeliha babasının soyundaki bütün erkekler gibi erkenden öldüğü için şanslı olduğunu düşünmekten alamıyordu kendini. Katı babaların yaşlılığı pek zavallı olur. Levent Kazancı kadar sert ve ters bir adam muhtemelen ihtiyarlıktan zevk almayacak; zayıf ve hasta düşüp, çocuklarının insafına kalmaktan azap duyacaktı.</span></p>

  <p class="duz" xml:lang="tr"><span class="duz1">Babasının mezarına giderse, onunla tüm bunları konuşmak isteyeceğini biliyordu. Ne var ki, bir kez konuşmaya başlayınca, nazardan çatlayan bir bardak gibi dağılabilirdi. Ağlamaktan ölesiye korkuyordu Zeliha. Sevmiyordu zırıl zırıl ağlayan hatunları. Hele hele başkalarının önünde ağlama düşüncesi dehşetengiz geliyordu. O sulu gözlü zırlak kadınlara, bilhassa ailesindeki kimi simalara çekmeyeceğine dair daha yeni söz vermişti kendine. Olur da ağlama ihtiyacı duyarsa, bunu tek başına halledecekti. Bu yüzden de, yirmi yıl kadar önce o bulutsuz yağmursuz günde Zeliha Teyze, diğer Kazancı kadınlarıyla mezarlığa gitmek yerine, evde kalmayı tercih etmişti.</span></p>

  <p class="duz" xml:lang="tr"><span class="duz1">Günün çoğunu miskin miskin dergi karıştırıp hayal kurarak yatakta geçirmişti. Yatağın ucunda bacaklarını tıraş ettiği jilet duruyordu. Annesi görse nasıl sinirlenirdi. Vücut tüylerini ağdayla alması gerektiğini kaç kez tembihlememiş miydi? Jilet erkeklere özgüydü, ağda cins-i latife. Tıraş erkeklerin tek başına yaptığı bir faaliyetti, ağda ise toplu bir dişil törendi. Ayda iki kere Kazancı kadınları oturma odasında toplanıp ağda yaparlardı. Önceki ağda topaklarını eritirlerdi kısık ateşte. Tüm evi sarardı o şekerimsi, baygın rayiha. Sonra halıya dizilip gevezelik ede ede, sıcak yapışkan dilimleri bacaklarına tatbik ederlerdi. Soğuyana kadar beklenir, o esnada biraz daha sohbet edilirdi. En nihayetinde düzinelerce ağda peş peşe çekilirdi, arkalarında kıpkırmızı izler bırakarak. Bazen hep birlikte mahalle hamamına gidip göbek taşında, buhar altında yaparlardı ağdayı. Hamamdan nefret ederdi Zeliha, tıpkı ağda merasimlerinden hazzetmediği gibi. Sırf kadınlara ait yerlerden ve faaliyetlerden hoşlanmazdı zaten. Bacaklarını tıraş etmeyi tercih ederdi bu sebepten; olabildiğince çabuk, basit ve kişisel.</span></p>

  <p class="duz" xml:lang="tr"><span class="duz1">Bacaklarını yataktan sarkıtıp karşıdaki aynada uzun uzun kendine baktı. Avucuna krem alıp, nemlendirmek için bacaklarına sürdü. Gülsuyu kokuyordu. Kremi ağır ağır sürerken, bir yandan da vücudunu dikkatle inceliyordu. Güzelliğinin farkındaydı ve gizlemeye çalışmıyordu. Dört kız kardeşin en güzeli oydu. Ama bu bilgi asla dillendirilmemesi gereken hakikatlerden biri olduğundan, o da bunu kendine saklıyordu. Annesi, güzel kadınların iki kat daha mütevazı ve erkeklere karşı çok daha dikkatli olması gerektiğini söylerdi sık sık. Zeliha bunun, kendisi asla güzel olamamış kıskanç bir kadının zırvaları olduğunu düşünürdü o yaşlarda.</span></p>

  <p class="duz" xml:lang="tr"><span class="duz1">Odanın içinde salına salına yürüyüp kasetçalara Bülent Ersoy’dan bir kaset koydu. Zaten sabahtan akşama kadar başka bir şey dinlediği yoktu bugünlerde. Tüm şarkı sözlerini biliyordu ezbere. Aslında Ersoy’un yeni bir albüm çıkartmasının zamanı gelmişti, ama darbeden beri hâlâ kontrolü elinde bulunduran askeriye buna izin vermiyordu. Generallerin neden sahnede transseksüel şarkıcı istemediğine dair bir teorisi vardı Zeliha’nın:</span></p>

  <p class="duz" xml:lang="tr"><span class="duz1">“Varlığını tehdit olarak algıladıkları için” dedi, beyaz kürkten semiz bir pofuduk yastık gibi yatağa kıvrılmış, yemyeşil gözleriyle onu seyreden Üçüncü Paşa’ya. “Güç odaklarının sevmediği bir şey varsa, o da ilgi odakları! Bülent Hanım’ın sesi öyle efsunkâr, kıyafetleri öyle gösterişli ki, Allah bilir ya, o televizyona çıkarsa, kimsenin kurbağa yeşili üniformalı askerleri dinlemeyeceğinden korkuyorlar. Düşünsene. Ordunun yönetime el koymasından daha kötü ne olabilir? Ordunun yönetime el koyduğunu kimsenin iplememesi!”</span></p>

  <p class="duz" xml:lang="tr"><span class="duz1">İşte o sırada tok tok vuruldu kapıya. Cevap beklemeden içeri daldı dışarıdaki.</span></p>

  <p class="duz" xml:lang="tr"><span class="duz1">“Gene kendi kendine mi konuşuyorsun salak?” dedi başını içeri uzatarak. “Şu berbat müziği de kapat. Kafam şişti.”</span></p>

  <p class="duz" xml:lang="tr"><span class="duz1">Ela gözleri gençlik ateşiyle parlıyordu, koyu saçları aşırı briyantinlenerek geriye taranmıştı. Allah bilir ne zaman edindiği şu tik olmasa, yakışıklı sayılabilirdi. Konuşurken sağ gözü seğiriyor, başı sağa yatıyordu ara ara; sinirlendiğinde, heyecanlandığında ve yabancıların yanında olduğunda ikiye katlanan mekanik bir hareket. Başkalarının bu tiki utangaçlığına yordukları olurdu, ama Zeliha meselenin mahcubiyet değil, sadece güvensizlik olduğunu düşünüyordu.</span></p>

  <p class="duz" xml:lang="tr"><span class="duz1">Dirseğinin üzerinde doğrularak omzunu silkti: “Canım ne isterse onu dinlerim.”</span></p>

  <p class="duz" xml:lang="tr"><span class="duz1">Ama ona laf yetiştirmek ya da daha önce defalarca yaptığı gibi kapıyı çarpıp gitmek yerine, aklına bir şey takılmış gibi durdu beriki. “Neden bu kısa etekleri giyiyorsun?”</span></p>

  <p class="duz" xml:lang="tr"><span class="duz1">Soru öylesine beklenmedikti ki Zeliha donakaldı. Nereden çıkmıştı bu şimdi? Berikinin bakışındaki buğulu tülü daha yeni fark ediyordu.</span> <span class="italik1">Oldum olası şımarığın tekiydi ya,</span> <span class="duz1">diye düşündü,</span> <span class="italik1">bu sene iyiden iyiye cozuttu, hıyar.</span> <span class="duz1">Son kelimeyi yüksek sesle söylemişti: “Hıyar!”</span></p>

  <p class="duz" xml:lang="tr"><span class="duz1">Ama beriki onu duymazdan geldi. Teftişe çıkmışçasına odaya göz gezdirdi. “Bana bak şu benim tıraş bıçağım mı?”</span></p>

  <p class="duz" xml:lang="tr"><span class="duz1">“Evet” diye itirafta bulundu Zeliha. “Yerine koyacaktım.”</span></p>

  <p class="duz" xml:lang="tr"><span class="duz1">“Benim tıraş bıçağımla ne yapıyorsun?”</span></p>

  <p class="duz" xml:lang="tr"><span class="duz1">“Üzerine vazife değil” dedi söylediğine kendi inanmayarak Zeliha.</span></p>

  <p class="duz" xml:lang="tr"><span class="duz1">“Üzerime vazife değil demek?!” Kaşlarını çatmıştı ki aniden bir koku aldı: gülsuyu kokusu. Etrafına bakındı ama kokunun kaynağını saptayamadı. “Gizlice odama girip tıraş bıçağımı çalıyorsun, mahalledeki erkeklere sergilemek için bacaklarını tıraş ediyorsun, sonra da utanmadan üzerime vazife olmadığını mı söylüyorsun? Bu ne arsızlık hanımefendi! Sana bir şey diyeyim mi? Bu evde olup biten her şey vazife bana. Bilhassa senin terbiyeni takınmanı sağlamak.”</span></p>

  <p class="duz" xml:lang="tr"><span class="duz1">Zeliha’nın gözleri tekinsiz bir parıltıyla canlandı. “Toz olsana sen. Neden gidip işine bakmıyorsun? İşin gücün de yok ama bari mastürbasyon filan yap da vakit geçsin.”</span></p>

  <p class="duz" xml:lang="tr"><span class="duz1">Bu sözler asit damlaları gibi yaktı geçti değdiği yeri. Kıpkırmızı kesilmişti. Gücenik gözlerle baktı Zeliha’ya, yüzünde yakayı ele vermenin utancıyla.</span></p>

  <p class="duz" xml:lang="tr"><span class="duz1">Oysa Zeliha rasgele sarf etmişti bu haşin lafları. Bilmiyordu ki zülfü yâre dokunmuştu. Bilmiyordu ki bir yaranın kabuğunu kaldırmıştı hoyratça.</span></p>

  <p class="duz" xml:lang="tr"><span class="duz1">Berikinin nicedir karşı cinsle ilişkisini baltalayan iki eksen vardı: Kadınlar (varlıklarıyla) ve kadınlar (yokluklarıyla). Her yaştan kadın arasında büyüdüğü, daima onların ilgi odağı olduğu halde, nasıl oluyordu da karşı cinsle deneyimi erkek akranlarının çok gerisinde kalıyordu? Artık yirmi yaşına gelmiş olmasına rağmen çocuklukla erkeklik arasındaki meçhul eşiğe saplanıp kalmış gibi hissediyordu kendini. Ne evvelki safhaya dönebiliyor, ne sonrakine sıçrayabiliyordu. Eşiğe dair tek bildiği, böylesine arada kalmanın sinirlerini bozduğuydu. Ah bir silkinebilseydi nefsinden. Kirli, ıslak bir eldiven gibi çekip çıkarabilseydi keşke ya bedenini ya da erkekliğini.</span></p>

  <p class="duz" xml:lang="tr"><span class="duz1">Tenin şehvetinden tiksiniyor; zaaflardan, takıntılardan ve arzulardan köşe bucak kaçıyor, yine de onlarsız edemiyordu. Geçmişte merakını zaptedebilmişti. O melun ve memnu işi utanıp sıkılmadan pişkin pişkin yapan sınıf arkadaşlarının aksine, ellerini denetlemeyi başarmıştı. On üç ila on sekiz yaşları arasında uzunca bir süre</span> <span class="italik1">isteğini</span> <span class="duz1">bastırabilmiş, mastürbasyon yapmamaya muvaffak olmuştu. Ne var ki yakın zamanda kendi dışında ve iradesinin çok üstünde bir güç tarafından idare edilmeye başlamıştı sol eli, pis eli, murdar eli. Her şey iki sene evvel üniversite sınavlarında başarısız olmasıyla başlamıştı. Sonuçların açıklanmasına kısa bir müddet kala, bastırılamaz bir hızla nüksetmişti</span> <span class="italik1">İstek</span><span class="duz1">. Kendini cezalandırarak ve kendinden soğuyarak geçirdiği seneler ansızın ters bir etki yaratmış; dürtü her zamankinden güçlü dikilmişti karşısına.</span></p>

  <p class="duz" xml:lang="tr"><span class="italik1">İstek</span> <span class="duz1">her yerde, günün her saatinde gelebiliyordu. Banyoda, bodrumda, bahçede, tuvalette, yorganın altında, oturma odasında, televizyon karşısında ve etrafta kimseler olmadığında, kız kardeşinin odasında; gizlice oraya süzüldüğünde, onun yatağında, sandalyesinde, masasında...</span> <span class="italik1">İstek</span><span class="duz1">, tahakkümperver bir hükümdar gibi mutlak itaat talep ediyordu. Gene de ne kadar boyun eğerse eğsin ona, sağ elini kullanmazdı asla. Sağ el temiz şeyler içindi, saf ve kutsal. Kuran’ı, seccadeyi, tespihi sağ eliyle tutar; kapalı kapıları sağ eliyle açar, sabahları yataktan kalkarken sağ eliyle yorganı kaldırırdı. Keza yaşlıların elini sağ eliyle kavrardı, öpüp alnına koymadan evvel. Sağ el ne kadar mübarekse, sol el de o kadar münafıktı. Sadece sol eliyle mastürbasyon yapardı.</span></p>

  <p class="duz" xml:lang="tr"><span class="duz1">Bir keresinde tuhaf mı tuhaf, günlerce aklından çıkmayan bir rüya görmüştü. Babasının önünde mastürbasyon yapıyordu rüyasında. Babası uzunca bir şölen sofrasını andıran yemek masasına oturmuş, bir yandan dumanı tüten bir çorbayı kaşıklıyor, bir yandan gözucuyla ters ters onu seyrediyordu.</span></p>

  <p class="duz" xml:lang="tr"><span class="duz1">Babasının kendisine en son böyle baktığını gördüğünde yedi yaşındaydı ve yeni sünnet olmuştu. O süklüm püklüm oğlanı hatırlıyordu; kocaman, gösterişli, saten bir yatakta, paket paket kurdeleli hediyeler arasında, kimi dedikodu yapan, kimi durmadan tıkınan, kimi kalkmış göbek atan, kimi ucuz şakalarla ona takılan komşular ile akrabalar arasında; çocukluktan erkekliğe geçişini kutlamak için yetmiş kişi toplanmıştı. İşte o gün, tam sünnetten sonra, çığlığını lokumla bastırdıklarında, babası gelip yanağını öpmüş ve o yakınlıktan kulağına fısıldamıştı: “Beni hiç ağlarken gördün mü oğul?” Başını iki yana sallamıştı. Hayır, hiç kimse babasını ağlarken görmemişti. “Anneni hiç ağlarken gördün mü oğlum?” O zaman başını hızlı hızlı aşağı yukarı oynatmıştı. Annesi sürekli ağlardı. “İyi o zaman” demişti Levent Kazancı kadifemsi bir tebessümle. “Artık erkek oldun, erkek gibi davran.”</span></p>

  <p class="duz" xml:lang="tr"><span class="duz1">Ne zaman mastürbasyon yapsa pantolonunu tam olarak aşağı indirmeye cesaret edemezdi; sadece evdekilerden birine yakalanma korkusundan değil, daha ziyade aynı cümleyi tekrar tekrar kulağına fısıldayan babasının hayaletinden hâlâ tedirgin olduğu için. Yine de senelerce süren perhizin ardından bu sene vücudu aniden hem kendi iradesine hem de babasının hayaline galebe çalmıştı. Tıpkı soğukalgınlığı, hatta daha beteri bulaşıcı bir hastalık gibi yakalanmıştı</span> <span class="italik1">İstek</span><span class="duz1">’e. Gece gündüz, olur olmaz, mastürbasyon yapmaya başlamıştı. En çok korktuğu şey iş üstünde yakalanmaktı. Geçen gece rüyasına girmişti. Annesiyle babası kapıya dayanmış, kilidi kırıp suçüstü yakalamışlardı. Bağırışlar ve iniltiler arasında annesi onu öpüp sırtını sıvazlamış, babası yüzüne tükürüp eşek sudan gelene kadar dövmüştü. Babasının acıttığı yere annesi bir lokma aşure sürmüştü, bir nevi merhemmiş gibi. Tiksintiyle, titreyerek uyanmıştı, alnı boncuk boncuk ter içinde.</span></p>

  <p class="duz" xml:lang="tr"><span class="duz1">Zeliha ona laf soktuğunda bunların hiçbirini bilmiyordu.</span></p>

  <p class="duz" xml:lang="tr"><span class="duz1">“Hiç utanma arlanma yok sende değil mi?” dedi öteki. “Büyüklerinle nasıl konuşulur bilmiyorsun. Sokaklarda erkekler ıslık çalsın laf atsın canına minnet. Şu haline bak. Orospu gibi giyinip sonra da saygı bekliyorsun.”</span></p>

  <p class="duz" xml:lang="tr"><span class="duz1">Zeliha’nın yüzünde müstehzi bir gülümseme belirdi. “Hayrola? Orospulardan korkuyor musun yoksa?”</span></p>

  <p class="duz" xml:lang="tr"><span class="duz1">Beriki bakakaldı.</span></p>

  <p class="duz" xml:lang="tr"><span class="duz1">Bir ay önce İstanbul’un en rezil sokağını keşfetmişti. Seksin bu kadar ucuz, bu kadar paspal, bu kadar yarım yamalak olmadığı başka yerlere de gidebilirdi pekâlâ ama bilhassa oraya gitmek istemişti; ne kadar çiğ ve çirkin olursa o kadar iyi. Cinsellikten tamamen kopmak, arınmak için en bayağı olanı seçecek; su yüzüne çıkabilmek için evvela dibe vuracaktı. Yan yana dizilmiş, âdeta birbirlerine sokulmuş batakhaneler, ekşi kokular, lekeli çarşaflar, erkeklerin salt gülebilmek için patlattıkları açık saçık espriler; odalarda bir an evvel müşteriden kurtulup yarım bıraktıkları işlere dönmeyi bekleyen fahişeler, giriş katında elinde ucuz limon kolonyasıyla teşrifat yapan koca memeli patroniçe, dışarıda sırıtarak bekleyen seyyar tatlıcı... Oradan kendini kirli ve âciz hissederek dönmüştü.</span></p>

  <p class="duz" xml:lang="tr"><span class="duz1">“Yoksa sen beni takip mi ediyorsun?” diye sordu boş bulunup.</span></p>

  <p class="duz" xml:lang="tr"><span class="duz1">“Ne ne ne?” dedi Zeliha hayretle; kazara bir keşif yaptığını yeni anlamıştı. “Ay ne salaksın! Orospulara gidiyorsan bu senin sorunun. Hiç derdim değil valla.”</span></p>

  <p class="duz" xml:lang="tr"><span class="duz1">Kendini aşağılanmış hissederek, birden kardeşine vurmak istedi. Haddini bildirmenin zamanı gelmiş de geçiyordu bile. Onunla böyle alay edemeyeceğini anlaması gerekiyordu.</span></p>

  <p class="duz" xml:lang="tr"><span class="duz1">Zeliha düşüncelerini okumaya çalışıyormuş gibi gözlerini kısarak ona baktı. “Ne giydiğim, nasıl yaşadığım seni hiç ilgilendirmez” dedi. “Sen kendini ne zannediyorsun? Babamız öldü. Boş yere ondan rol çalmaya çalışma.”</span></p>

  <p class="duz" xml:lang="tr"><span class="duz1">Zeliha nedense bu lafı söyler söylemez sabahleyin kuru temizlemeciden dantelli elbisesini almayı unuttuğunu hatırladı.</span> <span class="italik1">Yarın sabah almayı unutma</span><span class="duz1">.</span></p>

  <p class="duz" xml:lang="tr"><span class="duz1">“Babam hayatta olsa şimdi böyle konuşamazdın zaten” dedi beriki. Bir dakika önceki buğulu bakışının yerini hınçlı bir parıltı almıştı. “Ama o öldü diye, zıvanadan çıkamazsın. Ailene karşı sorumlulukların var küçükhanım. Adımızı lekeleyemezsin.”</span></p>

  <p class="duz" xml:lang="tr"><span class="duz1">“Dinime küfreden bari Müslüman olsa! Merak etme benim bu aileye getirebileceğim hiçbir leke, senin bugüne kadar getirdiklerinle mukayese kabul etmez. Kendine bak sen.”</span></p>

  <p class="duz" xml:lang="tr"><span class="duz1">Öteki tokat yemişçesine duraladı. Kumar oynadığını öğrenmiş miydi kız kardeşi, yoksa yine blöf mü yapıyordu? Az biraz paralanmak için burnunu sokmuştu bu pisliğe, ama her seferinde daha beter batıyordu. Babası hayatta olsa yaşına başına bakmadan deri kemerle döverdi kesin. Pirinç tokalı kızıl kahve olanla. O kemer başkaydı. Diğer kemerlerde deriden çok toka kısmı acıtırdı. Kızıl kahve olandaysa derisi yakardı adamı, tokası olsun olmasın. Öküz derisinden olduğu için miydi acaba? Bir kemerin diğerlerinden daha fazla acıtmasının arkasında mantıksal bir açıklama olabilir miydi? Yoksa hayal gücü ona oyun mu oynamıştı bunca zaman; tek bir kemeri mimleyip ondan korkunca, diğerlerinin o kadar acıtmadığına inanmayı, öteki kemerlere rastgeldiğinde kendini âdeta şanslı hissetmeyi başarmıştı.</span></p>

  <p class="duz" xml:lang="tr"><span class="duz1">Ama babası artık yoktu ve belli ki birilerinin bunu hatırlatması gerekiyordu:</span></p>

  <p class="duz" xml:lang="tr"><span class="duz1">“Babamız öldüğünden beri aileden artık ben sorumluyum.”</span></p>

  <p class="duz" xml:lang="tr"><span class="duz1">“Öyle mi?” Zeliha acı acı güldü. “Senin derdin ne biliyor musun? Seni fazla şımarttılar. Çok şımarıksın, kıymetli çük! Hadi artık çık odamdan.”</span></p>

  <p class="duz" xml:lang="tr"><span class="duz1">Rüyada gibi, göz ucuyla, ağabeyinin elinin havaya kalktığını fark etti. Onun kendisine vurabileceğine hâlâ inanmadan boş boş bakıp, son anda kenara çekilmeyi başardı Zeliha.</span></p>

  <p class="duz" xml:lang="tr"><span class="duz1">Tokat hedefi ıskalamıştı, ama bu başarısızlık atanı iyice öfkelendirmişe benziyordu. İkinci kez kaldırdı elini. Bu seferki yanağını yaktı Zeliha’nın. O da aynı hızla vurdu Mustafa’ya.</span></p>

  <p class="duz" xml:lang="tr"><span class="duz1">Bir anda kendilerini çocuklar gibi yatakta boğuşurken buldular; bir farkla, çocukken hiç boğuşamamışlardı. Babaları bu tür itiş kakıştan hiç hoşlanmazdı. Bir iki saniye kendini galip hissetti Zeliha, ona öyle kuvvetle vurduğu için. Uzun boylu, voleybol sayesinde atletik bir kızdı ve kendini güçsüz hissetmeye alışık değildi. Ringdeki şampiyon gibi iki elini yumruk yapıp havaya kaldırdı ve zaferiyle coşan görünmez seyircileri selamladı: “Ben kazandım!”</span></p>

  <p class="duz" xml:lang="tr"><span class="duz1">İşte tam o anda sol kolunu arkasına büküp, üzerine çıktı Mustafa. Bu sefer her şey farklıydı. Mustafa farklıydı. Bir koluyla göğsünü zaptedip diğer eliyle eteğini sıyırdı.</span></p>

  <p class="duz" xml:lang="tr"><span class="duz1">Aniden derin bir utanç hissetti Zeliha. Bu zillet hissi öyle baskındı ki, içinde başka hisse yer kalmamıştı. Eli kolu bağlanmış, utançtan donakalmıştı. Normalde ne denli pervasız, nasıl da pabuç dilli görünürse görünsün, yetiştirilme tarzının öğrettiği ahlak anlayışını sandığından daha çok içselleştirmişti özünde. Beklenmedik bir taciz anında, karşıdakine değil kendine odaklanmıştı ilk –kendi kıyafetlerine, kendi görünüşüne. İç çamaşırının görülmesinin verdiği aşağılanma hissi, bir an için her şeyi bastırmıştı.</span></p>

  <p class="duz" xml:lang="tr"><span class="duz1">Ama birden bir panik dalgası utancını süpürdü attı. Bir eliyle onu engellemeye çalışırken diğer eliyle eteğini aşağı çekip düzelttiyse de, Mustafa, otomatiğe alınmış bir inatla eteği tekrar sıyırdı. Zeliha var gücüyle bir yumruk indirdi abisinin sırtına; anında okkalı bir tokat yedi suratına. Sonra bir tokat daha, bir tane daha... Ne tuhaf, hiç acımadı. Birbirlerinin kanına susamışçasına mücadele etmeye başladılar. Kim kimin saçlarına asıldı, kim kimin yüzünü tırmaladı, kim kimin etini ısırdı... her şey birbirine karışmıştı. Âdeta senelerdir birbirlerine besledikleri hınç gözlerini kararttı. Sorulacak ne çok hesap, güdülecek ne çok hınç vardı. Mustafa kız kardeşinden bu kadar nefret ettiğini bilmiyordu. Babalarına laf yetiştirmeye cüret eden tek Kazancı çocuğuydu Zeliha. En küçükler oldukları için daima ikili olarak görülür, daima kıyaslanırlardı. Yan yana ama birbirlerine fersah fersah uzak dururlardı, tüm kardeşler tek sıra halinde hizaya girdiklerinde. Mustafa kendini diğerlerinden ayırmaya çabalayıp göze girmek isterken; babaya itiraz eden, savaş açan hep ama hep Zeliha’ydı. Mustafa’nın söyleyemediklerini söyleyen, dayak yedikçe sineceği yerde daha da dillenen ve ağabeyinin itaatkârlığını kendine örnek alacağına, tam tersine, bu mücadeleyi veremediği için içten içe onu da hor gören, tek kalemde yargılayan, kimseleri takmayan, bazen nasıl da küstahlaşan, ayaklı isyan Zeliha...</span></p>

  <p class="duz" xml:lang="tr"><span class="duz1">Aniden Mustafa’nın içindeki mahzenin kapağı kırılmıştı. Ardında çiğ, gün ışığı görmemiş bir atavet vardı. Birikmiş kin, şarap gibiydi. Seneler geçince eskimiyor, sadece yıllanıyordu. Serbest kalır kalmaz akmak istiyordu; öylesine taşkın. Kız kardeşinin canını yakmak istediğini fark etti. Vurup da geçmek değil, vurup da iz bırakmak... öyle bir iz ki ömür boyu geçmesin, geçemesin. Bunları düşünürken boş bulundu, çat diye bir tokat yedi. Karşılığında bir yumruk indirdi.</span></p>

  <p class="duz" xml:lang="tr"><span class="duz1">Zeliha yüzünün zonkladığını hissetti. Ilıktı kanın tadı... Hangisi hangisinin bedeniydi? Nerede başlıyordu mütecaviz, haddi aşan; nerede bitiyordu saldırıya uğrayan, haddi hatırlayan?</span></p>

  <p class="duz" xml:lang="tr"><span class="duz1">Bu bir oyunsa, bir yerlerde oyunun rengi değişti. Bu bir savaşsa, bir an geldi, silahlar yenilendi. Birinin “Dur!” diye haykırdığını duydu Zeliha; kendi sesi olamayacak kadar yabancı, yabani, çatal çatal, avaz avaz, insanlıktan çıkmış, mezbahadaki bir hayvanın sesi gibi direnircesine kendinden kuvvetli bir kötülüğe. Kendi çığlığını tanıyamamıştı; tıpkı kendi vücudunu algılayamadığı gibi, bacakları aralanıp beriki içine girdiğinde.</span></p>

  <p class="duz" xml:lang="tr"><span class="duz1">Her şey o kadar gerçekdışı, öylesine kontrolsüzdü ki, hakikatin bu olmadığına hükmetti. Anlardan bir andı sadece, gelip geçecekti. Direnmeyi bıraktı, başı yastıktan düştü. İşte Zeliha bulutsuz gökyüzündeki KODAK balonunu o esnada gördü.</span></p>

  <p class="duz" xml:lang="tr"><span class="duz1">Saklambaçta ebe kalmış gibi gözlerini yumdu; görmezse, görülmeyeceğini umarak. Bütün diye bir şeyin olmadığı bu yerde sadece ayrıntılar vardı artık, hırıltılar ve kokular. Mustafa’nın solukları hızlandı; deminden beri göğsünde gezinen elleri, boynunda sıkılaştı. Zeliha kendisini boğacağından korktu ama çok geçmeden gevşedi parmaklar, kesildi salınım, dünya durdu. Göğsü göğsüne dayalı bir halde, kendini bırakırken olanca ağırlığıyla sırtından bir okla yaralanmışçasına acı bir ses çıkardı Mustafa. Zeliha yattığı yerden onun kalp atışlarını duyabiliyordu, deli gibi çarpan bir yürek. Duyamadığı kendi kalbinin atışıydı. İçindeki hayat damarlarından çekilmiş gibi hissediyordu.</span></p>

  <p class="duz" xml:lang="tr"><span class="duz1">Ne kadar kaldılar o vaziyette? Kaç dakika, kaç zaman? İçinde yumuşayıp geri çekildiğinde dahi gözlerini aralamadı Zeliha. Tıpkı söz gibi, gözün de tükendiği bir aşama vardı demek. Görecek bir şey yoktu.</span></p>

  <p class="duz" xml:lang="tr"><span class="duz1">Mustafa ayağa kalktığında güçlükle yürüyordu. Sendeleyerek kapıya seğirtti. Birkaç adım ilerledi, zorlukla nefes alarak duvara yaslandı. Orada öylece durdu bir an. Sırtı kardeşine dönük, sırtı olan bitenlere dönük... İnsan geçmişinden usul usul kopmaz her zaman, öyle peyderpey kendiliğinden düşen ölü bir tırnak gibi. İnsan geçmişinden bir anda pat diye kopar bazen; kesinkes yırtılır bir bağ, bir daha asla bağlanmamak üzere... Bilirsin ki hatırlamamak tek seçeneğindir. Bilirsin ki hatırlamamak kendini inkâr demektir. Bedeli göze alırsın. Ancak böyle hayatta kalırsın. Bu yüzden bakmadı arkasına Mustafa, geride bıraktığı enkaza; dönmedi bir kez olsun yüzünü, odadan çıkacak gücü topladığında dahi.</span></p>

  <p class="duz" xml:lang="tr"><span class="duz1">Koridora çıkar çıkmaz sokak kapısının açıldığını duydu, ailesi eve dönmüştü. Banyoya koştu, kapıyı içeriden kilitledi, duşu sonuna kadar açtı ama altına girmek yerine dizüstü çöküp kusmaya başladı.</span></p>

  <p class="duz" xml:lang="tr"><span class="duz1">“Hu huu! Nerdesiniz?” Banu’nun sesi. Girişte çıkarılan ayakkabılar. Paket hışırtıları. Mezarlıktan dönüşte alışveriş yapmış olmalılar. “Ayol evde kimse yok mu? Kız Zeliha nerdesin?”</span></p>

  <p class="duz" xml:lang="tr"><span class="duz1">Zeliha hızla yataktan kalkıp gömleğini ilikledi. Her şey öyle aniden ve kayarcasına olmuştu ki, belki de bu kâbusun hiç yaşanmadığına kendini inandırabilirdi. Ama komodinin üzerindeki aynada gördüğü yüz başka bir şey söylüyordu sinsice. Sol gözü yarıya kadar inmişti; altında da belli ki yakında moraracak bir şişlik vardı, yarım daire şeklinde. Zeliha yumruk yemiş gözünü incelerken, her zamanki şüpheciliğinden dolayı suçluluk hissetti. Yıllar yılı ne zaman uyduruk aksiyon filmlerinde birinin gözü morarsa dalga geçmiş, insan gözünün tek bir yumrukla o hale geleceğine ihtimal vermemişti.</span> <span class="italik1">Sen misin inanmayan</span><span class="duz1">, dedi aynada kendine.</span> <span class="italik1">Sen misin itaatsiz...</span></p>

  <p class="duz" xml:lang="tr"><span class="duz1">Yüzü belki ama vücudunun geri kalanının hasar görmediğine emindi. Hâlâ duyuları olup olmadığını anlamak istercesine dokundu kendine. Nasıl oluyor da parmaklarının dokunuşundan başka bir şey hissetmiyordu? Canı yansa bilmez miydi?</span></p>

  <p class="duz" xml:lang="tr"><span class="duz1">Kapının açılmasıyla yerinde sıçradı. İzin beklemeden içeri daldı Banu. Belli ki bir şeyler anlatacaktı, ama aynadaki Zeliha’yı görünce donakaldı.</span></p>

  <p class="duz" xml:lang="tr"><span class="duz1">“Yüzüne ne oldu senin?” diye sordu Banu kekeleyerek.</span></p>

  <p class="duz" xml:lang="tr"><span class="duz1">Zeliha bir açıklama yapacaksa şimdi yapması gerektiğini biliyordu. Ya bu hadiseyi şu anda anlatacak ya da sonsuza kadar saklayacaktı. “Göründüğü kadar vahim değil, meraklanma” dedi ağır ağır. Karar verme anı çoktan geçmiş, tercih yapılmıştı. “Hava güzel yürüyüşe çıkayım dedim, hay demez olaydım. İlerde bizim bakkalın orda bir adam, karısını sokağın ortasında dövüyor evire çevire. Perişan haldeki kadını kurtarmak istedim, ama sonunda bir yumruk da ben yedim eşşoğlusundan.”</span></p>

  <p class="duz" xml:lang="tr"><span class="duz1">İnandı Banu. Tıpkı diğerleri gibi. Bu tür belalar Zeliha’yı bulurdu zaten ya da o gidip belasını bulurdu her seferinde. Olmayacak iş değildi. Böyle bir kaza gelse gelse onun başına gelirdi.</span></p>

  <p class="duz" xml:lang="tr"><span class="duz1">Zeliha Teyze tecavüze uğradığında on sekizini doldurmuştu. Rüştünü ispat etmişti. Bu yaşta kimsenin rızası olmadan dilediğiyle evlenebilir, ehliyet alabilir ya da oy kullanabilirdi –tabii askeriye serbest seçimlerin yapılmasına izin verdiğinde. Benzer surette, olur da gerekirse, kendi kendine gidip kürtaj da olabilirdi pekâlâ.</span></p>

  <p class="duz" xml:lang="tr"><span class="duz1">Takip eden haftalarda defalarca aynı rüyayı görecekti Zeliha. Bir taş yağmuru altında yürüyordu kalabalık bir sokakta. Bastığı yerdeki kaldırım taşları aşağıdaki boşluğa düşüyordu habire, arkalarında delikler bırakarak. Boşluk büyüdükçe paniğe kapılmaya başlıyordu. Taşlar gibi olmaktan, geride hiç iz bırakmadan bu aç hiçlik tarafından yutulmaktan korkuyordu. “Durun!” diye bağırıyordu kaldırım taşları ayağının altından kayarken. “Durun!” diye emrediyordu üzerine doğru hızla gelen vasıtalara. “Durun!” diye yalvarıyordu onu omuzlayıp kenara iten yayalara.</span></p>

  <p class="duz" xml:lang="tr"><span class="duz1">“Lütfen durun!”</span></p>

  <p class="duz" xml:lang="tr"><span class="duz1">Bir ay sonra zamanı geldiğinde âdet görmedi. Birkaç hafta sonra evin yakınlarında yeni açılan bir laboratuvara gitti. “Kan şekeri testi yaptırana gebelik testi bedava!” diyordu girişteki bir levha. Sonuçlar geldiğinde Zeliha’nın kan şekeri normal çıktı, kendisi de hamile.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="alinti" xml:lang="tr"><span class="dar-paragraf-duz">Bir varmış bir yokmuş,</span></p>

  <p class="alinti" xml:lang="tr"><span class="dar-paragraf-duz">Uzak, çok uzak bir ülkede dört çocuklu ihtiyar bir çift yaşarmış, iki kız iki oğlan. Kızlardan biri güzel biri çirkinmiş. Küçük erkek kardeş güzel olanla evlenmeye karar vermiş. Ama kız istemiyormuş. İpekli elbiselerini yıkayıp nehir kıyısına durulamaya gitmiş. Suyun kenarında uzun uzun ağlamış. Soğukmuş. Elleriyle ayakları az kala donuyormuş. Eve dönüp kapıyı çalmış ama kilitliymiş. Annesinin penceresini tıklatmış ama annesi, “Bana ancak kayınvalide dediğinde seni içeri alırım” demiş. Babasının penceresini tıklatmış ama babası, “Bana ancak kayınpeder dediğinde seni içeri alırım” demiş. Ağabeyinin penceresini tıklatmış ama ağabeyi, “Bana ancak kayınço dediğinde seni içeri alırım” demiş. Ablasının penceresini tıklatmış ama ablası, “Bana ancak görümce dediğinde seni içeri alırım” demiş. Erkek kardeşinin penceresini tıklatmış ve erkek kardeşi onu içeri almış. Ona sarılmış, onu öpmüş. Kız, “Yer yarılıp beni yutsun!” demiş.</span></p>

  <p class="alinti" xml:lang="tr"><span class="dar-paragraf-duz">Bunun üzerine yer yarılmış ve güzel kız yeraltı krallığına kaçmış.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Elinde kepçeyle mutfak penceresinden dışarı bakan Asya gümüş rengi Alfa Romeo’nun arkasından içini çekti.</span></p>

  <p class="duz" xml:lang="tr"><span class="duz1">“Gördün mü” dedi Asya ayaklarına sürtünen Beşinci Sultan’a. “Zeliha Teyze onlarla havaalanına gitmemi istemedi. Gene gıcıklığı tuttu. Bıktım usandım bana böyle davranmasından.”</span></p>

  <p class="duz" xml:lang="tr"><span class="duz1">Hep birlikte içmeye gittikleri akşam annesiyle nihayet yakınlaşabildiklerini sanması amma da enayilikti! Nasıl olmuş da aralarındaki mesafeyi aşabileceklerine inanmıştı? Asla tam manasıyla yok olmayacaktı o mesafe. Teyzeleştirdiği bu anne daima ulaşılmaz bir uzaklıkta kalacaktı.</span> <span class="italik1">Anne şefkati, çocuk sevgisi, aile dayanışması, bunlara hiç ihtiyacı yoktu</span><span class="duz1">... Asya tükürür gibi tısladı dişlerinin arasından:</span> <span class="italik1">Hepsi bok püsür</span><span class="duz1">.</span></p>

  <p class="alinti-ilk-paragraf" xml:lang="tr"><span class="dar-paragraf-duz">On İkinci Madde: Şu hayatta ne yaparsan yap, sakın ola anneni değiştirmeye çalışma. Annenle kurduğun yahut kuramadığın ilişkiyi de değiştirmeye çalışma zira bu girişim ancak hüsranla sonuçlanır. Sadece kabul et ve razı ol. Eğer sadece kabul edip razı olamıyorsan, başa dön, Birinci Madde’ye tekrar bak.</span></p>

  <p class="duz-ilk-paragraf" xml:lang="tr"><span class="duz1">“Kendi kendine mi konuşuyorsun sen?” dedi mutfağa o sırada giren Feride Teyze.</span></p>

  <p class="duz" xml:lang="tr"><span class="duz1">“Yok canım hiç kendi kendime konuşur muyum?” dedi Asya hınzırca göz kırparak, az evvelki hiddetinden sıyrılmış görünüyordu. “Kedi dostumla dertleşiyorduk. Ona diyordum ki Mustafa Dayım bu evdeyken kendisi henüz doğmamıştı. Evde o zamanlar atası Üçüncü Paşa’nın hükmettiğini anlatıyordum. Yirmi yıl olmuş. Tuhaf değil mi? Adam bizi yirmi sene boyunca hiç ziyaret etmedi, ama biz hâlâ onu bağrımıza bastığımız için, oturmuş burada aşure taksim ediyorum.”</span></p>

  <p class="duz" xml:lang="tr"><span class="duz1">“Kedi dostun ne dedi peki bunlara?” diye sordu Feride Teyze, samimi bir merakla.</span></p>

  <p class="duz" xml:lang="tr"><span class="duz1">Asya alaycı alaycı güldü. “Valla benim yerden göğe kadar haklı olduğumu, zaten bu evin tımarhaneden farksız olduğunu söyledi. Ailemin düzeleceğinden ümidi kesip manifestom üzerinde çalışsam daha iyiymiş.”</span></p>

  <p class="duz" xml:lang="tr"><span class="duz1">“Bilememiş kedi efendi” dedi Feride Teyze. “Nankör kedilerden nasihat alırsan ancak bu kadar olur zaten. Tabii ki dayını bağrımıza basacağız. Akraba akrabadır, sevsen de sevmesen de. Biz Alman değiliz. Onlar çocuklarını on dört yaşında kapının önüne koyuyor. ‘Git ne halin varsa gör’ diyor adam kendi öz evladına. Biz yapamayız öyle şey. Güçlü ailevi değerlerimiz var. Öyle senede bir gün toplanıp hindi yiyemeyiz biz...”</span></p>

  <p class="duz" xml:lang="tr"><span class="duz1">“Ne hindisi ya?” diye sordu Asya gözlerini kırpıştırarak ama daha sorunun sonuna gelmeden, meseleyi kavramıştı. “Ay sen, Amerikalıların Şükran Günü’nden mi bahsediyorsun?”</span></p>

  <p class="duz" xml:lang="tr"><span class="duz1">“Neyse ne” dedi Feride Teyze elinin tersiyle bu malumatı savuşturarak. “Sonuç aynı işte. Onların kuvvetli aile bağları yok. Biz öyle değiliz. Birisi babansa, sonsuza kadar babandır, kardeşinse kardeşin, nokta.”</span></p>

  <p class="duz" xml:lang="tr"><span class="duz1">Asya bu mutlakiyetçilik karşısında oflamakla yetindi sadece.</span></p>

  <p class="duz" xml:lang="tr"><span class="duz1">“Hem zaten her bi şeyi acayip bu dünyanın, sade bizim aile mi acayip sanıyorsun?” diye ekledi Feride Teyze, belli ki hızını alamamıştı. “Bu yüzden seviyorum üçüncü sayfa haberlerini. Dünyanın ne kadar manyak ve tehlikeli olduğunu unutmamak için kesip biriktiriyorum bütün o kupürleri.”</span></p>

  <p class="duz" xml:lang="tr"><span class="duz1">Feride Teyze’nin şimdiye kadar hiçbir davranışını rasyonalize etmeye çalıştığına şahit olmadığından Asya ona ilgiyle bakmaktan kendini alamadı. Mart güneşi pencereden içeri dolarken, bir müddet daha mutfakta oturdular iştah açıcı kokular arasında. Ta ki Feride Teyze en sevdiği VJ’in yeni bir grubun video klibini anons ettiğini duyup içeri koşana kadar. O gidince ayaklandı Asya. Canı sigara çekiyordu. Sigaradan ziyade Alkolik Karikatürist’le sigara içmek istiyordu şimdi. Bunu kabullenmekte zorlansa da onu özlemişti işte. Misafirler gelene kadar iki saati vardı. İki saatte karşıya geçip dönebilirdi rahatlıkla. Hoş, gecikse bile kimsenin umursamayacağını düşündü.</span></p>

  <p class="duz" xml:lang="tr"><span class="duz1">Birkaç dakika sonra, kapıyı sessizce kapattı arkasından.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Banu Teyze kapının kapandığını duyunca o yana seğirtti, ama daha seslenmeye fırsat bulamadan Asya çıkmıştı bile.</span></p>

  <p class="duz" xml:lang="tr"><span class="duz1">“Şimdi ne yapmayı planlıyorsunuz efendim?” diye sordu Ağulu Bey.</span></p>

  <p class="duz" xml:lang="tr"><span class="duz1">“Hiç” diye fısıldadı Banu Teyze çekmeceyi açıp içinden bir kutu çıkarırken. Kadife astarın üzerinde nar şeklindeki broş parlıyordu.</span></p>

  <p class="duz" xml:lang="tr"><span class="duz1">Kazancı çocuklarının en büyüğü olarak ona teslim edilmişti broş; babaları Levent Kazancı’dan bir hediyeydi, ona da kendi annesinden kalmıştı. Üvey annesi Cicianne’den değil, hiç yâd etmediği, çocukken onu terk eden ve asla affetmediği öz annesinden. Broş hem alabildiğine zarif hem de bir o kadar acı vericiydi. Banu Teyze kimselere sezdirmeden haftalarca tuzlu sularda tutmuştu onu, sırf taşıdığı negatif enerjiden arınabilsin diye.</span></p>

  <p class="duz" xml:lang="tr"><span class="duz1">Cinlerinin meraklı bakışları altında usul usul okşadı broşu; içindeki yakutların ışıltısını inceledi hayranlıkla. Armanuş’la tanışana kadar bu nar broşun evveliyatını araştırmak aklına gelmemişti hiç. Şimdiyse hikâyeyi biliyordu, ama ne yapacağını kestiremiyordu. Herkesin bir parça hakkı vardı bu broşta, ama en çok da Armanuş’un. Ona hediye etmek istese de sebebini nasıl açıklayacağı konusunda tereddütleri vardı.</span></p>

  <p class="duz" xml:lang="tr"><span class="duz1">Armanuş’a hikâyenin geri kalanını açıklamadan, bu broşun vaktiyle babaannesi Şuşan’a ait olduğunu söyleyebilir miydi? Elinde olmadan öğrendiği sırların ne kadarını o sırların sahipleriyle yahut mirasçılarıyla paylaşabilirdi? Kimindi hikâyeler? Anlatanın mı, yaşayanın mı, devralanın mı? Söz ki kutsaldı, söz ki salt “kün” demekle koskoca kâinatı ve dahi insanı oldurmuştu, peki söze dökülen hakikatler kimin malıydı? Hikâyelerin sahipleri var mıydı?</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Kırk dakika sonra, şehrin karşı yakasında Asya, Kafe Kundera’nın kapısından içeri girdi.</span></p>

  <p class="duz" xml:lang="tr"><span class="duz1">“Heyoooo Asya” diye bağırdı Alkolik Karikatürist neşeyle. “Gel gel! Buradayım!”</span></p>

  <p class="duz" xml:lang="tr"><span class="duz1">Yalnızdı bu saatte. Asya masasına yaklaşırken yüzünde meçhul bir tebessümle ayağa kalktı. Kendine doğru çekti onu, sıkı sıkı sarıldı: “Sana haberlerim var, bir iyi bir kötü, bir de ne idüğü belirsiz. Önce hangisini istersin?”</span></p>

  <p class="duz" xml:lang="tr"><span class="duz1">“Kötüyü” dedi Asya tereddütsüz.</span></p>

  <p class="duz" xml:lang="tr"><span class="duz1">“Peki. Hapse giriyorum. Başbakanı penguen şeklinde çizmem pek hoş karşılanmadı. Sekiz ay hapse mahkûm edildim.”</span></p>

  <p class="duz" xml:lang="tr"><span class="duz1">Asya dehşetle baktı ona.</span></p>

  <p class="duz" xml:lang="tr"><span class="duz1">“Tamam, şimdi de iyi haberi duymak istemiyor musun?” diye mırıldandı Alkolik Karikatürist, işaretparmağını Asya’nın dudaklarına koyup bir şey sormasına mâni olarak. “Gönlüme danıştım. Onun istediğini yapmaya karar verdim. Boşanıyorum!”</span></p>

  <p class="duz" xml:lang="tr"><span class="duz1">Peş peşe duyduklarından adamakıllı sersemleyen Asya nihayet akıl edebildi son soruyu sormayı: “Ne idüğü belirsiz haber nedir peki?”</span></p>

  <p class="duz" xml:lang="tr"><span class="duz1">“Ah onu da söyleyeyim...” Gururla kaldırdı başını. “Tam dört gündür içmedim. Tek damla bile! Neden biliyor musun?”</span></p>

  <p class="duz" xml:lang="tr"><span class="duz1">“Gene Adsız Alkoliklere yazıldın herhalde” dedi Asya.</span></p>

  <p class="duz" xml:lang="tr"><span class="duz1">“Hayır efendim. Ne münasebet!” diye itiraz etti Alkolik Karikatürist, incinmiş gibiydi. “Senin için içmedim. Seni görmeyeli dört gün geçti ve bir dahaki karşılaşmamızda ayık olmak istedim. Asya... Sen bu dünyada beni ayakta tutan tek şeysin... Huylarımı düzeltirsem sırf senin için yaparım bunu.”</span></p>

  <p class="duz" xml:lang="tr"><span class="duz1">Farkında değildi bunları söylerken kızardığının. “Ah min-el aşk!” diye haykırdı. “Ya, ben sana fena halde âşığım.”</span></p>

  <p class="duz" xml:lang="tr"><span class="duz1">Asya’nın gözleri duvardaki bir çerçeveye kaydı, 1997 Moğolistan Camel Trophy’den kalma tekerlek izli bir yol fotoğrafı. Şimdi o resmin içine yolculuk etmek ne hoş olurdu, diye düşündü; 4x4 bir ciple Gobi Çölü’nü geçmek, ayağında ağır, çamurlu botlar, yüzünde tozlu bir gözlük, dertlerini de terle birlikte atarak, kayıp gitmek sonsuzlukta... ta ki hafifleyene, rüzgârda kuru bir yaprak kadar hafifleyip Moğolistan’daki bir Budist manastıra savrulana kadar.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="alinti-son-paragraf" xml:lang="tr"><span class="dar-paragraf-duz">“Ama söz vermiştin hüzünlü bir hikâye anlatmayacağına” diye sitem etti Kayıp Güvercin Yavrusu. “Seni uyarmıştım. Acıklı bir hikâye duyarsam kanatlanıp uçarım demiştim.”</span></p>

  <p class="duz" xml:lang="tr"><span class="duz1">Ohannes İstanbuliyan dudaklarını endişeyle büzdü. Yazdığı her cümle bir adım daha yaklaştırırken onu kitabın sonuna, huzursuzluğu da artıyordu nedense. Nasıl girebilmişti böyle bir sorumluluğun altına? Nesillerdir kuşaktan kuşağa aktarılan her bir masal nice küskün ruh taşıyordu içinde –büyümeden ölen çocukların ruhları.</span></p>

  <p class="duz" xml:lang="tr"><span class="duz1">Çocuk masalları dünyanın en yaşlı anlatılarıydı aslında. Onlar aracılığıyla seslenirdi çoktan yok olmuş nesillerin aç hayaletleri şimdiki zamana. Bu sebeptendi en sıradanlarında bile bir bilgelik, en neşelilerinde dahi bir elem bulunması. Bundandı Ohannes İstanbuliyan’ın üzerine aldığı sorumluluğun ağırlığından korkması. Bu kitabı tamamlamaktan başka bir şey düşünemez olmuştu çoktandır. Varsa yoksa yazmaktı aklında... Böyle bir fikrin ne kadar saçma olduğunu bilse de, bu kitabı yazmaya başladığından beri dünyanın daha kederli bir yer haline geldiğine inanmaktan alamıyordu kendini. Daha fazla uzatmadan bitirmesi gerekiyordu artık, yeryüzünde daha az elem olması buna bağlıymış gibi.</span></p>

  <p class="alinti-ilk-paragraf" xml:lang="tr"><span class="dar-paragraf-duz">“Merak etme” dedi nar ağacı gülümseyerek. Dallarındaki karları silkeledi. “Anlatacağım hikâye hazin gelebilir ilk başta ama umutsuz sayılmaz...”</span></p>

  <p class="duz-ilk-paragraf" xml:lang="tr"><span class="duz1">Ohannes İstanbuliyan askerler tarafından götürüldükten sonra ailesi günlerce çalışma odasına yaklaşmadı. Bunun dışındaki bütün odalara girip çıkmalarına rağmen, o hâlâ içeride gece gündüz çalışıyormuşçasına kapalı tuttular oda kapısını. Bu esnada tüm eve hâkim olan keder ve kaygı öyle yoğundu ki, neler olup bittiğine akıl erdiremeyen ufaklıklar bile daima tedirgindiler. Çok geçmeden Armanuş çocukları yanına alıp bir müddet Sivas’ta, ailesinin yanında kalmaya karar verdi. Ancak bu karardan sonra kocasının odasına girmeye cesaret edebildi. Ve orada, antika ceviz masanın en üst çekmecesinde, sabırla bitirilmeyi bekleyen</span> <span class="italik1">Kayıp Güvercin Yavrusu ve Asude Bir Bahar Ülkesi</span><span class="duz1">’ni buldu. Yarım kalan sonuncu sayfanın altında da nar şeklinde bir broş duruyordu.</span></p>

  <p class="duz" xml:lang="tr"><span class="duz1">“Anne” dedi bir ses. Armanuş irkilerek döndü arkasına. Arkasından odaya süzülen küçük kızı Şuşan uzatmış kafasını, merakla broşa bakmaktaydı.</span></p>

  <p class="duz" xml:lang="tr"><span class="duz1">Şuşan İstanbuliyan nar broşu ilk kez o gün gördü. O uğursuz günlerden kalma nice ayrıntı çok geçmeden solsa da belleğinde, bu mücevheri hep hatırlayacaktı. Belki o küçük yaşında rastgeldiği en göz alıcı şeydi yakutların ışıltısı. Belki de etrafında her şey ters gidip lime lime dağılırken, büyüklerin dünyasını da dünyanın büyüklüğünü de kavrayamadığı o dönemde, kendisi gibi küçük bir nesneye odaklanmak en kolayıydı. Sebep her ne olursa olsun broşu asla unutmadı. Ne Der Zor çöllerine giderken yarı ölü halde yol kenarına yığıldığında ve öldü sanılarak bırakıldığında; ne Türk köylüsü ana kız onu kanatları altına alıp, iyileştirmek için evlerine taşıdığında; ne yetimhaneye götürüldüğünde, ne bir gecede Şuşan İstanbuliyan olmayı bırakıp Şermin 626’ya dönüştüğünde; ne seneler sonra Rıza Selim Kazancı tesadüfen yetimhanede ona rastlayıp eski ustası Levon’un yeğenini oradan çıkarabilmek için onunla evlendiğinde; ne daha âdet görmeden kadın olduğunda; ne de daha kendisi çocuk sayılmazmış gibi, yakında bir çocuğu olacağını öğrendiğinde.</span></p>

  <p class="duz" xml:lang="tr"><span class="duz1">Çerkez ebe doğumdan aylar önce, karnının şekline ve aşerdiği yiyeceklere bakarak bebeğin cinsiyetini söylemişti. Lüks pastanelerden kutu kutu turta, Rusya’dan kaçan Beyaz Rusların açtığı bir fırından Apfelstrudel, ev baklavası, bonbon ve her nevi tatlı... Hamileliği boyunca bir kez olsun ekşi ya da tuzlu bir şey aşermemişti Şermin Kazancı; dediklerine göre, kıza hamile olsa öyle olurdu.</span></p>

  <p class="duz" xml:lang="tr"><span class="duz1">Gerçekten de çocuk erkek oldu, zor zamanlara doğan bir oğlan.</span></p>

  <p class="duz" xml:lang="tr"><span class="duz1">“Cenabı Hak oğluma bu ailenin bütün erkeklerinden daha uzun ömür verir inşallah” dedi Rıza Selim Kazancı, ebe bebeği kucağına verdiğinde. Sonra dudaklarını bebeğin sağ kulağına yaklaştırıp bundan böyle taşıyacağı ismi fısıldadı: “Adın Levon olacak.”</span></p>

  <p class="duz" xml:lang="tr"><span class="duz1">Yalnızca kendisine senelerce kol kanat geren ve kazan yapma zanaatının inceliklerini öğreten biricik ustasının anısını yaşatmak değildi bu ismi seçmesinin sebebi. Oğullarına Levon adını vererek, din değiştiren karısına da bir armağan vermeyi umuyordu.</span></p>

  <p class="duz" xml:lang="tr"><span class="duz1">Bu yüzden bu ismi seçmişti ve dini bütün bir Müslüman olarak üç kere tekrarladı kararını: “Levon! Levon! Levon!”</span></p>

  <p class="duz" xml:lang="tr"><span class="duz1">Bu arada Şermin Kazancı lohusa yatağında doğrulmuş, yerinden edilmiş bir taş gibi kıpırtısız izliyordu isim törenini. Memnun olup olmadığını anlamak mümkün değildi. Duyguları yüzünden okunmasa da, o da içinden tekrarlamıştı aslında: “Levon! Levon! Levon!”</span></p>

  <p class="duz" xml:lang="tr"><span class="duz1">Ne var ki bu yankı üçlemesinin kaskatı bir itiraz duvarına toslayıp geri dönmesi uzun sürmeyecekti: “Levon mu? Böyle isim mi konur Müslüman evladına!” diye söylendi ebe.</span></p>

  <p class="duz" xml:lang="tr"><span class="duz1">“Biz koruz” diye diklendi Selim Kazancı. Takip eden günlerde sık sık tekrarlayacaktı bu savunmayı. “Kararımı verdim. Levon olacak!”</span></p>

  <p class="duz" xml:lang="tr"><span class="duz1">Ama bebeği kaydettirmek için Nüfus Dairesi’ne gittiğinde, yumuşayacaktı birdenbire.</span></p>

  <p class="duz" xml:lang="tr"><span class="duz1">“Allah bağışlasın. Oğlunun adı ne?” diye sordu uzun boylu, donuk yüzlü memur, kahverengi sırtlı, dağvari bir defterin üzerinden başını kaldırarak.</span></p>

  <p class="duz" xml:lang="tr"><span class="duz1">“Levon Kazancı’dır efendim.”</span></p>

  <p class="duz" xml:lang="tr"><span class="duz1">Memur yakın gözlüklerini burnunun tepesine iterek Selim Kazancı’ya dikkatli dikkatli baktı. “Kazancı güzel bir soyadı ama Levon diye Müslüman Türk ismi olur mu?”</span></p>

  <p class="duz" xml:lang="tr"><span class="duz1">“Müslüman ismi değildir ama yine de güzel isim” dedi Rıza Selim Kazancı.</span></p>

  <p class="duz" xml:lang="tr"><span class="duz1">“Beyefendi” diye diklendi memur sesini yükselterek, mühim bir şey söyleyeceğinin bilincinde. “Kazancıların ne kadar nüfuzlu bir aile olduklarını bilirim. Levon gibi bir isim ailenize yakışmaz. Bu ismi yazarsak, çocuk ileride sorun yaşar. Yüzde yüz Müslüman olduğu halde herkes Hıristiyan olduğunu düşünür... Yanılıyor muyum? Yoksa Müslüman değil midir?”</span></p>

  <p class="duz" xml:lang="tr"><span class="duz1">“Tabii ki öyle” diye hemen tenzih etti Rıza Selim. “Elhamdülillah.” Bir an için memura ustasından bahsetmeyi; bir de oğlanın annesinin İslam’a dönmüş Ermeni bir yetim olduğunu itiraf etmeyi düşündü, ama içinden bir ses bu bilgi kırıntılarını kendine saklamasını söyledi.</span></p>

  <p class="duz" xml:lang="tr"><span class="duz1">“Madem öyle, münasip gördüğünüz ilk isme de saygıda kusur etmeden ufak bir değişiklik yapalım. Levon’a yakın bir isim gene ama bariz surette Müslüman olsun. Levent nasıl mesela?” Ardından ekledi memur uysalca, sarfetmek üzere olduğu sözün sertliğine uymayan bir uysallıkla: “Yoksa korkarım, oğlunuzu kaydetmeyi reddetmek zorunda kalacağım.”</span></p>

  <p class="duz" xml:lang="tr"><span class="duz1">Böylece Levent Kazancı oldu. Dumanı hâlâ tüten bir geçmişin kurşuni külleri üzerinde doğan; babasının bir zamanlar ona Levon adını vermek istediğini hiçbir zaman bilmeyen, günün birinde annesi tarafından terk edilen, yüreği erken yaşta kabuk tutup taşlaşan, gençliğinde de yetişkinliğinde de hep haşin ve hınçlı olan, ilerde kendi çocuklarına karşı korkunç bir baba olan bir oğlan...</span></p>

  <p class="duz" xml:lang="tr"><span class="duz1">Eğer bu nar broş olmasa Şermin Kazancı kocasını, oğlunu bırakıp gidecek cüreti bulabilir miydi bilinmez. Onlarla birlikte aile kurmuş, akacak tek yönü olan yeni bir hayata başlamıştı. Geleceğinin var olabilmesi için, geçmişsiz biri olarak kalması gerekiyordu. Çocukluk kimliği ufalanmış anıların kırıntılarından başka bir şey değildi. Ne var ki geçmişinin en sevgili anıları bile onu terk etmiş olsa da, broş zihninde bütün canlılığıyla çakılıydı. Seneler sonra Amerika’dan gelen bir adamcağız kapıda belirdiğinde, onun bir yabancı değil, özbeöz ağabeyi olduğunu anlayacaktı, gene bu broş sayesinde.</span></p>

  <p class="duz" xml:lang="tr"><span class="duz1">Yervant İstanbuliyan, gür kaşlarının gölgelediği siyah gözleri, sivri burnu ve çenesine kadar uzayan, onu üzüntülüyken bile gülüyormuş gibi gösteren posbıyıklarıyla kapıda belirmişti. Titreyen bir sesle, bir türlü bulamadığı kelimelerle kim olduğunu söylemiş; yarı Türkçe yarı Ermenice ta Amerika’dan buraya onu bulmaya geldiğini anlatmıştı. Kız kardeşine hemen oracıkta sarılmak istese de onun artık evli bir Müslüman kadın olduğunu biliyordu. Eşikte durmuştu. İstanbul lodosu uzaklardan rayihalar taşımıştı yanlarına, halka halka; bir an çıkıvermişlerdi zamanın dışına.</span></p>

  <p class="duz" xml:lang="tr"><span class="duz1">Kısa görüşmelerinin sonunda Yervant İstanbuliyan, Şermin Kazancı’ya iki şey verecekti: Altın nar broş ve düşünmek için zaman.</span></p>

  <p class="duz" xml:lang="tr"><span class="duz1">Şermin Kazancı allak bullak bir halde kapıyı kapattı ve her şeyin yerli yerine oturmasını bekledi. Yeni yeni emeklemeye başlayan Levent yanı başında, halının üzerinde sonsuz bir coşkuyla hareket ediyor, henüz kelimelere dönüşmemiş sesler çıkarıyordu.</span></p>

  <p class="duz" xml:lang="tr"><span class="duz1">Hemen odasına gidip broşu çekmecelerinden birine sakladı. Geri döndüğünde bebeğini muzafferane gülücükler dağıtırken buldu; kendiliğinden tay tay durmayı başarmıştı. Bir saniye kadar öyle durdu, bir adım attı, bir tane daha ve ilk adımlarının harikulade keşfi gözlerinde parlarken kıçüstü oturdu. Aniden dişsiz bir gülüşle haykırdı: “ma-ma!”</span></p>

  <p class="duz" xml:lang="tr"><span class="duz1">Şermin Kazancı önce neşeyle, sonra endişeyle baktı oğluna. Bir süre “da-da”yı deneyip nihayet “ba-ba” dedikten sonra ağzından çıkan ikinci kelimeydi bu. Ne var ki ilk sevincin ardından oğlunun “baba”yı Türkçe, “anne”yi Ermenice söylediğini fark etmişti. Evde onunla yalnız kaldığında Ermenice konuştuğu anlaşılacaktı şimdi. Midesi kasıldı. Kendi kelimelerini unutmaya çalışması yetmiyordu demek, şimdi de benzer bir unutma sürecini oğluna öğretmesi gerekiyordu. Düşünceli düşünceli bebeğe baktı. “Ma-ma”yı düzeltmek, yerine Türkçe karşılığını koymak istemiyordu. Atalarının hayaletlerini yanı başında hissetti. Edindiği bu yeni isim, yeni din, yeni milliyet, yeni aile, yeni benlik, geçmişini silmeyi başaramamıştı. Nar broş adını çağırıyordu, eski adını...</span></p>

  <p class="duz" xml:lang="tr"><span class="duz1">Şermin Kazancı oğlunu havaya kaldırıp sımsıkı tuttu kucağında ve tam tamına üç gün boyunca broşu düşünmemeyi başardı.</span></p>

  <p class="duz" xml:lang="tr"><span class="duz1">Ama üçüncü günün sabahında, içinde bir yerde gizlice kurulu bir saat harekete geçmişçesine beyni uğuldamaya, kalbi sızlamaya başladı. Evde yalnız kalır kalmaz çekmeceye koştu ve broşu sımsıkı avucunda tuttu, sıcaklığını hissederek.</span></p>

  <p class="duz" xml:lang="tr"><span class="duz1">Yakut, değerini sade taşından değil, bir de ateş kırmızı renginden alan nadide bir mücevherdir. Derler ki başka mücevherlerin aksine, zaman içinde rengini değiştirme kabiliyetine sahiptir yakut. Kararır koyulaşır içten içe. Takanın ruh haline göre. Bilhassa çekirdeği hafifçe laciverde çalan, kan kırmızı bir yakut vardır tabiatta. İsmi</span> <span class="italik1">Güvercin Kanı.</span></p>

  <p class="duz" xml:lang="tr"><span class="duz1">İşte o yakut</span> <span class="italik1">Kayıp Güvercin Yavrusu ve Asude Bir Bahar Ülkesi</span><span class="duz1">’nden kalan son anıydı.</span></p>

  <p class="duz" xml:lang="tr"><span class="duz1">Üçüncü günün akabinde akşam yemeğini takiben Şermin Kazancı odasına kapandı. Gizlice çekmeceyi açarak, Güvercin Kanı’na baktı.</span></p>

  <p class="duz" xml:lang="tr"><span class="duz1">Ancak o zaman ne yapması gerektiğini anladı.</span></p>

  <p class="duz" xml:lang="tr"><span class="duz1">Bir hafta sonra bir pazar günü, ağabeyinin onu deli gibi çarpan bir yürek ve Amerika’ya iki biletle beklediği limana gitti. Bavul yerine minnacık bir çanta vardı elinde. Her şeyini geride bırakmıştı. Nar broşu da. Bırakabileceği yegâne kıymetli yadigârdı o. Her şeyi açıklayan bir mektupla birlikte broşu zarfa koymuş, kocasından iki şey rica etmişti:</span></p>

  <p class="duz" xml:lang="tr"><span class="duz1">Bir: Nar broşu annesinden hatıra olarak oğulları Levent’e vermesini,</span></p>

  <p class="duz" xml:lang="tr"><span class="duz1">İki: Hakkını helal etmesini.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Uçak İstanbul’a indiğinde Rose bitkindi. Turuncu deri DKNY marka ayakkabılarına girmiyordu artık şişmiş ayakları.</span> <span class="italik1">Utanmadan bir de</span> <span class="duz1">“</span><span class="italik1">Havaalanı Dostu</span><span class="duz1">”</span> <span class="italik1">diyorlar bu ayakkabılara</span><span class="duz1">, diye söylendi. Hosteslerin o bir karış topuklarla her gün okyanusların bir o tarafına bir bu tarafına nasıl geçtiklerini merak ediyordu.</span></p>

  <p class="duz" xml:lang="tr"><span class="duz1">Mustafa ile Rose’un pasaportlarını damgalatmaları, gümrükten geçmeleri, bavullarını almaları, döviz bozdurmaları ve havaalanının içinde bir araba kiralama servisi bulmaları yarım saatten fazla sürdü. Mustafa İstanbul’da altlarında bir araba olmasının iyi olacağını düşünmüştü. Rose önüne koydukları bir broşürden Grand Cherokee Laredo 4x4’ü seçti ama Mustafa bu şehrin daracık sokakları için daha küçük bir araba tercih etti. Toyota Corolla 2002’de anlaştılar.</span></p>

  <p class="duz" xml:lang="tr"><span class="duz1">Nihayet bavul takımıyla dolu arabalarını iterek, Dış Hatlar kapısından çıktılar. Dışarı adım atar atmaz, yarım daire olmuş vaziyette yakınlarını bekleyen bir sürü insan buldular karşılarında. Bunca yabancının arasında, el sallayan Armanuş’u fark etmeleri üç saniye bile sürmedi. Yanında Gülsüm Nine vardı, heyecandan bayılmamak için sağ elini kalbine bastırmış güç bela duruyordu ayakta.</span></p>

  <p class="duz" xml:lang="tr"><span class="duz1">Bir adım arkalarında, kalabalıkla hiç işi olmazmışçasına, Zeliha Teyze dikiliyordu; uzun boylu, mini etekli, her zamanki gibi. İçerisi loş olduğu halde koyu mor güneş gözlükleri takmıştı. Zihninden ve yüreğinden her ne geçiyorsa, durgun bir su yüzeyini andıran çehresinden okunmuyordu.</span></p>

  <div class="calibre2" id="calibre_pb_16"></div>
</body>
</html>
