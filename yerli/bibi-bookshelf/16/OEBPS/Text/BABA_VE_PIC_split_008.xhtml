<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BABA_VE_PIC.xhtml</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  @font-face {
    font-family: Serif12 Beta;
    font-style: italic;
    font-weight: bold;
    src: url(../Fonts/Serif12Beta-BoldItalic0001.ttf)
    }
  @font-face {
    font-family: Times New Roman;
    font-style: normal;
    font-weight: normal;
    src: url("Fonts/Times New Roman")
    }
</style>
</head>

<body class="calibre">
  <h1 class="bolum-ismi" id="toc-anchor-8" xml:lang="tr"><span class="bolum-ismi1">Dokuzuncu bölüm</span></h1>

  <h2 class="bolum-ismi-2-satir" id="toc-anchor-26" xml:lang="tr"><span class="bolum-ismi1">Portakal kabukları</span></h2>

  <p class="duz" xml:lang="tr"><span class="duz1">Ertesi gün Asya Kazancı ve Armanuş Çakmakçıyan, Şuşan Nine’nin doğduğu konağı aramak için erkenden çıktılar. Mahalleyi ve sokağı kolayca buldular –Yeniköy’de, şık bir muhitteydi eski konağın yeri. Ama konak monak yoktu ortada. Onun yerine beş katlı, modern bir bina dikilmişti. Birinci katta gösterişli bir balık lokantası vardı. İçeri girmeden önce Asya camdaki yansımasını kontrol etti, memnuniyetsizce memelerine baktıktan sonra saçlarını düzeltti.</span></p>

  <p class="duz" xml:lang="tr"><span class="duz1">Öğle yemeği için çok erken olduğundan önceki gecenin izlerini yerden süpüren bir avuç garson dışında kimseler yoktu içeride; bir de insanın ağzını sulandıran bir koku bulutu altında akşam için meze ve yemek hazırlayan al yanaklı, tombul ahçı vardı. Asya her biriyle tek tek konuşup binanın geçmişine dair sorular sordu. Ama Kürt garsonlar şehre daha yeni göçmüşlerdi; ahçı da eski Yeniköylüydü, ama sokağın tarihine dair malumat sahibi değildi.</span></p>

  <p class="duz" xml:lang="tr"><span class="duz1">“Köklü İstanbul ailelerinden sadece birkaçı doğdukları topraklarda kaldılar” diye açıkladı ahçı otorite havasıyla, bir yandan da devasa bir kalkan balığını havada bayrak gibi kaldırarak.</span></p>

  <p class="duz" xml:lang="tr"><span class="duz1">“Bu şehir bir zamanlar Babil Kulesi gibiymiş, her telden her demden insan... her dil konuşulurmuş sokaklarında” diye devam etti ahçı, kalkanın kılçığını kuyruğun hemen üzerinden ve başın hemen altından kırarak. “Bu mahallede bir sürü Yahudi komşumuz vardı. Rumlar, Ermeniler... Ben küçükken balığı Rum balıkçılardan alırdım. Annemin terzisi Ermeni’ydi. Babamın patronu Yahudi’ydi. Hepimiz bir aradaydık yani. Onlar bizim bayramlarımızı kutlardı, biz onlarınkini.”</span></p>

  <p class="duz" xml:lang="tr"><span class="duz1">“Her şeyin neden değiştiğini sorsana” dedi Armanuş çevirmeni Asya’ya.</span></p>

  <p class="duz" xml:lang="tr"><span class="duz1">“Neden mi değişti?” diye gürledi ahçı, aniden celallenerek. “Ben sana diyivereyim ne değişti! İstanbul şehir değil. Şehir gibi görünüyor ama o işin kandırmacası. Sadece kabuğu şehir buranın. Esasında bu bir şehir-tekne. Biz hepimiz bir gemide yaşıyoruz!”</span></p>

  <p class="duz" xml:lang="tr"><span class="duz1">Balığı kafasından tutup kılçığı içinden çekip çıkardı. Maharetinden memnun, devam etti: “Burada hepimiz yolcuyuz, öbek öbek gelip gidiyoruz. Bizanslısı gidiyor, Osmanlısı geliyor. Yahudiler gidiyor, Ruslar geliyor. Ağabeyimin mahallesi Moldavyalı Romanyalı dolu... Abim şaka yapıyor ‘Karıyı boşayıp Moldavyalı alacam yerine’ diye... Yarın onlar gidecek, başka yolcular gelecek. İşte böyle...”</span></p>

  <p class="duz" xml:lang="tr"><span class="duz1">Armanuş hayal kırıklığına uğramış, Asya bunalmış vaziyette lokantadan ayrıldılar. Dışarıda hava yumuşamıştı. Muhteşem bir Boğaz manzarasına çıktılar, beklenmedik ölçüde parlak bir güneş ve berrak bir sema altında ışıl ışıl. Güneşten korunmak için ellerini gözlerinin üzerine koydular. İkisi de derin bir nefes alıp havadaki bahar kokusunu içine çekti.</span></p>

  <p class="duz" xml:lang="tr"><span class="duz1">Daha iyi bir planları olmadığından, karşılaştıkları hemen her seyyar satıcıdan bir şeyler alarak Boğaz boyu yürümeye başladılar: Kaynamış mısır, midye dolması, irmik helvası, sonunda da koca bir kesekâğıdı ayçekirdeği. Şaşmaz bir ritimle başladılar çitlemeye. Yiyecekten yiyeceğe geçtikleri gibi konudan konuya geçtiler. Her şeyi konuşabilirlerdi, üç konu hariç: Cinsellik, erkekler ve babalar. Birbirine halen yabancı olan genç kadınlar arasında bu üç konunun dokunulmazlığı vardı.</span></p>

  <p class="duz" xml:lang="tr"><span class="duz1">“Aileni sevdim” dedi Armanuş. “Hayat dolular.”</span></p>

  <p class="duz" xml:lang="tr"><span class="duz1">“Ya ne demezsin” dedi Asya, kolundaki bilezikleri şıngırdatarak. Üzerinde vişne rengi çiçek desenleri olan, uzun, açık yeşil bir hipi eteği giymişti, yamalı bohça bir çantası vardı ve bir sürü takısı –cam boncuktan kolyeler, bilezikler, neredeyse her parmağında gümüş yüzükler. Onun yanında Armanuş kot pantolonu ve tüvit ceketiyle kendini giysi fukarası hissediyordu.</span></p>

  <p class="duz" xml:lang="tr"><span class="duz1">“Her iyi şeyin bir de kötü tarafı var” dedi Asya. “Kadınlarla dolu bir evde tek çocuk olarak doğmak zor iş, sevgileriyle boğuyorlar. Tek çocuk olarak etrafındaki bütün yetişkinlerden daha olgun olman gerekiyor. Bu kadar sevilip esirgendiğim, birinci sınıf bir okula gönderildiğim ve bu ülkede mümkün olan en iyi eğitimi aldığım için minnettarım. Ama esas mesele benden hayatta yapamadıkları, kendi içlerinde ukde kalan tüm şeyleri yapmamı beklemeleri. Ne demek istediğimi anlıyor musun?”</span></p>

  <p class="duz" xml:lang="tr"><span class="duz1">Armanuş gayet iyi anlıyordu, gayet tanıdık olan bu hikâyeyi.</span></p>

  <p class="duz" xml:lang="tr"><span class="duz1">“Sonuçta aynı anda hepsinin hayallerini gerçekleştirmek için deli gibi çalışmam gerekti. İngilizceyi altı yaşında öğrenmeye başladım. Bununla kalsa sorun yoktu. Ertesi sene Fransızca öğrenmem için özel öğretmen tutuldu. Dokuz yaşına geldiğimde hiç alakam ve yeteneğim olmadığı halde bir sene boyunca bana keman çaldırdılar. Ondan sonra evimizin yakınlarında bir buz pateni sahası açıldı ve teyzelerim patenci olmama karar verdiler. Beni parıltılı elbiselerle saltolar atarken hayal etmek hoşlarına gittiği için. Avrupa şampiyonu olup buz pistlerinde milli marşımızı çaldıracaktım! Katarina Witt’in Türk versiyonu ben olacaktım! Sonuçta ne oldu? Kendimi pistte kıçımın üstüne düşerken buldum! Buz üstündeki patenlerin cızırtısı hâlâ tüylerimi diken diken eder.”</span></p>

  <p class="duz" xml:lang="tr"><span class="duz1">Armanuş kibarlıktan gülmemeyi başardı, ama Asya’nın uluslararası bir müsabakada saltolar atan imgesine gülmemekte zorlandı.</span></p>

  <p class="duz" xml:lang="tr"><span class="duz1">“Sonra bir ara uzun mesafe koşucusu olmamı istediler. Yeterince çalışırsam Türkiye’yi Olimpiyat Oyunları’nda temsil eden müthiş bir atlet olacaktım! Bu memelerle beni kadınlar maratonunda yarışırken hayal edebiliyor musun Allah aşkına!”</span></p>

  <p class="duz" xml:lang="tr"><span class="duz1">Armanuş bu sefer kahkahasını bastırmadı.</span></p>

  <p class="duz" xml:lang="tr"><span class="duz1">“Şu kadın atletler bu işi nasıl yapıyorlar bilmiyorum ama hepsinin göğüsleri tahta gibi. Memelerini küçültmek için erkeklik hormonu filan alıyorlar herhalde. Benim gibi kadınlar atlet olmak için yaratılmamış; fiziğin en temel kanunlarına aykırı. Düşün bir kere. Vücut ivme kanunu uyarınca hız kazanarak ilerliyor. Hızındaki değişim miktarı vücuda verilen güçle orantılı ve aynı yönde olmak durumunda, değil mi? Sonra ne oluyor peki? Memeler de ivme kazanıyor, ama tümüyle kendilerine has aksak bir ritimle. Sen öne doğru koşuyorsun, memeler yukarı aşağı iniyor ve sonunda seni yavaşlatıyorlar. Eylemsizlik kanunu artı yerçekimi kanunu! Kazanmanın imkânı yok. Ay nasıl utanç vericiydi” diye ekledi Asya heyecanla. “Allah’a şükür, o safha çabuk atlatıldı. Ondan sonra resim ve heykel dersleri aldım. Derken maalesef beni baleye yazdırdılar. Yakın zamana kadar baleye gittim, sonunda annem dersleri her fırsatta astığımı anlayıp beni azat etti. Şimdilik beni kendi halime bırakmış görünüyorlar, ama her an bir teyzemin aklına yeni bir fikir gelebilir ve bir de bakmışsın ben gene olmadık kurslara yazılmışım.”</span></p>

  <p class="duz" xml:lang="tr"><span class="duz1">Armanuş başka birinin hayatında kendi hayatının belirleyici öğelerini bulmanın verdiği aşinalık duygusuyla başını salladı. Kendi halalarının abartılı sevgileriyle ilgili pek çok şey anlatabilirdi. Onun yerine bir soru sordu:</span></p>

  <p class="duz" xml:lang="tr"><span class="duz1">“Anlayamadığım bir şey var. Havaalanına birlikte geldiğin hanım, hep mini etek giyen...” Armanuş kıkırdadı ama hemen kendini topladı. “Zeliha... o senin annen değil mi? Ama ona anne demiyorsun... yanılıyor muyum?”</span></p>

  <p class="duz" xml:lang="tr"><span class="duz1">“Doğru, biraz kafa karıştırıcı. Bazen benim bile kafam karışıyor” dedi Asya günün ilk sigarasını yakarken. Armanuş’un sigaradan hoşlanmadığını fark etmişti. Sigaranın dumanını öteki yana, Armanuş’tan mümkün olduğunca uzağa üfledi, ama rüzgâr dumanı dosdoğru üstlerine taşıdı.</span></p>

  <p class="duz" xml:lang="tr"><span class="duz1">“Anneme tam olarak ne zaman ‘teyze’ demeye başladığımı hatırlamıyorum. Belki baştan beri, ta en baştan.” Asya sigara dumanından iki mükemmel halka yaptı ama rüzgâr ikisini de dağıttı.</span></p>

  <p class="duz" xml:lang="tr"><span class="duz1">Asya bir an duralayıp Armanuş’a baktı göz ucuyla. Yeni arkadaşının profilini çıkartmayı bitirmemişti, ama onu “hanım hanımcık bir kız” olarak sınıflandırmıştı. Aklı başında, son derece halim selim bir kızdı bu ve eğer hayat tarzında sigara sunturlu bir küfürse, Asya’nın diğer habis alışkanlıklarını kabul etmesi söz konusu bile olamazdı.</span></p>

  <p class="duz" xml:lang="tr"><span class="duz1">“Hepsi de anne rolü oynayan teyzelerimin arasında büyüdüm. Benim kişisel trajedim bir bakıma dört kadının tek çocuğu olmamdı. Herhalde farkına varmışsındır, Feride Teyzem biraz çatlaktır, hiç evlenmedi. Bir sürü işe girdi çıktı. Manik evredeyken mükemmel bir tezgâhtardı. Cevriye Teyzem mutlu bir evlilik yaptı, ama sonra kocasıyla birlikte hayatının neşesini de kaybetti. Ondan sonra kendini tarih öğretmenliğine verdi. Aramızda kalsın, bence cinsellikten hoşlanmıyor ve insan vücudunun ihtiyaçlarını iğrenç buluyor! Tabii en büyükleri Banu Teyze var. Dünya iyisidir. Kimseyi incittiğini görmedim bugüne kadar. Yüreği geniştir en büyük teyzemin. Ama işte çok çekti. Kâğıt üzerinde hâlâ evli ama kocasını nadiren görür. İki oğlu vardı, ama ikisi de öldü. Bu ailenin erkekleri lanetlidir. Uzun yaşamazlar.”</span></p>

  <p class="duz" xml:lang="tr"><span class="duz1">Armanuş bu lafı nasıl yorumlayacağını bilemediğinden içini çekti.</span></p>

  <p class="duz" xml:lang="tr"><span class="duz1">“Yani Banu Teyze’nin Allah’a sığınmasını anlayabiliyorum” diye ekledi Asya kolyesinin boncuklarıyla oynayarak. “Neyse demek istediğim, doğduğum zaman kendimi dört teyze-anne ya da dört anne-teyzeyle çevrili buldum. Ya hepsine ‘anne’ diyecektim ya da anneme ‘teyze’ diyecektim. Galiba teyze demek kolayıma geldi. Zeliha Teyze!”</span></p>

  <p class="duz" xml:lang="tr"><span class="duz1">“Peki ama annen bu işe bozulmadı mı?”</span></p>

  <p class="duz" xml:lang="tr"><span class="duz1">Açık denize doğru giden pas rengi bir şilebi fark etmesiyle Asya’nın yüzünün canlanması bir oldu. Boğaz’dan kayıp giden gemileri seyretmeyi severdi. Nasıl yaşardı acaba mürettebat? Şehri onların gözünden görebilmek isterdi. Sürekli hareket halinde olan bir denizcinin gözünden nasıldı acaba yerleşiklerin hayatı?</span></p>

  <p class="duz" xml:lang="tr"><span class="duz1">“Yo, bozulmadı. Bana hamile kaldığında on dokuz yaşındaymış. Kulağa tuhaf gelecek ama anne dememem onu rahatlatmış olmalı. Dört kardeşin dördü de teyzelerimdi teoride. Bir şekilde bu unvan annemin işlediği günahı toplum nezdinde daha az görünür hale getirdi. Aslını istersen ona teyze demeye beni bizzat kendisinin cesaretlendirdiğini düşünüyorum. En azından bir müddet, sonra da alışkanlığın üstesinden gelmek mümkün olmadı.”</span></p>

  <p class="duz" xml:lang="tr"><span class="duz1">“Ondan hoşlandım” dedi Armanuş, ama sonra kafa karışıklığıyla durakladı. “Hangi günahtan bahsediyorsun?”</span></p>

  <p class="duz" xml:lang="tr"><span class="duz1">“Gayrimeşru bir çocuk doğurmaktan. Annem...” Asya doğru kelimeyi ararken burnunu buruşturdu, “... ailedeki kara koyundur. Evlilikdışı çocuk doğuracak kadar asi.”</span></p>

  <p class="duz" xml:lang="tr"><span class="duz1">Bir Rus tankeri geçiyordu şimdi. Kıyıya küçük dalgalar çarptı.</span></p>

  <p class="duz" xml:lang="tr"><span class="duz1">“Etrafta bir baba olmadığını fark ettim, ama ölmüş filan olabileceğini düşünmüştüm” dedi Armanuş kekeleyerek. “Üzgünüm.”</span></p>

  <p class="duz" xml:lang="tr"><span class="duz1">“Babam ölmedi diye mi üzülüyorsun?” dedi Asya gülerek. Kıpkırmızı kesilen Armanuş’a hınzır bir bakış fırlattı.</span></p>

  <p class="duz" xml:lang="tr"><span class="duz1">“Ama haklısın biliyor musun” dedi Asya nice sonra, gözlerinde tekinsiz bir parıltıyla. “Ben de böyle hissediyorum zaman zaman. Yani babam ölmüş olsaydı bu belirsizlik de sona ermiş olacaktı. Beni en çok çileden çıkaran bu. Kim olduğunu, neye benzediğini düşünmeden edemiyorum. İnsanın babasının nasıl bir adam olduğuna dair hiçbir fikri olmadığında, hayal gücü devreye girip boşluğu dolduruyor. Düşünsene belki de karşılaştık babamla. Belki her gün televizyonda seyrediyor ya da sesini radyoda duyuyorum, o olduğunu bilmeden. Belki günün birinde bir yerde burun buruna geleceğiz, bilmeden yanından geçip gideceğim. Babamla aynı otobüse binebiliriz; belki dersten sonra konuştuğum hocadır, sergisine gittiğim fotoğrafçı ya da şu seyyar satıcıdır... Kim bilir.”</span></p>

  <p class="duz" xml:lang="tr"><span class="duz1">Dönüp aynı anda dikkatle baktılar Asya’nın nutuğuna konu mankeni olan seyyar satıcıya. Kalem bıyıklı, ellili yaşlarda, tüysiklet bir adamdı. Önündeki camlı el arabasında çeşit çeşit turşularla dolu koca koca kavanozlar vardı. İki genç kadının böyle ilgisine mazhar olmaktan memnun sırıttı. Armanuş kızararak yüzünü çevirdi, Asya ise kaşlarını çatıp turşucuya ters ters baktı.</span></p>

  <p class="duz" xml:lang="tr"><span class="duz1">“Yani annen sana hâlâ babanın kim olduğunu söylemedi mi?” diye çekinerek sordu Armanuş tekrar yola koyulduklarında.</span></p>

  <p class="duz" xml:lang="tr"><span class="duz1">“Annem nevi şahsına münhasır bir yaratıktır! Öyle de inatçıdır ki... Görüp göreceğin en demir iradeli kadındır. İçinden gelmezse bana hiçbir şey anlatmaz. Diğerlerinin de babamın kimliğini bildiğini sanmıyorum. Sanmam ki kimseye söylemiş olsun. Hoş, bilseler bile benimle paylaşmazlardı ya. Kimse bana bir şey açıklamaz. Kazancı ailesinde sürgünüm ben, aile arşivlerindeki her türlü tehlikeli bilgiden ve sırdan uzak tutuluyorum. Beni korumak adına kendilerinden ayırdılar.” Asya çitlediği çekirdeğin kabuklarını hınçla tükürdü: “Bir müddet sonra karşılıklı bir oyuna dönüştü; onlar beni maziden uzak tuttukça, ben de onları kendi sırlarımdan dışladım.”</span></p>

  <p class="duz" xml:lang="tr"><span class="duz1">Aynı anda ikisi de yavaşladı. Denizde, topu topu elli metre ötelerinde, küçük bir teknenin burnunda ayakta durmuş, bir elinde dumanı tüten bir sigara, diğer elinde ise sarı, turuncu ve mor balonlar tutan bir adam vardı. Baloncu mavi suların üzerinde nasıl bir renk şölenine dönüştüğünün, ne denli nefes kesici bir seyir malzemesi sunduğunun farkında değildi. Armanuş ile Asya balonlar ufukta kaybolana kadar bu manzarayı sessizce seyrettiler.</span></p>

  <p class="duz" xml:lang="tr"><span class="duz1">“Bir yerlere oturalım” dedi Asya, gördüğü güzellikten yorgun düşmüş gibi. Yakınlarda salaş bir kır kahvesi vardı.</span></p>

  <p class="duz" xml:lang="tr"><span class="duz1">“Ne tip müzik dinlersin?” diye sordu Asya, boş bir masa bulup içeceklerini ısmarlar ısmarlamaz –Asya limonlu çay, Armanuş buzlu diyet kola. Müzik, Asya’nın dünyayla başlıca bağlantısı olduğundan, bu soru aslında karşısındakini daha iyi tanıma gayretiydi.</span></p>

  <p class="duz" xml:lang="tr"><span class="duz1">“Klasik müzik severim, bir de Ermeni müziği ve caz...” dedi Armanuş. “Ya sen?”</span></p>

  <p class="duz" xml:lang="tr"><span class="duz1">“Biraz farklı” dedi Asya sebebini bilmeden kızararak. “Bir müddet hayli sert şeyler dinledim, bilirsin, alternatif müzik, punk, post-punk, endüstriyel metal, death metal, darkwave, psychedelic, biraz üçüncü dalga ska, biraz gotik... öyle şeyler.”</span></p>

  <p class="duz" xml:lang="tr"><span class="italik1">Öyle şeyleri</span> <span class="duz1">yoz ergenlerin ya da karakterden ziyade hiddet sahibi, yönünü şaşırmış yetişkinlerin paylaştığı kayıp bir müzik türü olarak görmeye alışık olan Armanuş şaşırarak, “Sahi mi?” diyebildi sadece.</span></p>

  <p class="duz" xml:lang="tr"><span class="duz1">“Evet, ama bir sene önce Johnny Cash’e demir attım. Orada da kaldım. O zamandan beri başka bir şey dinlemiyorum. Cash’e tapıyorum. İçimi öyle bir daraltıp karartıyor ki, yaşadığımı hissediyorum.”</span></p>

  <p class="duz" xml:lang="tr"><span class="duz1">“Peki hiç yerli müzik dinlemiyor musun? Türk müziği... ne biliyim, Türk popu...”</span></p>

  <p class="duz" xml:lang="tr"><span class="duz1">“Türk müziği mi? Eksik olsun” dedi Asya, yapışkan bir seyyar satıcıyı kapıdan kovarcasına elini sallayarak.</span></p>

  <p class="duz" xml:lang="tr"><span class="duz1">Bir zihinsel sınıra tosladığını anlayan Armanuş üstelemedi. Belki de kendi köklerinden nefret etmek Türklerin sık sık yaşadığı bir derttir, sonucuna vardı.</span></p>

  <p class="duz" xml:lang="tr"><span class="duz1">Asya çayını bitirdikten sonra ekledi: “Feride Teyzem hoşlanır o tarzdan. Gerçi bazen şarkılarla mı yoksa şarkıcıların saçlarıyla mı daha çok ilgilendiğine emin olamıyorum.”</span></p>

  <p class="duz" xml:lang="tr"><span class="duz1">İkinci diyet kolasını yarılayan Armanuş, Asya’ya ne tip romanlar okuduğunu sordu. Edebiyat, dünyayla başlıca bağlantısı olduğundan, bu soru aslında karşısındakini daha iyi tanıma gayretiydi.</span></p>

  <p class="duz" xml:lang="tr"><span class="duz1">“Okumayı severim ama edebiyat değil...”</span></p>

  <p class="duz" xml:lang="tr"><span class="duz1">Kızlı oğlanlı bir grup kafeye geldiler ve Armanuş ile Asya’nın karşısındaki masaya oturdular. Oturur oturmaz da her şeyle, herkesle dalga geçmeye başladılar. Plastik sandalyelerle, mütevazı içeceklerin durduğu cam dolaplarla, mönüdeki şeylerin İngilizce çevirilerindeki hatalarla ve garsonların giydiği</span> <span class="italik1">I love İstanbul</span> <span class="duz1">tişörtleriyle... Asya ve Armanuş patırtıdan rahatsız olup, sandalyelerini birbirlerine yaklaştırdılar.</span></p>

  <p class="duz" xml:lang="tr"><span class="duz1">“Felsefe okumayı severim, bilhassa siyaset felsefesi. Benjamin, Adorno, Gramsci, biraz Zizek... bir de Deleuze. Onları severim. Sanırım soyutlamaları seviyorum. Varoluşçuluk da çok ilgimi çeker.” Asya bir sigara daha yakıp dumanların arasından sordu: “Ya sen?”</span></p>

  <p class="duz" xml:lang="tr"><span class="duz1">Armanuş çoğu Rus ve Doğu Avrupalı uzun bir yazarlar listesi saydı.</span></p>

  <p class="duz" xml:lang="tr"><span class="duz1">“Gördün mü?” dedi Asya. “Hayatta en sevdiğin meşgale söz konusu olduğunda sen de tercihlerinde yerel takılmıyorsun... Okuma listen bana hiç de Ermeni gelmedi.”</span></p>

  <p class="duz" xml:lang="tr"><span class="duz1">Armanuş hafifçe kaşını kaldırdı. “Edebiyatın gelişmek için özgürlüğe ihtiyacı vardır” dedi başını sallayarak. “Ermeni edebiyatını geliştirmek için pek fazla özgürlüğümüz olamadı ki...”</span></p>

  <p class="duz" xml:lang="tr"><span class="duz1">Bir sınıra tosladığını anlayan Asya üstelemedi. Belki de kendine acımak Ermenilerin sık sık yaşadığı bir derttir, sonucuna vardı.</span></p>

  <p class="duz" xml:lang="tr"><span class="duz1">Arkalarındaki gençler sessiz sinema oynamaya başladılar. Çilli, kızıl saçlı bir kız belirlenen film adını jestlerle anlatmaya başladı; her hareketinde karşı ekip bağıra çağıra gülüyordu. Sessizlik üzerine kurulu bir oyunun bu kadar şamata yaratması ironikti.</span></p>

  <p class="duz" xml:lang="tr"><span class="duz1">Arka plandaki şamata yüzünden bir anlığına dikkati dağılan Armanuş, sınırları zorlamama kararını çiğnedi: “Dinlediğin müzik çok Batılı. Neden kendi kökenlerine uygun müzikler dinlemiyorsun?”</span></p>

  <p class="duz" xml:lang="tr"><span class="duz1">“Ne demek kendi kökenlerine uygun?..” Asya şaşırmışa benziyordu. “Biz Batılıyız.”</span></p>

  <p class="duz" xml:lang="tr"><span class="duz1">“Hayır, değilsiniz. Türkler düpedüz Ortadoğuludur ama nedense bunu sürekli inkâr ederler. Eğer biz Ermenilerin de kendi evimizde kalmamıza izin vermiş olsaydınız bizler de diyaspora halkı olmak yerine Ortadoğulu kalacaktık” dedi Armanuş ve anında pişman oldu, çünkü bu kadar sert konuşmak istememişti.</span></p>

  <p class="duz" xml:lang="tr"><span class="duz1">Asya düşünceli düşünceli sol yanağındaki et beniyle oynadı. “Ne demek istiyorsun?”</span></p>

  <p class="duz" xml:lang="tr"><span class="duz1">“Ne mi demek istiyorum? Sultan Hamid’in Pantürkçü, Panislamcı boyunduruğundan bahsediyorum. 1909 Adana katliamlarından ya da 1915 tehcirinden... Bunlar sana bir şey hatırlattı mı? Ermeni soykırımı diye bir şey duymadın mı hiç?”</span></p>

  <p class="duz" xml:lang="tr"><span class="duz1">“Ben daha on dokuz yaşındayım” dedi Asya omzunu silkerek.</span></p>

  <p class="duz" xml:lang="tr"><span class="duz1">Çilli kız verilen süre içinde film ismini anlatamadığından yerini başka bir oyuncu aldı –âdemelması her hareketiyle boynundan fırlayan uzun boylu, yakışıklı bir oğlan. Oğlan iki elini de havaya kaldırarak hayali, yuvarlak bir nesneyi ellerinin arasında tuttu ve kokladı. Takım arkadaşları ne dediğini anlamamıştı, ama rakip takım gülmekten iki büklüm oldu.</span></p>

  <p class="duz" xml:lang="tr"><span class="duz1">“On dokuz yaşında olman tarih bilincinden yoksun olmanı gerektirmez” diye çıkıştı Armanuş. Asya’nın gözlerinin içine baktı. “Nasıl bu kadar pervasız ve gamsız olabilirsin?”</span></p>

  <p class="duz" xml:lang="tr"><span class="duz1">Asya ne pervasız ne gamsız kelimelerinin anlamlarını bildiğinden hiç üzerine alınmadı. Topak topak bulutlar ardından güneşin bir anlığına görünmesinin tadını çıkararak bir süre sessiz kaldı. Sonra mırıldandı: “Tarih seni kendine esir etmiş.”</span></p>

  <p class="duz" xml:lang="tr"><span class="duz1">“Ama aynı tarih senin için bir anlam ifade etmiyor öyle mi?” dedi Armanuş sesinde hem şüphe hem küçümsemeyle.</span></p>

  <p class="duz" xml:lang="tr"><span class="duz1">“Ne faydası var ki?” dedi Asya sertçe. “Geçmişi bilsem ne olacak? Kolektif hafıza da bireysel hafıza da sadece yüktür omuzlarımızda.”</span></p>

  <p class="duz" xml:lang="tr"><span class="duz1">Armanuş başını çevirince ister istemez gençlere dönmüş oldu. Gözlerini kısarak anlatıcı çocuğun hareketlerine yoğunlaştı. Asya da dönüp oyunu seyretmeye başlamıştı ki kendini tutamayıp cevabı söyleyiverdi: “Otomatik Portakal... “</span></p>

  <p class="duz" xml:lang="tr"><span class="duz1">Gençler, oyunlarına katılan yan masadaki iki genç kadına bakarak kahkahalara boğuldular. Asya kıpkırmızı kesildi, Armanuş başını çevirdi. Hemen hesabı ödeyip sokağa çıktılar.</span></p>

  <p class="duz" xml:lang="tr"><span class="duz1">“Tarihin esir etmesi meselesine dönersek” dedi Armanuş, tekrar deniz kenarındaki yola indiklerinde, “barındırdığı bütün acıya rağmen bugün bizleri hayatta ve bir arada tutan tarihtir.”</span></p>

  <p class="duz" xml:lang="tr"><span class="duz1">“Eğer öyleyse bu herkese nasip olmayan büyük bir ayrıcalık” diye cevap verdi Asya.</span></p>

  <p class="duz" xml:lang="tr"><span class="duz1">“Nasıl yani?”</span></p>

  <p class="duz" xml:lang="tr"><span class="duz1">“Devamlılık hissi müthiş bir ayrıcalık. İnsanı dayanışma ruhu olan bir grubun parçası yapar” dedi Asya. “Beni yanlış anlama lütfen. Tarihin ailen için ne kadar mühim ve trajik olduğunu görebiliyorum ve ne olursa olsun anılarınızı canlı tutma isteğinize saygı duyuyorum, atalarınızın acıları unutulmasın diye. Ama yollarımız tam da burada ayrılıyor. Seninki bir hatırlama seferi, bir nevi hafıza fetişizmi. Bana gelince, Cicianne gibi olmayı tercih ederim, keşke hiçbir şey hatırlamasam.”</span></p>

  <p class="duz" xml:lang="tr"><span class="duz1">“Geçmiş seni neden bu kadar korkutuyor?”</span></p>

  <p class="duz" xml:lang="tr"><span class="duz1">Asya’nın onuruna dokundu. “Korkutmuyor!” İstanbul lodosunun kaprisli esintileri uzun eteğini ve sigarasının dumanını sağa sola savururken bir an duraladı. “Sadece geçmiş değil, gelecek odaklı olmayı yeğlerim, hepsi bu.”</span></p>

  <p class="duz" xml:lang="tr"><span class="duz1">“İkisinden birini seçmek zorunda değiliz ki” diye üsteledi Armanuş.</span></p>

  <p class="duz" xml:lang="tr"><span class="duz1">“Ben zorundayım. Bütün samimiyetimle söylüyorum, benim gibi birisi geçmişe odaklanamaz, neden biliyor musun?” diye sordu Asya uzun bir beklemeden sonra. “Geçmişimi umursamadığımdan değil. Hakkında hiçbir şey bilmediğim için. Bence geçmişteki olayları bilmek, hiç bilmemekten iyi.”</span></p>

  <p class="duz" xml:lang="tr"><span class="duz1">Armanuş’un yüzünden bir şaşkınlık ifadesi geçti. “Ama demin geçmişini bilmek istemediğini söyledin. Şimdi başka şey diyorsun.”</span></p>

  <p class="duz" xml:lang="tr"><span class="duz1">“Öyle mi?” dedi Asya. “Şöyle diyelim, bu konuda içimde çelişkili sesler var.” Arkadaşına hınzırca baktı ama sonra sesi biraz daha ciddileşti. “Geçmişim hakkında tek bildiğim bir şeylerin yanlış olduğu, ama neyin yanlış olduğu bilgisini katiyen edinemeyeceğim. Benim için tarih şimdi başlıyor, zaman içinde bir süreklilik yok. Daha babanın bile izini süremiyorsan, nasıl atalarına bağlı hissedeceksin ki kendini? Belki babamın adını asla öğrenemeyeceğim. Sürekli bunu düşünürsem aklımı kaçırırım. Ben de kendi kendime, neden sırları açığa çıkarmak istiyorsun, diyorum. Geçmişin kısırdöngü olduğunu görmüyor musun? Kapalı devre. Bizi içine çekiyor ve bir tekerleğin üzerindeki sincap gibi koşturuyor. Sonra kendi kendimizi tekrar etmeye başlıyoruz, tekrar tekrar.”</span></p>

  <p class="duz" xml:lang="tr"><span class="duz1">Bozuk yollarda bir aşağı bir yukarı yürürlerken her yaştan meraklı kadınlar çaylarını yudumladıkları balkonlardan onlara bakıyordu. Her mahalle birbirinden öyle farklı görünüyordu ki Armanuş İstanbul’un bir kent labirenti, şehir içinde şehirlerden oluştuğunu düşünmeye başlamıştı. James Baldwin’in de buradayken aynı şeyleri hissedip hissetmediğini merak etti.</span></p>

  <p class="duz" xml:lang="tr"><span class="duz1">Öğleden sonra üçte, yorgun ve aç bir lokantaya daldılar. Asya’nın dediğine göre şehirdeki en iyi tavuk döneri burası yapıyordu. İkisi de birer döner ve koca birer bardak köpüklü ayran aldılar.</span></p>

  <p class="duz" xml:lang="tr"><span class="duz1">“İtiraf etmeliyim ki” dedi Armanuş kısa bir sessizlikten sonra, “İstanbul beklediğimden farklı çıktı. Daha modern, hem korktuğum kadar tutucu değil.”</span></p>

  <p class="duz" xml:lang="tr"><span class="duz1">“Bir ara Cevriye Teyzeme söyle bunu. Acayip sevinir. Ülkemi bu kadar iyi temsil ettiğim için bana madalya verir!”</span></p>

  <p class="duz" xml:lang="tr"><span class="duz1">Karşılaştıklarından beri ilk kez birlikte güldüler.</span></p>

  <p class="duz" xml:lang="tr"><span class="duz1">“Seni bir yere götürmek isterdim” dedi Asya. “Arkadaşlarla buluştuğumuz küçük bir kafe var. Kafe Kundera.”</span></p>

  <p class="duz" xml:lang="tr"><span class="duz1">“Sahi mi, en sevdiğim yazarlardandır” diye heyecanla bağırdı Armanuş. “Neden bu adı koymuşlar?”</span></p>

  <p class="duz" xml:lang="tr"><span class="duz1">“Sakın bu soruyu orda sorma” dedi Asya. “Bu sonsuz bir tartışma konusu. Aslında her gün yeni bir teori geliştiriyoruz.”</span></p>

  <p class="duz" xml:lang="tr"><span class="duz1">İşte o zaman Armanuş aniden Asya’nın elini tutup sıktı. “Bana bir arkadaşımı hatırlatıyorsun” dedi gölgeli bir tebessümle. “Bu kadar sezgili ve... başkalarının duygularını hem bu kadar iyi kavrayan hem de bu kadar sert köşeleri olan birini tanımamıştım hiç. Bir kişi hariç! Bana en tuhaf arkadaşımı hatırlatıyorsun: Baron Baghdassarian. Öyle çok yönünüz birbirinize benziyor ki ruh ikizi olabilirsiniz.”</span></p>

  <p class="duz" xml:lang="tr"><span class="duz1">“Hadi ya?” dedi Asya, isim ilgisini çekmişti. “Söylesene neye gülüyorsun?”</span></p>

  <p class="duz" xml:lang="tr"><span class="duz1">“Kusura bakma, kaderin bu cilvesine gülmeden edemedim” dedi Armanuş. “Bütün tanıdıklarım arasında en ama en en en Türk düşmanı kişidir Baron Baghdassarian.”</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">O gece Kazancı kadınları derin uykudayken Armanuş pijamasıyla yataktan çıktı, küçük masa lambasının ışığını yaktı ve ses çıkarmamak için azami gayret göstererek dizüstü bilgisayarını açtı. Daha önce internete bağlanmanın ne kadar kulak tırmalayıcı bir gürültüsü olduğunu hiç fark etmemişti. Telefon numarasını çevirdi, network kodunu buldu ve Cafe Constantinopolis’e girmek için şifresini yazdı. Her zamanki gibi sitedeki diğer tartışma gruplarını atlayıp doğrudan Anuş Ağacı’na tıkladı.</span></p>

  <p class="duz" xml:lang="tr"><span class="duz1">“</span><span class="italik1">Madam Sürgün Ruhum, nerelerdeydin? Meraktan öldük! Nasılsın?</span><span class="duz1">”</span></p>

  <p class="duz" xml:lang="tr"><span class="duz1">Sorular yağmaya başlamıştı.</span></p>

  <p class="duz" xml:lang="tr"><span class="duz1">“</span><span class="italik1">İyiyim”</span> <span class="duz1">yazdı Madam Sürgün Ruhum. “</span><span class="italik1">Ama babaannemin evini bulamadım. Yerine çirkin modern bir bina yapmışlar. Gitmiş. İzi bile kalmamış... İz yok, kayıt yok, yüzyıl başı o binada yaşamış Ermeni ailesini hatırlayan kimse yok.</span><span class="duz1">”</span></p>

  <p class="duz" xml:lang="tr"><span class="duz1">“</span><span class="italik1">Çok üzüldüm canım”</span> <span class="duz1">yazdı Leydi Tavuskuşu/Siramark. “</span><span class="italik1">Ne zaman döneceksin?</span><span class="duz1">”</span></p>

  <p class="duz" xml:lang="tr"><span class="duz1">“</span><span class="italik1">Hafta sonuna kadar kalacağım”</span> <span class="duz1">cevabını verdi Madam Sürgün Ruhum</span><span class="italik1">.</span> <span class="duz1">“</span><span class="italik1">Tam bir macera yaşıyorum. Şehir güzel. San Francisco’yu andırıyor, yokuşlu sokaklar, sürekli deniz kokusu, en beklenmedik yerlerde en bohem yüzler. Burası bir labirent şehir. Şehir içinde şehirlerden müteşekkil. Bu arada mutfakları bir harika. Her Ermeni burada cennete düşmüş gibi olur.</span><span class="duz1">”</span></p>

  <p class="duz" xml:lang="tr"><span class="duz1">Armanuş ne yazdığını fark ederek panikle bir an durdu. “</span><span class="italik1">Yani yemek açısından”</span> <span class="duz1">diye ekledi çabucak.</span></p>

  <p class="duz" xml:lang="tr"><span class="duz1">“</span><span class="italik1">Yav sen bizim savaş muhabirimizdin, ama Türk gibi konuşmaya başlamışsın! Bana bak, seni asimile edip Türkleştirmediler değil mi?</span><span class="duz1">” Anti Kavurma’ydı bu.</span></p>

  <p class="duz" xml:lang="tr"><span class="duz1">Armanuş derin bir nefes aldı.</span></p>

  <p class="duz" xml:lang="tr"><span class="duz1">“</span><span class="italik1">Aksine. Kendimi hiç bu kadar Ermeni hissetmemiştim. Ermeniliğimi tam manasıyla hissedebilmem için Türkiye’ye gelip Türklerle karşılaşmam gerekiyormuş... Yanlarında kaldığım aile o kadar ilginç ki. Bir yanıyla kendi aileme benzetiyorum Kazancıları; bir yanıyla da hiçbir şeye benzetemiyorum çünkü akıldışılık gündelik akışın ayrılmaz bir parçası. Marquez romanlarında gibiyim. Kız kardeşlerden birisi dövme sanatçısı, diğeri falcı, diğeri tarih öğretmeni, dördüncüsü uçuk bir tip ya da Asya’nın deyimiyle tam mesai çatlak.</span><span class="duz1">”</span></p>

  <p class="duz" xml:lang="tr"><span class="duz1">“</span><span class="italik1">Asya da kim?</span><span class="duz1">” yazdı hemen Leydi Tavuskuşu/Siramark.</span></p>

  <p class="duz" xml:lang="tr"><span class="duz1">“</span><span class="italik1">Evin kızı. Dört annesi olan, hiç babası olmayan genç bir kadın. Tam bir roman karakteri, bol bol öfke, ironi ve zekâ sahibi. İyi bir Dostoyevski karakteri olurdu.</span><span class="duz1">”</span></p>

  <p class="duz" xml:lang="tr"><span class="duz1">Armanuş, Baron Baghdassarian’ın nerede olduğunu merak ediyordu ama soramadı.</span></p>

  <p class="duz" xml:lang="tr"><span class="duz1">“</span><span class="italik1">Madam Sürgün Ruhum, kimseyle soykırımı konuştun mu?</span><span class="duz1">” Bedbaht Ev Kadını’ydı soran.</span></p>

  <p class="duz" xml:lang="tr"><span class="duz1">“</span><span class="italik1">Denedim ama zor. Evdeki kadınlar ailemin hikâyesini samimi bir alaka ve üzüntüyle dinlediler, ama ondan öteye geçemiyorlar. Türklerin gözünde geçmiş başka bir ülke.</span><span class="duz1">”</span></p>

  <p class="duz" xml:lang="tr"><span class="duz1">“</span><span class="italik1">Kadınlarından bu kadar çıkıyorsa erkeklerinden hiç umutlu değilim...</span><span class="duz1">” diye araya girdi Sappho’nun Kızı.</span></p>

  <p class="duz" xml:lang="tr"><span class="duz1">“</span><span class="italik1">Doğrusu henüz bir Türk erkeğiyle konuşma fırsatını bulamadım”</span> <span class="duz1">yazdı Madam Sürgün Ruhum, bu durumun daha yeni farkına vararak. “</span><span class="italik1">Ama bir iki güne kadar Asya beni arkadaşlarıyla sürekli takıldıkları kafeye götürecek. En azından orada birkaç erkekle karşılaşırım herhalde.</span><span class="duz1">”</span></p>

  <p class="duz" xml:lang="tr"><span class="duz1">“</span><span class="italik1">Aman sen gene de dikkat et, fazla tartışma bu konuda. Hele içki içerseniz dikkatli ol. Alkol insanların en kötü yönlerini açığa çıkarır bilirsin.</span><span class="duz1">”</span> <span class="duz1">Stoacı Alex’ti bu.</span></p>

  <p class="duz" xml:lang="tr"><span class="duz1">“</span><span class="italik1">Merak etmeyin, zaten içmiyorlardır herhalde. Müslümanlar ya! Ama baca gibi sigara içiyorlar.</span><span class="duz1">”</span></p>

  <p class="duz" xml:lang="tr"><span class="duz1">Leydi Tavuskuşu/Siramark: “</span><span class="italik1">Ermenistan’da da öyle, herkes pofur pofur tüttürüyor. Erivan’a daha yeni gittim. Tüm memleket dumanaltı.</span><span class="duz1">”</span></p>

  <p class="duz" xml:lang="tr"><span class="duz1">Armanuş sandalyesinde kımıldandı. İyi de Baron neredeydi? Neden yazmıyordu? Armanuş’a kızmış ya da küsmüş müydü? Onu hiç düşünüyor muydu?.. Özlüyor muydu? Parlayan ekranda bir sonraki satır belirmese kendine bu sorularla işkence etmeye devam edecekti.</span></p>

  <p class="duz" xml:lang="tr"><span class="duz1">“</span><span class="italik1">Söylesene Madam Sürgün Ruhum, Türkiye’ye gittiğinden beri hiç Yeniçerinin Paradoksu’nu düşündün mü?</span><span class="duz1">”</span></p>

  <p class="duz" xml:lang="tr"><span class="duz1">Oydu! O! O! Armanuş önündeki iki satırı tekrar okuduktan sonra yazmaya başladı: “</span><span class="italik1">Evet, düşündüm.</span><span class="duz1">” Ama sonra ne diyeceğini bilemedi. Baron Baghdassarian onun tereddütünü hissetmiş gibi devam etti:</span></p>

  <p class="duz" xml:lang="tr"><span class="duz1">“</span><span class="italik1">O Türk ailesiyle bu kadar iyi anlaşman gerçekten çok hoş. Kendilerince ilginç, iyi kalpli insanlar oldukları konusunda söylediklerine de inanıyorum. İyi de görmüyor musun? Ancak kendi kimliğini inkâr ettiğin müddetçe onların arkadaşısın. Tarih boyunca Türklerle durum hep böyle olmuş. Onlarla arkadaşlık edebilmenin tek yolu bu: Onlar Türklüklerinden feragat etmeyecek, ama biz Ermeniliğimizden feragat edeceğiz. Mimar Sinan’ı hatırla! Onlardan biri gibi hareket ettiğin müddetçe toplumsal merdivenin en üst basamağına kadar tırmanabilir, hatta tarihlerinde ‘en büyük Türk mimarı’ diye yer bulabilir, teveccühlerini kazanabilirsin.</span><span class="duz1">”</span></p>

  <p class="duz" xml:lang="tr"><span class="duz1">Armanuş hüzünlenerek dudaklarını kemirdi. Odanın öteki tarafında, Asya yatakta kâbus görüyormuş gibi sağa sola döndü ve anlaşılmaz bir şeyler mırıldandı.</span></p>

  <p class="duz" xml:lang="tr"><span class="duz1">“</span><span class="italik1">Ermenilerin arzusu kaybımızın ve çektiğimiz derin acının tanınmasıdır. Hakiki insani ilişkilerin gelişebilmesi için en temel gereklilik bu. Türklere şunu diyoruz: ‘Bakın biz yas tutuyoruz, neredeyse bir asırdır yas tutuyoruz çünkü sevdiklerimizi kaybettik, evlerimizden çıkarıldık, toprağımızdan kovulduk, eşyalarımızdan olduk, hayvan muamelesi gördük, koyun gibi kesildik. Doğru düzgün haysiyetli bir ölüm bile esirgendi bizden. Dedelerimize ninelerimize çektirdiğiniz acı bile onu takip eden sistematik inkârdan daha çok yaralamadı bizleri...’ Söylesene, bunları dillendirirsen Türkler sana nasıl tepki verir? Olumsuz! Türklerle arkadaş olmanın tek bir yolu var: Onlar kadar bilgisiz ve unutkan olmak. Velhasıl, onlar geçmişin hatırlanmasında bize katılmadıklarına göre bizim geçmişin göz ardı edilmesinde onlara katılmamız bekleniyor.</span><span class="duz1">”</span></p>

  <p class="duz" xml:lang="tr"><span class="duz1">Aniden kapı hafifçe tıklatıldı, sonra ısrarla tekrar ve tekrar. Yüreği ağzına gelen Armanuş sandalyesinde dikildi. Gayriihtiyari bilgisayar ekranını indirdi. “Evet” diye fısıldadı.</span></p>

  <p class="duz" xml:lang="tr"><span class="duz1">Kapı usulca açıldı ve Banu Teyze belirdi. Başında pembe, gevşek bağlanmış bir eşarp, üzerinde de uzun, açık renk bir gecelik vardı. Namaz kılmak için kalkınca kızların odasından sızan ışığı fark edip meraklanmıştı.</span></p>

  <p class="duz" xml:lang="tr"><span class="duz1">Banu Teyze İngilizceden yana eksikliğini hissettiği bütün kelimelerin rahatsızlığı yüzüne kazınmış vaziyette, sessiz sinema oynuyormuş gibi bir dizi hareket yaptı. Başını salladı, kaşlarını çattı sonra gülerek parmağını önce bilgisayara sonra ona doğru salladı. Armanuş bütün bunları şöyle yorumladı: “Çok ders çalışıyorsun evladım. Kendini bu kadar yorma.”</span></p>

  <p class="duz" xml:lang="tr"><span class="duz1">Ardından Banu Teyze bir tabakla çıkageldi. Gülümseyerek Armanuş’un omzunu sıvazladı ve kapıyı yavaşça kapatarak çıkıp gitti. Getirdiği tabağın içinde iki portakal vardı, soyulmuş ve dilimlenmiş.</span></p>

  <p class="duz" xml:lang="tr"><span class="duz1">Tekrar ekranı kaldıran Armanuş, bir yandan portakal dilimlerini yerken, bir yandan da Baron Baghdassarian’a ne cevap yazacağını düşünmeye koyuldu.</span></p>

  <div class="calibre2" id="calibre_pb_9"></div>
</body>
</html>
