<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BABA_VE_PIC.xhtml</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  @font-face {
    font-family: Serif12 Beta;
    font-style: italic;
    font-weight: bold;
    src: url(../Fonts/Serif12Beta-BoldItalic0001.ttf)
    }
  @font-face {
    font-family: Times New Roman;
    font-style: normal;
    font-weight: normal;
    src: url("Fonts/Times New Roman")
    }
</style>
</head>

<body class="calibre">
  <h1 class="bolum-ismi" id="toc-anchor-10" xml:lang="tr"><span class="bolum-ismi1">On birinci bölüm</span></h1>

  <h2 class="bolum-ismi-2-satir" id="toc-anchor-28" xml:lang="tr"><span class="bolum-ismi1">Kuru kayısı</span></h2>

  <p class="duz" xml:lang="tr"><span class="duz1">Neredeyse şafak vaktiydi, geceyle gündüz arasındaki o tekinsiz eşiğe ramak kala. Hâlâ mümkün avuntu bulmak rüyalarda ama onları sil baştan inşa etmek için artık çok geç.</span></p>

  <p class="duz" xml:lang="tr"><span class="duz1">Fezâ-yı ıtlâk dedikleri o nihayetsiz gökyüzü anlatıldığı gibi yedi katlı yetmiş sırlı ise eğer ve onun yedinci katında bir göz, yukarılardan herkesi seyreden bir Semavi Ayn varsa, kimlerin kapalı kapılar ardında neler çevirdiğini, kimlerin ne günahlar işlediğini bilebilmek için uzun zamandır bu şehr-i İstanbul’u izliyor olsa gerek. Tam şu anda burada ışıldayan şehir silueti turuncu, kızıl ve sarı tonlarında. Bir kıvılcım demeti gibi görünüyor bu koca şehir göklerdeki göze. Bu ışıltılı haritadaki her nokta bu saatte uyanık olan biri tarafından yakılmış bir lamba. Semavi Göz’ün durduğu yerden, ta o irtifadan bakınca, bütün bu rasgele yakılmış ampuller, düzenli bir ritimle kırpışıyor; alttan alta Tanrı’ya şifreli bir mesaj verir gibi. Kaosun içinde tam bir ahenk saklı sanki.</span></p>

  <p class="duz" xml:lang="tr"><span class="duz1">Oraya buraya serpiştirilmiş ışıkların dışında İstanbul hâlâ koyu karanlıkta. Eski mahallelerde kıvrılan yılankavi sokaklar boyunca dizili sıra sıra evlerde, yamaçlara inşa edilmiş gecekondularda, bakkalların hep ithal ürünler sattığı zengin muhitlerindeki modern apartmanlarda, şehir dışına kaçanlara ait lüks sitelerde, her yerde insanlar derin uykuda. Bazıları hariç tabii.</span></p>

  <p class="duz" xml:lang="tr"><span class="duz1">Bazı İstanbullular her zamanki gibi diğerlerinden önce uyanmış. Mesela şehirdeki imamlar; genci yaşlısı, yanık seslisi, çatlak seslisi, bir dolu caminin imamı erkenden uyanmış, inananları sabah namazına çağırmak için. Sonra simitçiler var. Onlar da gün boyu satacakları gevrek simitleri almak için fırınlara yollanmışlar. Dolayısıyla fırıncılar da uyanık. Çoğu işe koyulmadan ancak bir iki saat uyku uyuyabiliyor, bazısı geceleri hiç uyumuyor. İstisnasız her gün fırıncılar fırınlarını geceyarısı yakıyorlar; böylece şafaktan evvel şehirdeki fırınlar ekmeğin enfes kokusuyla doluyor.</span></p>

  <p class="duz" xml:lang="tr"><span class="duz1">Temizlikçi kadınlar da uyanık. Kimi pek hareketli ve eli çabuk, kimi pek tembel ve isteksiz her yaştan kadın, gün boyu ovup duracakları lüks evlere en az iki üç otobüs değiştirerek gitmek üzere erkenden kalkıyorlar. Gittikleri yer başka bir dünya. Zengin kadınlar daima makyajlı geziyor ve katiyen yaşlarını göstermiyorlar. Temizlikçi kadınların kocalarının aksine banliyölerdeki karıların kocaları daima meşgul, şaşırtıcı ölçüde kibar ve çıtkırıldımlar. Bu sitelerde zaman kıt bir kaynak değil. İnsanlar onu sıcak su gibi bol bol ve rahat rahat kullanıyor. Temizlikçi kadınlar, sitelerdeki kadınların sabah akşam yaptıkları duşların ya da köpüklü, sütlü banyoların uzunluğuna ve sıklığına şaşmaktan kendilerini alamıyorlar.</span></p>

  <p class="duz" xml:lang="tr"><span class="duz1">İmamlar, simitçiler, fırıncılar, temizlikçiler, hırsızlar, çöpçüler ve çöp karıştıranlar, evsizler, fahişeler, pezevenkler, kulüplerdeki gece nöbetini bitiren fedailer, konsomatrisler, taksiciler, şehri terk edenler ve henüz kapısına varanlar, duvarlara slogan yazmak için sokaklara çıkmış olan sağcı ve solcular... bu erkenciler dışında, İstanbul’un geri kalanı hâlâ derin uykuda.</span></p>

  <p class="duz" xml:lang="tr"><span class="duz1">Artık şafak söküyor. Şehir jölemsi bir şey şu anda, yarı sıvı yarı katı.</span></p>

  <p class="duz" xml:lang="tr"><span class="duz1">Göklerdeki Semavi Göz’e, Kazancı hanesi, gecenin gölgeleri arasında yer yer ışıltılı bir küre gibi görünüyor olsa gerek. Bu büyük, eski konağın çoğu odası karanlık ve sessiz ama birkaçı aydınlık. Erken kalkanlar işte o odalarda.</span></p>

  <p class="duz" xml:lang="tr"><span class="duz1">Kazancı hanesinde uyanık olanlardan biri Armanuş. Anuş Ağacı’nın üyelerine bir gün önceki şaşırtıcı hadiseyi anlatma hevesiyle erkenden kalkıp hemen internete bağlandı. Onlara İstanbul’un bohem yanlarını anlattı; sonra Kafe Kundera’da tanıştığı her karakteri ve kavgayı özetledi. Şimdi onlara Alkolik Karikatürist’in betimlemesini yapıyor, şarap bardağına nasıl yeni bir işlev bulduğunu ekleyerek.</span></p>

  <p class="duz" xml:lang="tr"><span class="duz1">“</span><span class="italik1">Karikatürcü eğlenceli bir tipe benziyor”</span> <span class="duz1">yazdı Anti Kavurma. “</span><span class="italik1">Siyasetçileri penguen olarak çizdiği için hapse girebileceğini söyledin değil mi? Vay be. Mizah Türkiye’de ciddi iş!</span><span class="duz1">”</span></p>

  <p class="duz" xml:lang="tr"><span class="duz1">“</span><span class="italik1">Hakikaten, herif sıkı bir tipe benziyor”</span> <span class="duz1">diye ona katıldı Leydi Tavuskuşu/Siramark. “</span><span class="italik1">Biraz daha anlat</span><span class="duz1">.”</span></p>

  <p class="duz" xml:lang="tr"><span class="duz1">Ama görünüşe göre birileri hadiseyi bambaşka açıdan yorumlamıştı.</span></p>

  <p class="duz" xml:lang="tr"><span class="duz1">“</span><span class="italik1">Abartmıyor musunuz bir parça? Ne onda ne o salaş kafedeki başka bir karakterde ilginç bir taraf var. Görmüyor musunuz hepsi İstanbul’un bohem, avangard, bir nevi kaymak sanat-manat çevresinden yüzler. Tüm dünyadan nefret eden ama en çok da kendi ülkelerinden nefret eden tipik üçüncü dünya eliti”</span> <span class="duz1">diye araya girdi Baron Baghdassarian’ın sert mesajı.</span></p>

  <p class="duz" xml:lang="tr"><span class="duz1">Armanuş irkilip nedense etrafına bakınma gereği duydu. Bilgisayar ekranında yazılı olanları kimsenin görmediğinden emin olmak istercesine.</span></p>

  <p class="duz" xml:lang="tr"><span class="duz1">Ama uykucu Asya odanın öte tarafında horul horul uyuyordu işte; Beşinci Sultan ayak uçlarına kıvrılmış vaziyette, kafasında kulaklık, elinde açık bir kitap:</span> <span class="italik1">Sonsuza Tanıklık. Emmanuel Levinas</span><span class="duz1">. Asya’nın yatağının yanında boş bir CD kabı var –Johnny Cash tepeden tırnağa karalar giyinmiş, gri, kasvetli bir gökyüzünün altında dimdik, bir yanında bir kedi bir yanında bir köpek, çerçevenin çok ötesindeki bir noktaya bakıyor bilgece. Asya, walkman’i sürekli çalma modunda bırakmış. Bu açıdan da annesinin kızı –her türlü gürültüyü kaldırabiliyor ama sessizlikle başa çıkamıyor.</span></p>

  <p class="duz" xml:lang="tr"><span class="duz1">Armanuş oturduğu yerden şarkı sözlerini çıkaramıyor ama ritmi duyabiliyor. Cash’in bariton sesinin kulaklıklardan odaya yayılışını dinlemek hoşuna gidiyor, içerideki ve dışarıdaki çeşitli sesleri dinlemek de: Uzak camilerden yankılanan sabah ezanları, yakınlardaki bir duvara KÜRT’SEN KÜRTÇE KONUŞ, ASİMİLE OLMA! yazmayı henüz bitirmiş bir grubu kovalayan polis arabasının sireni, sokağın karşısındaki bakkalın önüne süt bırakan sütçünün tıngırtıları, Beşinci Sultan ve Asya’nın şaşırtıcı ölçüde uyumlu solukları –hangisinin kimden çıktığı belli olmayan bir horultular ve mırıltılar karışımı. Baron Baghdassarian’a verilecek en münasip cevabı arayan Armanuş’un klavyeye dokunan parmak uçlarının sesi... Neredeyse sabah oldu; Armanuş yeterince uyumadığı halde kendini hafiflemiş hissediyor, uykuyu yenmenin verdiği zafer duygusu.</span></p>

  <p class="duz" xml:lang="tr"><span class="duz1">Aşağıda, sol arka köşede Gülsüm Nine’nin odası var. Uyuyor şu anda, rüya görüyor. Başka bir hayatta gerçekten de Korkunç İvan olabilirdi belki ama kaskatı kireçlenmişse eğer kişiliği bu hiç sebepsiz değil. Zaman içinde giderek sirkeleşen pek çok insan gibi büyükannenin de bir hikâyesi var. Ege kıyısında, son derece şirin ama yoksunluklarla dolu küçük bir kasabada büyümüş; kendisininkinden çok daha zengin, çok daha şehirli ama kesinlikle çok daha kısmetsiz bir aile olan Kazancılara gelin gelmiş; erken öldükleri için erkeklerin elmas kadar kıymetli olduğu, hassas ve hastalığa yatkın bir soyun genç, köylü gelini olmanın rahatsızlığını yaşamış; bir anda kendini erkek evlat doğurmakla yükümlü buluvermişti. Ne kadar çok erkek evlat verirse o kadar iyi çünkü ne kadar hayatta kalacakları hiç belli olmaz... Oysa o birbiri ardına kız doğurmuştu;</span> <span class="italik1">eyvah bir kız daha, eyvah bir kız daha, eyvah bir kız daha</span><span class="duz1">; her doğumla kocasının kendisinden biraz daha uzaklaştığını görmenin ıstırabı bir de her şeyin üstüne.</span></p>

  <p class="duz" xml:lang="tr"><span class="duz1">Levent Kazancı karısı ile çocuklarını disiplin altına almak için kemerini kullanmaktan sakınmayan hoyrat bir adamdı;</span> <span class="italik1">bir oğlan, Allah bir oğlan bahşetse her şey yoluna girecekti.</span><span class="duz1">.. Arka arkaya üç kız, sonra mucize, dördüncü bebek nihayet oğlan. Şanslarının döndüğünü umarak bir kez daha denemişlerdi ama beşinci bebek yine kız olmuştu. Varsın olsun, Mustafa yeterliydi; soyu devam ettirmeye muktedir. Her zaman kızlara üstün tutulan, her kaprisi yerine getirilen, pohpohlanan, şımartılan Mustafa... sonra müzik diniyor ve rüyaya karanlık çöküyor: Mustafa bir daha dönmemek üzere ABD’ye gidiyor.</span></p>

  <p class="duz" xml:lang="tr"><span class="duz1">Gülsüm Nine asla sevgisine karşılık bulamamış bir kadın; yavaş yavaş değil de hızla yaşlanan, bakirelikten ihtiyarlığa atlayan, asla orta yaşlı olamayan bir kadın. Kendini tümüyle yegâne oğluna adamış, kızlarını hiçe saymak pahasına ona tapmış, hayatın ondan aldığı her şeye karşı teselliyi oğlunda aramıştı. Ama Mustafa Arizona’ya gittikten sonra düzenli kartpostallar ve iki satırlık mektuplardan ibaret kalmıştı varlığı. Ailesini ziyaret etmek için İstanbul’a dönmemişti hiç. Gülsüm Nine terk edilmiş hissediyordu kendini; kederin yanı sıra utanç veriyordu terk edilmek, utanılacak bir şey yapmış gibi hissediyordu terk edilen ve bunu düzeltmek için elinden bir şey gelmeyen. O da içindeki sancıyı kapatabilmek için dış cephesini kararttıkça karartmıştı. Gittikçe taşlaşmıştı.</span></p>

  <p class="duz" xml:lang="tr"><span class="duz1">Birinci katın sağ köşesinde, yaz kış lavanta kokan bir odada Cicianne yatıyor, derin uykuda. Yatağın yanında kiraz ağacından bir komodin, üzerinde Kuran-ı Kerim, evliyalar ve hayatları hakkında bir kitap ve yosun yeşili ışık saçan koca bir lamba var. Kitabın yanında, kehribar imameli sarı bir tespih ve içinde takma dişlerini dinlendirdiği yarısına kadar dolu bir bardak.</span></p>

  <p class="duz" xml:lang="tr"><span class="duz1">Cicianne için saatler nicedir doğrusallığını kaybetmiş bir akışın gelişigüzel tiktakları demek. Zaman otoyolunda hiçbir işaret levhası, hiçbir trafik ışığı, hiçbir yol tarifi yok. İstediği istikamete gidebilir, ister ileri ister geri, şerit değiştirebilir, ister sağa ister sola. Yahut mesela yolun tam ortasında aniden durup gitmeyi hepten reddedebilir çünkü onun hayatında “ilerleme” diye bir şey yok artık. Güzergâh kalmamış, sadece tek tek kopuk kopuk anların ebedi tekerrürü var.</span></p>

  <p class="duz" xml:lang="tr"><span class="duz1">Son zamanlarda bazı çocukluk hatıraları geliyor gözünün önüne, burada ve şu anda meydana geliyormuşçasına capcanlı. Sekiz yaşında, gri-mavi gözlü, sarı saçları lüle lüle bir kız, Selanik’te annesiyle birlikte Balkan Savaşı’nda ölen babasının ardından sessizce gözyaşı döküyorlar; sonra kendini İstanbul’da görüyor, ekimin sonları, Cumhuriyet ilan edilmiş. Bayraklar. Her yer bayraklarla donanmış. Kırmızı beyaz, ay yıldız, yeni yıkanmış çamaşırlar gibi dalgalanıyorlar rüzgârda. Temizlik yapılmış sanki vatan topraklarında. Bayrakların ardında Rıza Selim’in çetin yüzü, gür sakalı, kara gözleri. Sonra kendini genç bir kadın olarak görüyor Cicianne; Bentley piyanosunun başında, iki dirhem bir çekirdek giyinmiş misafirlere neşeli ezgiler çalıyor. Ağzında eriyen badem ezmesi tadı...</span></p>

  <p class="duz" xml:lang="tr"><span class="duz1">Cicianne’nin hemen üzerindeki küçük odada Cevriye Teyze uyuyor. Son yıllarda defalarca gördüğü kâbusu görüyor tam şu anda. Yeniden öğrenci olarak görüyor kendini. Bir sınıfta, üzerinde çirkin, kül grisi bir üniforma. Müdür onu sözlü yapmak için tahtaya çağırıyor. Kan ter içinde, iki yana sallanıyor, ayakları ağır. Soruların hiçbirini anlamıyor. Cevriye Teyze aslında liseden mezun olmadığını öğreniyor. Kayıtlarda bir hata yapılmış, şimdi mezun olup öğretmenlik yapması için bu tek dersi vermesi gerekiyor. Her seferinde aynı sahnede uyanıyor. Müdür not defterini çıkarıp kırmızı bir dolmakalemle Cevriye adının yanına kocaman bir sıfır yazıyor.</span></p>

  <p class="duz" xml:lang="tr"><span class="duz1">Son on yıldır, kocasını kaybettiğinden beri gördüğü kâbus bu. Rüşvetten hapse girmişti kocası –Cevriye Teyze bu suça inanmayı sonuna kadar reddetse de. Tahliye olmasına bir ay kala, anlamsız bir kavga esnasında aptal bir elektrik kablosuna basarak ölmüştü. Cevriye Teyze bu sahneyi tekrar tekrar canlandırırdı hayallerinde, kabloyu oraya koyup kocasının ölümünden mesul olan mahkûmu gözünün önüne getirmeye çalışırdı. Hapishane kapılarında, elinde dolu bir silah, o adamı beklediğini hayal ederdi. Her seferinde değişirdi senaryonun geri kalanı. Bazen tahliye edilir edilmez katilin suratına tükürürdü hemen oracıkta, bazen de sadece uzaktan izlerdi adamı. Onu değil kendini vururdu.</span></p>

  <p class="duz" xml:lang="tr"><span class="duz1">Cevriye Teyze kocasını kaybettikten sonra evini satmış ve Kazancı hanesine kesin dönüş yapmıştı. İlk aylarda tek yaptığı durmadan ağlamaktı. Kocasının eski fotoğraflarına bakarak, onlarla konuşarak geçirdi günlerini. Gözleri iki kırmızı kasavet torbası halinde şişmiş, burnu silmekten soyulmuş vaziyette dolaşmıştı ortalıkta, ta ki bir gün mezarlıktan dönüp de bütün fotoğrafların yok olduğunu görene kadar.</span></p>

  <p class="duz" xml:lang="tr"><span class="duz1">“Fotoğrafları ne yaptın?” diye bağırmıştı Cevriye Teyze annesine, kimi suçlayacağını gayet iyi bildiğinden. “Geri ver hepsini.”</span></p>

  <p class="duz" xml:lang="tr"><span class="duz1">“Hayır” demişti Gülsüm Nine, kararlı bir sesle. “Tekini bile vermem. Bütün gün onlara bakıp bakıp ağladığın yeter. Göz görmeyince gönül katlanırmış.”</span></p>

  <p class="duz" xml:lang="tr"><span class="duz1">Oysa gönlü hep kederli, her yaralı kalacaktı. Tesadüf bu ya, fotoğrafların kayboluşu Cevriye Teyze’nin haşin bir tarih öğretmenine dönüşmesiyle aynı zamana rastlayacaktı.</span></p>

  <p class="duz" xml:lang="tr"><span class="duz1">Onun karşısındaki odada Feride Teyze uyuyor. Zihni zehir gibi. Yaratıcı bir kadın o, bir kolaj kadını. Bir de parçaları bir arada tutabilse. Bunca duyarlı olmak olağandışı, bunca duyarlı olmak külfet, bunca duyarlı olmak korkutucu. Çünkü her an her şey olabilir, ayağını bastığı toprağın sağlamlığından asla emin olamaz. Ne bir emniyet ne de süreklilik hissi var. Hayat birleştirilmeyi bekleyen parçalar halinde yağıyor üstüne üstüne ama bir türlü bir bütünlük kuramıyor. Zaman zaman Feride Teyze bir sevgilisi olduğunu hayal ediyor. Onu tümüyle içine alacak; evhamlarını, paranoyalarını, tuhaflıklarını, anormalliklerini severek karşılayacak bir aşk istiyor. Her şeyine hayran bir sevgili. Öyle sevilesi yanlarını sevip, sevilmeyesi yanlarından kaçan birini istemiyor. Aşk dediğin iyi günde kötü günde, normallikte ve delilikte, düğün pastası yerken de, yanında avuç avuç sakinleştirici alırken de... Belki de deliler bu yüzden biriyle çıkmakta zorlanıyorlar, diye düşünüyor; çatlak olduklarından değil de, imkânsız aşkı aradıklarından.</span></p>

  <p class="duz" xml:lang="tr"><span class="duz1">Ama bunlar sadece gündüz düşleri. Rüyalarındaysa Feride Teyze yakışıklı sevgililer değil, yamalı bohçalar görüyor. Geceleri büyüleyici renklerde ve türlü türlü geometrik şekillerde yamalı bohçalar yapıyor. Okyanus akıntıları dans ediyor yanında yöresinde, dünya sonsuz olasılıklarla ve en elim kazalarla dolu tekinsiz bir küre halini alıyor. İnşa edilen her şey aynı anda yıkılabiliyor. Doktorlar Feride Teyze’ye canını sıkmamasını, ilaçlarını düzenli almasını söylemişlerdi ama ona enerji veren diyalektik hakkında fazla bir şey bilmiyorlar. Yap ve sil, kur ve yık, ver ve al. Kalıcılığa değil sadece anın geçiciliğine inan. Feride Teyze’nin zihni muhteşem bir kolaj sanatçısı.</span></p>

  <p class="duz" xml:lang="tr"><span class="duz1">Feride Teyze’nin odasının yanında banyo var; onun yanında da Zeliha Teyze’nin odası. O uyanık. Yatağında oturuyor şu anda; başka birine aitmiş gibi dikkatle inceliyor odasını, burada yaşayan yabancıya kendini daha yakın hissetmek için ona dair ayrıntıları ezberler gibi.</span></p>

  <p class="duz" xml:lang="tr"><span class="duz1">Elbiselerine bakıyor uzun uzun; bir düzine etek, hepsi mini, hepsi gösterişli. İçine doğduğu ahlaki değerleri protesto etmenin en sağlam yöntemi. Duvarlarda resimler ve dövme posterleri. Zeliha Teyze kırkına merdiven dayamış bir kadın ama odası pek çok açıdan bir genç kızınkini andırıyor. Belki içindeki öfkeyi, istemeden kızına aktardığı öfkeyi kaybedecek kadar büyümemiş henüz. Belki de hiç büyümeyecek bu anlamda. Ona göre isyan etmeyen, kurulu düzeni ve tekmil adaletsizlikleri tevekkülle karşılayıp Allah’ın rahmetinden sual etmeyen kişi ottan böcekten farksızdır. Hayatın özü direnişte yatar. Ancak direnenler insan gibi yaşar. Geri kalan insanlar ikiye ayrılır: Nebatgiller –her şeyle barışıktır bunlar– ve çay bardakları –pek çok şeyle barışık olmasalar da karşı çıkacak güce sahip değillerdir. Birinci grup en habisi ama ikinci grup en zavallısıdır. Zeliha Teyze zayıflığı sevmez.</span></p>

  <p class="alinti-ilk-paragraf" xml:lang="tr"><span class="dar-paragraf-duz">İstanbullu Bir Kadın İçin Demir Feraset Kuralı: Eğer çay bardağı kadar kırılgansan ya kaynar suyla asla karşılaşmamanın bir yolunu bul ve ideal bir kocaya varıp ideal bir hayat sürmeyi umut et, ya da yavrucuğum, bir an önce kırılmaya bak. Bütünün bir işe yaramazsa kırıkların bir işe yarar belki.</span></p>

  <p class="alinti-ilk-paragraf" xml:lang="tr"><span class="dar-paragraf-duz">İstanbullu Bir Kadın İçin Çelik Feraset Kuralı: Bu şehirde tutunabilmek istiyorsan, sen sen ol, çay bardağı kadını olma.</span></p>

  <p class="duz-ilk-paragraf" xml:lang="tr"><span class="duz1">Çay bardağı kadını olmamayı seçmiş ve seçiminde sebat etmişti. Kazancı kadınları arasında bir tek o baskı altında, ilk kaynar suda çat diye çatlayan çay bardaklarına öfkelenmeye muktedirdi.</span></p>

  <p class="duz" xml:lang="tr"><span class="duz1">Zeliha Teyze komodinin üzerindeki Marlboro Lights’a uzanıyor, bir sigara yakıyor. Yaşlanmak sigara alışkanlığını hiç etkilememiş. Kızının da içtiğini biliyor. Sağlık Bakanlığı broşürlerindeki o sıkıcı pasajlardan bir alıntı gibi şecereleri:</span> <span class="italik1">Sigara bağımlısı ebeveynlerin çocuklarının sigara içme olasılığı diğer çocuklara göre üç kat fazladır</span><span class="duz1">. Zeliha, Asya’nın sağlığı için endişe ediyor ama ona müdahale ederse, güvensizlik emareleri gösterirse geri tepeceğini bilecek kadar akıllı. Asya’nın karşısında kaygılı görünmemeli. Demesi yapmasından kolay. Dengeyi bulmak zor, tıpkı bir annenin kendi çocuğu tarafından “teyze” diye çağırılması gibi. İçine işliyor bu durum, canını yakıyor. Yine de “teyzelik” rolünü annelikten daha iyi kıvırabileceğine, böylesinin ikisi için de daha iyi olacağına inanıyor. Fiziksel ve ruhsal olarak bağlanabilmek için evvela ismen kopmaları gerekiyor sanki. Zeliha Teyze’nin içindeki fırtınanın tek şahidi Allah. Mesele, onun varlığına inanmaması.</span></p>

  <p class="duz" xml:lang="tr"><span class="duz1">Düşünceli düşünceli bir nefes çekiyor sigaradan, birkaç saniye içinde tutup hışımla salıyor. Allah varsa ve bu kadar çok şey biliyorsa hakkımızda, neden tüm o bilgisiyle hiçbir şey yapmadı, yapmıyor? Neden bunca haksızlığın yaşanmasına izin veriyor? Neden seyirci kalıyor yeryüzünde yaşanan bunca acıya ve mademki seyirci, ne hakla yargılıyor sonunda? Hayır, Zeliha Teyze kararlı, dine teslim olmayacak. Hele hele yaşlandıkça dindarlaşan, öte dünyaya gitmeden evvel sicilini temizlemek için ansızın imana gelen şu çıkarcı hesapçılardan olmaya hiç niyeti yok. Bir agnostik olarak yaşadı, öyle de ölecek. Zındıklığı samimi ve saf. Bir yerlerde bir Allah varsa, onun bu içten muhalefetini ve reddiyesini takdir etmeli, diye düşünüyor. Sırf içine doğdukları öğretileri ezberleyerek ahkâm kesen kopyacı din fanatiklerinden daha makbul olmalı dinsizliği...</span></p>

  <p class="duz" xml:lang="tr"><span class="duz1">İkinci katın en sonundaki odada Banu Teyze var. O da bu saatte uyanık. Kazancı hanesinde uyanık olan üçüncü kişi o. Bu sabah bir tuhaflık var üzerinde. Yüzü solgun, iri kahverengi gözleri endişeyle kırpışıyor. Karşısında bir ayna. Vaktinden evvel yaşlanmış bir kadın görüyor kendine baktığında. Senelerdir ilk kez kocasını özlüyor –bıraktığı ama asla tam manasıyla terk etmediği kocasını.</span></p>

  <p class="duz" xml:lang="tr"><span class="duz1">Kocası daha iyi bir eşi hak eden iyi bir adam. Bir gün olsun kimseye haksız muamele etmemiş, necis söz söylememişti, ama iki çocuklarını kaybettikten sonra Banu Teyze onunla yaşamaya tahammül edememişti. Ara sıra eski evine gidiyor; bir mekânın her ayrıntısını dejavu ile bilen bir yabancı gibi dolaşıyor odalarda. Giderken daima kuru kayısı götürüyor kocasına, en sevdiği şey. Gidince temizlik yapıyor biraz, kopuk düğmeleri dikiyor, bir iki yemek pişiriyor, ortalığı topluyor. Öyle fazla toplanacak bir şey de yok, çünkü temiz titiz bir adam kocası. Banu Teyze çalışırken yanında durup onu seyrediyor.</span></p>

  <p class="duz" xml:lang="tr"><span class="duz1">Akşam olduğunda soruyor: “Kalacak mısın?”</span></p>

  <p class="duz" xml:lang="tr"><span class="duz1">Banu Teyze’nin buna verdiği cevap hiç değişmiyor: “Bugün değil, belki sonra.”</span></p>

  <p class="duz" xml:lang="tr"><span class="duz1">Evden çıkmadan ekliyor: “Dolapta yemek var, çorbayı ısıt, pilakiyi iki günde bitirmezsen bozulur, menekşeleri sulamayı unutma, pencerenin yanına koydum.”</span></p>

  <p class="duz" xml:lang="tr"><span class="duz1">Başını sallayıp kendi kendine konuşur gibi mırıldanıyor kocası: “Merak etme. Ben kendime bakarım. Kayısılar için sağolasın, eksik olma...”</span></p>

  <p class="duz" xml:lang="tr"><span class="duz1">Ondan sonra Kazancı hanesine dönüyor Banu Teyze. Hep böyle, günbegün, yılbeyıl.</span></p>

  <p class="duz" xml:lang="tr"><span class="duz1">Aynadaki kadın yaşlı ve bedbin görünüyor. Banu Teyze mesleğinin bedelini hızla yaşlanarak ödediğini düşünüyor. İnsanlar senelerle yaşlanır, müneccimlerse hikâyelerle. İstese telafi talep edebilirdi elbette. Cinlerinden maddi kazanç istemediği gibi fiziksel güzellik de istemedi bugüne değin. Belki günün birinde ister. Şimdilik Allah ona sahip olduklarıyla idare etme gücü veriyor. Çok şükür. Ama bu sabah Banu Teyze fazladan bir şey talep edecek Rabbinden. Sure-i Kâfirun’u hızlıca okuyor evvela. Ardından yakarıyor:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Allahım bağışla, merakım irademe baskın çıktı. Bana daha fazla bilgi ver çünkü bilme arzumu bastıramıyorum. Dertli biri dayanmışsa kapıma, sırlarına vâkıf olmak istiyorum. Lakin aynı zamanda o bilgiyi kaldıracak kudreti metaneti de ihsan eyle.</span></p>

  <p class="alinti-ilk-paragraf" xml:lang="tr"><span class="dar-paragraf-duz">Amin.</span></p>

  <p class="duz-ilk-paragraf" xml:lang="tr"><span class="duz1">“Başlayalım mı?” diyor Ağulu Bey kenardan.</span></p>

  <p class="duz" xml:lang="tr"><span class="duz1">Çekmeceden yeşim bir tespih çıkarıp tanelerini okşuyor Banu Teyze. “Ben hazırım, başlayalım. Allah yardımcım olsun!”</span></p>

  <p class="duz" xml:lang="tr"><span class="duz1">Gaz lambasının durduğu raftan sarkan Şekerşerbet Hanım’ın suratı asık; aniden kendini içinde bulduğu gözlemcilik rolünden hoşnutsuz, birazdan bu odada şahitlik edeceği şeylerden hoşnutsuz. Bu arada Ağulu Bey, muzafferane bir edayla tebessüm ediyor. Memnun. Nihayet Banu Teyze’yi ikna etti. Muhtemelen Banu Teyze’yi ikna eden Ağulu Bey’in ecinni buyurganlığı değil kendi insancıl merakı olmuştu. Öğrenme arzusuna karşı koyamamıştı. Daha fazla bilgi edinmeye duyulan o ilkel açlık... Hem kim karşı koyabilir ki?</span></p>

  <p class="duz" xml:lang="tr"><span class="duz1">Şimdi Banu Teyze ile Ağulu Bey birlikte zamanda geriye yolculuk edecekler. 2005’ten 1915’e, uzun bir sergüzeşt gibi görünüyor, ama gulyabani yaşıyla hepi topu birkaç adım.</span></p>

  <p class="duz" xml:lang="tr"><span class="duz1">Aynanın içinde, cin ile efendi arasında, Mekke’den getirilmiş zemzem suyuyla dolu bir gümüş tas duruyor. Gümüş kabın içinde gümüşlü su, suyun içinde ise yine gümüşi bir hikâye.</span></p>

  <div class="calibre2" id="calibre_pb_11"></div>
</body>
</html>
