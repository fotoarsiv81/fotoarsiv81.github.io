<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BABA_VE_PIC.xhtml</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  @font-face {
    font-family: Serif12 Beta;
    font-style: italic;
    font-weight: bold;
    src: url(../Fonts/Serif12Beta-BoldItalic0001.ttf)
    }
  @font-face {
    font-family: Times New Roman;
    font-style: normal;
    font-weight: normal;
    src: url("Fonts/Times New Roman")
    }
</style>
</head>

<body class="calibre">
  <h1 class="bolum-ismi" id="toc-anchor-9" xml:lang="tr"><span class="bolum-ismi1">Onuncu bölüm</span></h1>

  <h2 class="bolum-ismi-2-satir" id="toc-anchor-27" xml:lang="tr"><span class="bolum-ismi1">Badem</span></h2>

  <p class="duz" xml:lang="tr"><span class="duz1">Misafirliğinin beşinci günü itibariyle Armanuş, Kazancı konağının gündelik sabah rutinini keşfetmişti artık. Her sabah saat altı civarında kahvaltı hazır ediliyor ve dokuz buçuğa kadar masada kalıyordu. Bu süre zarfında semaver sürekli kaynıyor ve her saat başı yeniden demleniyordu. Herkesin aynı anda masaya oturması hayal olduğundan ailenin farklı üyeleri işlerine ya da ruh hallerine göre farklı zamanlarda katılıyordu kahvaltıya. Böylece tümüyle eşzamanlı bir olay olan akşam yemeğinin aksine kahvaltı muhtelif istasyonlarda duran, yolcu indirip yolcu alan sabah trenlerine benziyordu.</span></p>

  <p class="duz" xml:lang="tr"><span class="duz1">Sofrayı genellikle Banu Teyze kurardı, sabah namazına kalktığı için ilk uyanan o olurdu. “Namaz uykudan hayırlıdır” diye mırıldanarak kalkardı yatağından, en yakın caminin müezzininin sesi duyulur duyulmaz. Sonra aptes almak için banyoya giderdi Banu Teyze. Su bazen soğuk olurdu ama umursamazdı.</span> <span class="italik1">Ruhun uyanmak için titremesi lazım</span><span class="duz1">, derdi kendine,</span> <span class="italik1">ruhun titremesi lazım</span><span class="duz1">. Ailenin geri kalanının fosur fosur uyumasını da umursamazdı. Onlar da bağışlansın diye iki kat fazla dua ederdi.</span></p>

  <p class="duz" xml:lang="tr"><span class="duz1">Bu yüzden de bu sabah müezzin “Allahü ekber” diye seslendiğinde Banu Teyze yatağında çoktan gözlerini açmış, sabahlığı ile eşarbına uzanıyordu. Ne var ki diğer günlerin aksine bu sabah vücudu ağırdı, külçe gibi. Müezzinin sesi doldu odaya: “Allahü ekber Allahü ekber.” Buna rağmen Banu Teyze hâlâ kalkamamıştı. “Hayye alessalah, hayye alelfelah; Namaza gelin, selamete gelin” sözlerini duyduktan sonra bile vücudunun yarısını yataktan kaldırmayı başaramadı, sol tarafında bir uyuşukluk vardı, vücudunun o yanındaki kan çekilmiş, geriye ağır, hantal bir çuval kalmış gibi.</span></p>

  <p class="alinti-ilk-paragraf" xml:lang="tr"><span class="dar-paragraf-duz">Essalatü hayrun minennevm</span></p>

  <p class="alinti-son-paragraf" xml:lang="tr"><span class="dar-paragraf-duz">Namaz uykudan hayırlıdır.</span></p>

  <p class="duz" xml:lang="tr"><span class="duz1">“Neyiniz var çocuklar, neden kıpırdamama izin vermiyorsunuz?” diye sordu Banu Teyze hüsran dolu bir sesle.</span></p>

  <p class="duz" xml:lang="tr"><span class="duz1">İki omzunda oturan cinler birbirlerine baktılar. “Bana sorma ona sor. Hınzırlığı yapan o” dedi Şekerşerbet Hanım sağ omzundan.</span></p>

  <p class="duz" xml:lang="tr"><span class="duz1">Adından da anlaşılacağı gibi Şekerşerbet Hanım iyi bir cindi –adil ve hoşdil olan taifeden. İyilik saçan, aydınlık bir yüzü, başının etrafında mor, pembe ve eflatun tonlarında bir hale vardı; ince, zarif bir boyun, boynunun bitip teknik olarak gövdesinin başlaması gereken yerdeyse sadece duman vardı. Vücudu olmadığından kaide üzerinde duran bir büstü andırırdı ki bundan gayet memnundu. Herkesin gayet iyi bildiği üzre dişi insanların aksine dişi cinler vücutları orantısız diye komplekse kapılmazlar.</span></p>

  <p class="duz" xml:lang="tr"><span class="duz1">Banu Teyze, Şekerşerbet Hanım’a güvenirdi çünkü o yozlaşmış hodperest tiplerden değil, iyi kalpli dini bütün bir cindi –cin taifesi arasında yaygın bir illet olan tanrıtanımazlıktan tövbe ederek İslam’a geçmişti. Şekerşerbet Hanım sık sık camileri ve kutsal mekânları ziyaret ederdi, Kuran konusunda da çok bilgiliydi. Seneler içinde Banu Teyze’yle çok samimi olmuşlardı. Ama tümüyle farklı bir kalıptan çıkmış ve rüzgârın ulumayı hiç kesmediği yerlerden gelmiş olan Ağulu Bey’in durumu tamamen farklıydı. Ağulu Bey çok yaşlıydı, bir cin için bile çok yaşlı. Bu sayede göründüğünden çok daha güçlüydü. Zira herkesin gayet iyi bildiği üzre, cinler yaşlandıkça güçlenir.</span></p>

  <p class="duz" xml:lang="tr"><span class="duz1">Ağulu Bey’in Kazancı hanesinde ikamet etmesinin tek sebebi, Banu Teyze’nin onu kırk günlük perhizinin son sabahında kendine bağlamış olmasıydı. O günden beri cini kontrol altında tutuyor, onu tutsak eden tılsımı boynundan hiç çıkarmıyordu. Bir cini bağlamak kolay iş değildi. Öncelikle ismini doğru tahmin etmek gerekirdi; ölümcül bir oyundu bu, çünkü sen onun ismini keşfetmeden cin senin ismini öğrenirse o efendi, sen köle olurdun. İsmini doğru tahmin edip cini kontrol altına alsan bile üzerindeki etkini mutlak kabul etmemeliydin çünkü bu aptalca bir yanılsama olurdu. İnsanlık tarihi boyunca sadece Hazreti Süleyman cin ordularını yenmeyi başarmıştı, ama o bile büyülü bir demir yüzükten yardım almıştı. Başka kimse Hazreti Süleyman’la boy ölçüşemeyeceğine göre sadece ihtiraslı bir hodbin cinleri esir etmekle böbürlenebilirdi ki Banu Teyze ne ihtiraslı ne de hodbindi. Ağulu Bey ona altı küsur yıldır hizmet ettiği halde aralarındaki ilişkiyi zaman zaman yenilenmesi gereken geçici bir anlaşma olarak görürdü. Ona karşı asla lakayt ya da küçümser davranmamıştı. Ne de olsa insanların aksine cinler kendilerine yapılan yanlışı katiyen unutmayan bir hafızaya sahiptir. Haksızlığı asla unutmazlar. Her hadiseyi ıcığına cıcığına kadar kaydeden titiz bir kâtip gibidir cinlerin bellekleri; günün birinde de kaydettiklerini bir bir ortaya çıkarırlar.</span></p>

  <p class="duz" xml:lang="tr"><span class="duz1">Banu Teyze daima tutsağının haklarına saygılı davranmış, gücünü asla kötüye kullanmamıştı. Yine de istese otoritesini bambaşka bir biçimde kullanabilir, para, mücevher ve şöhret gibi maddi kazançlar talep edebilirdi. Etmemişti. Bütün bunların yanılsamadan ibaret olduğunu ve zulmani cinlerin bilhassa ham yanılsamalar yaratmakta usta olduklarını bilirdi. Ayrıca birdenbire edinilen her servet başkalarından çalınmış bir birikim demekti, zira doğada saf boşluk diye bir şey yoktu –insanların kaderleri tığ işinin ilmekleri gibi sıkı sıkı bağlıydı birbiriyle. Dolayısıyla bütün bu yıllar boyu Banu Teyze ihtiyatla maddi kazanç talep etmekten kaçınmıştı. Ağulu Bey’den tek bir şey istemişti: Bilgi.</span></p>

  <p class="duz" xml:lang="tr"><span class="duz1">Şüpheli hadiseler, kimvurduya giden cinayetler, sırlanmış itilaflar, muğlak ya da müşkil davalar, mülk anlaşmazlıkları, aile kavgaları, açılmamış sırlar, çözülmemiş gizemlerle ilgili bilgi isterdi cininden; müşterilerine yardım etmesini sağlayacak türden temel malumat. Diyelim ki birisi baba yadigârı kıymetli bir belgeyi kaybetti, yerini öğrenmek için Banu Teyze’ye gelirdi. Habis bir büyünün etkisi altında olduklarına inanan kadınlar da keza büyüyü kimin yaptırdığını öğrenmek için onun kapısını çalardı. Bir keresinde aniden hastalanan ve durumu günbegün kötüye giden hamile bir kadın getirmişlerdi. Ağulu Bey’e danıştıktan sonra Banu Teyze kadına, bahçesindeki meyvesiz limon ağacının altını kazmasını, orada mor kadifeden bir kese içinde, bir kalıp zeytinyağı sabunu bulacağını söylemişti, üzerine kendi tırnakları saplanmış halde. Kıskanç bir komşunun büyüsü vardı kadıncağızın üzerinde. Banu Teyze bunları anlatmış ama durumu daha da beter hale getirmemek için büyüyü yapanın ismini kendine saklamıştı. Birkaç gün sonra hamile kadının düzeldiği haberi gelmişti. Velhasıl Banu Teyze şimdiye değin Ağulu Bey’in hizmetlerinden bu şekilde yararlanmıştı. Bir konu hariç. Sadece bir kere ondan müşterileri için değil kendisi için bir şey istemişti. Özel bir soru:</span> <span class="italik1">Asya’nın babası kim?</span></p>

  <p class="duz" xml:lang="tr"><span class="duz1">Ağulu Bey ona bir cevap vermişti. Hakikati söylemişti, zira esir bir cin efendisine asla yalan söyleyemezdi. Ne var ki Banu Teyze bunu gayet iyi bildiği halde verilen cevabı kabul etmemiş, inanmayı reddetmişti. Ta ki günün birinde yüreği, zihninin çoktan kabullendiğini inkâr etmeyi bırakana kadar. O günden sonra Banu Teyze asla eskisi gibi olmamıştı. Zaman zaman “Keşke hiç sormasaydım” derdi kendi kendine. Alıp da kullanamayacağın kadar karanlık, tutup da hesap soramayacağın kadar yıllanmış bir bilgi sadece ıstırap veriyordu insana. Kâhinin Laneti. Şimdi yıllar sonra yeniden Banu Teyze, Ağulu Bey’den kendisi için bir şey istemek niyetindeydi. Bu sabah bedenen bu kadar aciz durumda olmasının sebebi buydu; zihninde kaynayan çelişkili düşünceler, efendisinin her çıkmazında sol omzuna olanca ağırlığıyla abanan kölesi karşısında güçsüz düşürmüştü onu.</span></p>

  <p class="duz" xml:lang="tr"><span class="duz1">Geçen sefer o kadar pişman olduğu halde Ağulu Bey’e şahsi bir soru sormak istiyordu gene. Hata mı olurdu bu? Kim bilir belki de bu oyunu kesinkes bitirmenin, muskayı çıkarıp cini azat etmenin zamanı gelmişti. Şekerşerbet Hanım’ın yardımıyla da falcılık yapmaya devam edebilirdi. Güçleri biraz azalırdı belki ama olsun. Bu kadarı yetmez miydi? Bir yanı Banu Teyze’yi Kâhinin Laneti konusunda uyarıyor, fuzuli bilginin vereceği elemden onu esirgemeye çalışıyordu. Halbuki öteki yanı, daha fazlasını bilmek için can atıyordu, daima meraklı ve kurcalamaya hazır. Ağulu Bey onun ikileminin farkındaydı ve bundan zevk alır gibiydi; sahibinin her tereddüdünde omzuna daha fazla abanıyor, içten içe keyifleniyordu.</span></p>

  <p class="duz" xml:lang="tr"><span class="duz1">“İn omzumdan” buyurdu Banu Teyze ve Kuran’ın tehlikeli cinlere karşı okunmasını nasihat ettiği bir dua okudu. Aniden uysallaşan Ağulu Bey aşağı atlayıp onun doğrulmasına izin verdi.</span></p>

  <p class="duz" xml:lang="tr"><span class="duz1">“Efendim, beni azat edecek misin?” diye sordu Ağulu Bey. Zihnini okumuştu. “Yoksa şahsi bir merakı gidermek için mi açacaksın bilgi çeşmemi?”</span></p>

  <p class="duz" xml:lang="tr"><span class="duz1">Banu Teyze’nin hafif aralık dudakları arasından bir fısıltı çıktı ama “evet” ya da “hayır”dan ziyade bir iniltiyi andırıyordu. Semanın, yıldızların ve ruhunu yağmalayan çelişkilerin altında kendini küçük, çok küçük hissetti.</span></p>

  <p class="duz" xml:lang="tr"><span class="duz1">“Şu Amerikalı kızcağız sizlere ailesi hakkında o üzücü şeyleri anlattığından beri cevabını öğrenmek için can attığın soruyu sorabilirsin bana. Anlatılanların doğru olup olmadığını öğrenmek istiyorsun. Bir de tabii, onun hakikati bulmasına yardım etmek istiyorsun. Ne kadar takdire şayan” diye yılan gibi tısladı Ağulu Bey, kömür karası patlak gözlerinde ateşli bir zaferle. Sonra aniden uysallaştı: “İstersen her şeyi anlatabilirim. Ne de olsa olan biteni bilecek kadar yaşlıyım. Ben de oradaydım.”</span></p>

  <p class="duz" xml:lang="tr"><span class="duz1">“İstemez, kes” diye tersledi Banu Teyze. Midesinin kasıldığını hissetti, kekremsi bir sıvı geldi ağzına, kusacak gibiydi. “Öğrenmek istemiyorum. Merak da etmiyorum. Sana bir zamanlar Asya’nın babasını sorduğuma da pişmanım. Allahım, dilim tutulsaydı da keşke sormasaydım. Hiçbir şeyi değiştiremedikten, düzeltemedikten sonra bilgi dediğin neye yarar? İnsanı ebediyen sakat bırakan bir zehirden başka nedir? Ne bir şey yapabiliyorsun, ne unutabiliyorsun. Yemin etmedim mi? Bir daha kendi şahsi merakım için sana bir şey danışmayacağıma yemin vermedim mi?..” Derin bir sessizlik oldu. Ağulu Bey sabırla bekledi Banu Teyze’nin kendine yenik düşmesini. Nice sonra iki kelime döküldü kadının kehanete alışkın dudaklarından. “Hem sen ne biliyorsun?”</span></p>

  <p class="duz" xml:lang="tr"><span class="duz1">Bu soruyu ağzından kaçırmıştı. Yoksa Armanuş’un geçmişini öğrenmek için danışılacak en doğru kişinin Ağulu Bey olduğuna, hikâyeyi bilse bilse onun bileceğine şüphesi yoktu. Zira Ağulu Bey cin taifesinin gulyabani kümesine mensuptu. En tehlikeli, en nakes tür. Ama iş geçmişin acılarını deşmeye gelince şüphesiz en doğru adresti gulyabaniler.</span></p>

  <p class="duz" xml:lang="tr"><span class="duz1">Yuvalarından fersah fersah uzakta pusuya düşürülüp katledilen kara bahtlı askerler, dağda tipide donarak ölen gezginler, çöllere sürülen biçare vebalılar, eşkıyaların soyup dilim dilim kestiği yolcular, bilinmedik diyarlarda kayıplara karışan kâşifler, ıssız adalarda ölüme terk edilen mahkûmlar, deliler, istenmeyenler... gulyabani taifesi bunların hepsine tanıklık etmiştir. Kanlı meydan muharebelerinde koca taburlar yok olurken, köyler kıtlıktan kırılırken, kervanlar düşman orduları tarafından yakılıp kül edilirken hep oracıkta hazır ve nazır bulunmuşlardır. Yarmuk Savaşı’nda, mesela, Bizans İmparatoru Heraklius’un muazzam ordusu Müslümanlar tarafından bozguna uğratıldığında; Tarık bin Ziyad askerlerine, “Arkanız deniz, önünüz düşman! Nereye kaçacaksınız askerlerim?” diye haykırdığında ve hemen akabinde yollarına çıkan herkesi öldürerek Vizigotların hâkim olduğu İspanya’yı işgal ettiklerinde; sonradan Martel adını alan Prens Charles, Tours Savaşı’nda üç yüz bin Arabı katlettiğinde; Haşaşiler meşhur vezir Nizam-ül-Mülk’ü öldürüp Moğol Hülagu Han, içindeki her şeyle birlikte kalelerini yerle bir edene kadar ortalığa dehşet saçarken de gulyabaniler oradaydılar. Gulyabani denilen cin-i namertler bütün bu felaketlerin hepsine şahitlik etmiştir. Özellikle aç susuz çölde kalanların peşine düşmeleriyle nam salmışlardır. Ne zaman, nerede Âdemoğullarından Havvakızlarından biri ardında bir mezar taşı bile bırakamadan ölse, cesedin yanında bitiverirler. Bazen kılık değiştirdikleri de olur. Gerekirse bitki, taş ya da hayvan kılığına girebilirler; özellikle leş yiyici akbabaların kılığına. Musibetleri seyrederler; zaman zaman kervanlara dadandıkları da olur, biçare yolcuların hayatta kalmak için ihtiyaçları olan ne kadar yiyecek varsa çalarlar; hacıları kutsal yolculuklarında korkuturlar, kalabalıklara saldırırlar ya da kürek mahkûmlarının veya ölüm yürüyüşüne zorlananların kulaklarına dehşetengiz ölüm ezgileri fısıldarlar. Geride hiçbir tanık ya da yazılı kayıt kalmamış tarihsel anların tanığıdır onlar. En üzücü hadiselerin en duyarsız tanıkları...</span></p>

  <p class="duz" xml:lang="tr"><span class="duz1">Velhasıl gulyabaniler, insan ırkının birbirlerine yapabileceği çirkinliklerin çirkin şahitleridir. Bu yüzden de Banu Teyze, 1915’te Armanuş’un ailesi hakikaten iddia edildiği gibi uzun bir ölüm yürüyüşüne zorlanmışsa, Ağulu Bey’in bunu bileceğinden adı gibi emindi aslında.</span></p>

  <p class="duz" xml:lang="tr"><span class="duz1">“Anlatmamı istemeyecek misin?” diye cırladı Ağulu Bey, efendisinin tereddütlü hallerinin büsbütün keyfini çıkararak. Yatağın kenarına oturarak. “Sene 1915. Oradaydım. Bulutsuzdu gökyüzü. Daireler çizdim yukarlardan baka baka. Akbaba kılığına büründüm” diye devam etti çatal çatal bir sesle. “Her şeyi gördüm. Her şeyi kaydettim. Yürüyenleri seyrettim; kadınların, çocukların, kundakta bebeklerin üzerlerinden süzüldüm. Yaklaştığımı görünce taş atanlar oldu ama yeterince uzaklaştıramadılar beni. Masmavi semada çığlıklar ata ata dizlerinin üstüne düşmelerini bekledim.”</span></p>

  <p class="duz" xml:lang="tr"><span class="duz1">“Kes sesini” diye bağırdı Banu Teyze sinirden tir tir titreyerek. Eli ayağı buz kesilmişti. “Kes artık. Daha fazlasını duymak istemiyorum. Kimin efendi olduğunu unutma.”</span></p>

  <p class="duz" xml:lang="tr"><span class="duz1">“Elbette efendim” dedi Ağulu Bey geri çekilerek. “Her sözünüz benim için emirdir; o muskayı boynunuzda taşıdığınız müddetçe böyle olacak. Ama 1915 senesinde o kızcağızın ailesine ne olduğunu bilmek isterseniz bir gün, bana sorabilirsiniz. Hafızam emrinize amadedir efendim.”</span></p>

  <p class="duz" xml:lang="tr"><span class="duz1">Banu Teyze sırtını dikleştirdi, sert bir ifade geldi çehresine. Kararlı görünüyordu. Ağulu Bey’e zaafını göstermeye niyeti yoktu. O kendini toparlamaya çalışırken oda aniden küf, çöp ve leş kokmaya başladı. Ya şimdiki zaman hızla çürüyerek geçmişin tortusu halini alıyordu ya da geçmişteki çürüme şimdiki zamanın içine sızıyordu. Geçmiş ile gelecek arasında yer alan ve ekseriya kapalı duran kapıların sürgüleri kilitleri zorlanıyordu. Kapıları kilitli ve kurulu düzeni olduğu gibi tutmak için Banu Teyze, çekmecesinde incili bir mahfazanın içinde sakladığı Kuran-ı Kerim’i çıkardı. Bir sayfa açıp rasgele okudu: “</span><span class="italik1">And olsun ki, biz insanı yarattık. Nefsinin onu ne gibi vesveselere düşürdüğünü biliriz. Biz ona şahdamarından daha yakınız.</span><span class="duz1">”</span></p>

  <p class="duz" xml:lang="tr"><span class="duz1">“Rabbim” dedi içini çekerek. “Bana şahdamarımdan daha yakınsın. Bu cendereden kurtulmama yardım et. Bana ya gafillerin rehavetini ya da âlimlerin metanetini ihsan et. Hangisini seçersen seç, minnettar kalırım, ama yalvarırım beni hem bilgili hem güçsüz kılma.”</span></p>

  <p class="duz" xml:lang="tr"><span class="duz1">Bu duayla birlikte Banu Teyze yataktan kalktı, sabahlığını giydi ve telaşlı adımlarla abdest almak için banyoya gitti. İçerideki büfenin üzerindeki saate baktı: yedi kırk beş. Ağulu Bey’le mücadele ederek, kendi vicdanıyla mücadele ederek o kadar mı uzun kalmıştı yatakta? Hızlı hızlı yüzünü, ellerini ve ayaklarını yıkadı, başına tülbentini takıp odasına geri döndü, seccadesini serip namaza durdu.</span></p>

  <p class="duz" xml:lang="tr"><span class="duz1">Banu Teyze bu sabah kahvaltı sofrasını geç kurduysa bunu en son fark edecek kişi Armanuş’tu. Geceyarılarına kadar bilgisayar başında kaldığı için uykusunu alamamıştı, daha da uyuyası vardı. Ne var ki uyanmıştı bir kez ve şimdi yatağında dönüp duruyor, battaniyeyi bir yukarı bir aşağı çekiyor, tekrar uykuya dalmak için elinden geleni yapıyordu. Nihayet tek gözünü açtığında Asya’nın masasında oturmuş kitap okuduğunu, şarkıya katılarak kulaklıkla müzik dinlediğini gördü.</span></p>

  <p class="duz" xml:lang="tr"><span class="duz1">“O söylediğin ne?” diye sordu Armanuş.</span></p>

  <p class="duz" xml:lang="tr"><span class="duz1">“Hı” diye bağırdı Asya, sırıttı. “Johnny Cash.”</span></p>

  <p class="duz" xml:lang="tr"><span class="duz1">“Tabii ya!” diye mırıldandı Armanuş. “Peki ne okuyorsun?”</span></p>

  <p class="duz" xml:lang="tr"><span class="italik1">“İrrasyonel Adam: Varoluşçu Felsefe Üzerine Bir Çalışma”</span> <span class="duz1">diye bağırdı Asya cevaben.</span></p>

  <p class="duz" xml:lang="tr"><span class="duz1">“Peki, ama bu yaptığın biraz irrasyonel değil mi? Nasıl hem bangır bangır müzik dinleyip hem de kitaba konsantre olabiliyorsun?”</span></p>

  <p class="duz" xml:lang="tr"><span class="duz1">“Birbirlerine yakışıyorlar bence” dedi Asya müziği kısarak. “Johnny Cash ve varoluşçu felsefe... ikisi de içinde ne olduğunu görmek için insan ruhunu deşiyor ve ikisi de bulduklarından hoşnutsuz açık bırakıp gidiyor!”</span></p>

  <p class="duz" xml:lang="tr"><span class="duz1">Armanuş henüz laf yetiştirememişti ki biri kapıyı tıklattı; Banu Teyze iki kızı kalkan son kahvaltı trenini yakalamaya davet etti.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">İçeride sofranın ikisini beklediğini gördüler, herkes kahvaltıyı bitirmişti. Gülsüm Nine ve Cicianne akraba ziyaretine gitmişti, Cevriye Teyze okula, Zeliha Teyze dükkânına yollanmıştı. Feride Teyze banyoda saçını kızıla boyuyordu. Ortalıktaki tek teyze ise tuhaftır, hayli sıkıntılı görünüyordu.</span></p>

  <p class="duz" xml:lang="tr"><span class="duz1">“Neyin var, cinlerin seni terk mi etti?” diye sordu Asya.</span></p>

  <p class="duz" xml:lang="tr"><span class="duz1">Ne var ki Banu Teyze cevap vermek yerine mutfağa kapandı. İki saat boyunca raflardaki bakliyat kavanozlarını düzenledi, yerleri sildi, üzümlü cevizli kurabiye pişirdi, tezgâhtaki plastik meyveleri yıkadı ve binbir zahmetle ocağın köşesindeki taşlaşmış hardal lekesini ovdu. Nihayet odaya geri döndüğünde iki kızı hâlâ kahvaltı masasında buldu, Türk televizyonculuk tarihindeki en uzun süreli pembe dizi olan</span> <span class="italik1">Kara Sevda Sarmaşığının Laneti</span><span class="duz1">’nin her sahnesiyle dalga geçiyorlardı. Ama Banu Teyze değer verdiği bir şeyle dalga geçtikleri için onlara gücenmek yerine, çok şaştı kendine –senelerdir ilk defa en sevdiği pembe diziyi kaçırıyordu; üstelik farkında bile değildi. Daha önce sadece büyük perhizi sırasında kaçırmıştı diziyi. O zaman bile, Allah affetsin, kendisi nedamet getirirken dizide neler olduğunu merak ederek</span> <span class="italik1">Kara Sevda Sarmaşığının Laneti</span><span class="duz1">’ni düşünmüştü. Ama bugün diziyi kaçırması için bir sebep yoktu ki? O kadar mı dalgınlaşmıştı? O kadar mı meşguldü zihni?</span></p>

  <p class="duz" xml:lang="tr"><span class="duz1">Banu Teyze aniden kızların sandalyelerinden dikkatle onu süzdüklerini fark etti.</span></p>

  <p class="duz" xml:lang="tr"><span class="duz1">“Teyzecim, Armanuş Tarot falına bakıp bakamayacağını soruyor” dedi Asya en yumuşak sesiyle.</span></p>

  <p class="duz" xml:lang="tr"><span class="duz1">“Neden fal baktırmak istiyor ki?” dedi Banu Teyze sükûnetle. “Geleceği parlak, gayet de güzel ve akıllı bir genç hanım olduğunu söyle ona. Şimdi durumu parlak olmayanlar illaki geleceklerini öğrenmek ister.”</span></p>

  <p class="duz" xml:lang="tr"><span class="duz1">“Kırma misafirimizi ya. Madem öyle kavrulmuş fındık falına bak” diye üsteledi Asya, tercümeyi es geçerek.</span></p>

  <p class="duz" xml:lang="tr"><span class="duz1">“Artık fındıklara bakmıyorum” diye diklendi Banu Teyze. “O kadar da iyi bir yöntem olmadığı ortaya çıktı.”</span></p>

  <p class="duz" xml:lang="tr"><span class="duz1">“Biliyor musun, teyzem son derece pozitivist bir falcı” dedi Asya Armanuş’a göz kırparak. “Fallardaki hata payını bilimsel olarak ölçüyor.” Asya İngilizceyi kesip Türkçe daha ciddi bir sesle devam etti: “Madem öyle kahve falımıza bak.”</span></p>

  <p class="duz" xml:lang="tr"><span class="duz1">“Bak o başka” dedi Banu Teyze, kahve falına asla “hayır” diyemezdi. “Ona ne zaman olsa bakarım.”</span></p>

  <p class="duz" xml:lang="tr"><span class="duz1">Kahveler yapıldı. Armanuş’unki sade, Asya’nınki bol şekerli, her ne kadar o falına bakılsın istemese de. Asya kafeinin peşindeydi, kaderinin değil. Yirmi dakika kadar sonra, Armanuş’un fincanının dibi soğuduğunda fal açıldı ve Banu Teyze saat yönünde ilerleyerek şekilleri okumaya başladı.</span></p>

  <p class="duz" xml:lang="tr"><span class="duz1">“Burada çok evhamlı bir kadın görüyorum.”</span></p>

  <p class="duz" xml:lang="tr"><span class="duz1">“Annemdir” dedi Armanuş içini çekerek.</span></p>

  <p class="duz" xml:lang="tr"><span class="duz1">“Çok endişeli. Sürekli seni düşünüyor, seni çok seviyor ama ruhu gergin, kıpır kıpır daima. Kızıl... kızıl köprülü bir şehir de var burada. Su var, deniz, rüzgâr ve... sis. Perde perde sis inmiş şehrin üstüne. Orada bir aile görüyorum, bir sürü kafa, bak bak, bir sürü insan, bol bol sevgi, ihtimam ve yiyecek...”</span></p>

  <p class="duz" xml:lang="tr"><span class="duz1">Armanuş böyle keşfedilmekten biraz utanarak başını salladı.</span></p>

  <p class="duz" xml:lang="tr"><span class="duz1">“Sonra...” dedi Banu Teyze, fincanın dibindeki murdar haberi atlayarak –yakında, çok uzaklarda bir mezara çiçekler bırakılacaktı. Fincanı tombul parmakları arasında çevirdi. Sonraki sözleri istediğinden daha yüksek sesle çıkınca hepsini irkiltti. “Seninle yakından ilgilenen genç bir adam var. Ama nedense bir tülün arkasında... tül gibi bir şeyin.”</span></p>

  <p class="duz" xml:lang="tr"><span class="duz1">Armanuş’un kalbi duracak gibi oldu.</span></p>

  <p class="duz" xml:lang="tr"><span class="duz1">“Sakın bilgisayar ekranı olmasın?” diye sordu Asya hınzırca, Beşinci Sultan kucağına hoplamıştı.</span></p>

  <p class="duz" xml:lang="tr"><span class="duz1">“Kahve falında bilgisayar görmem” diye itiraz etti Banu Teyze. Teknolojiyi ruhani evrenine karıştırmaktan hoşlanmazdı.</span></p>

  <p class="duz" xml:lang="tr"><span class="duz1">Banu Teyze ciddileşti birden, fincanı usulca döndürdü. Yüzü kaygılı görünüyordu. “Senin yaşlarında bir kız görüyorum. Kıvırcık saçlı, kuzguni siyah... iri göğüslü...”</span></p>

  <p class="duz" xml:lang="tr"><span class="duz1">“Teşekkür ederim teyzecim, mesaj alınmıştır” dedi Asya gülerek. “Ama baktığın her fala akrabalarını sokmamalısın, buna iltimas denir.”</span></p>

  <p class="duz" xml:lang="tr"><span class="duz1">Banu Teyze gözlerini kırpıştırdı.</span></p>

  <p class="duz" xml:lang="tr"><span class="duz1">“Burada bir ip var, kalın, güçlü bir ip, ucunda kement gibi bir ilmek var. İkiniz birbirinize çok güçlü bir bağla bağlanacaksınız... ruhani bir bağ görüyorum... Dostluğunuz baki!”</span></p>

  <p class="duz" xml:lang="tr"><span class="duz1">Banu Teyze başka bir şey söylemeden falı bıraktı, kahve fincanını tabağın içine koyup şekiller karışsın, kimseler görmeden silinsin diye içini soğuk suyla doldurdu. Kahve falının bu iyiliği vardır; Cenab-ı Hakk’ın görünmez mürekkeple alnımıza yazdığı kaderin aksine, kahvenin telveyle yazdığı kader daima yıkanıp akıtılabilir.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Kafe Kundera’ya giderlerken Armanuş şehri bütün ihtişamıyla görsün diye vapura bindiler. Vapurun kendisi gibi yolcularında da bir dermansızlık havası vardı, ama koca tekne lacivert denize açıldığında kopan ani rüzgâr bu havayı çabucak dağıttı. İçerideki kalabalığın uğultusu yükseldikten sonra tekdüze bir uğultuya dönüştü. Başka başka sesler eşlik etti bu uğultuya: Motorun mekanik takırtısı, tekneye çarpan dalgaların dinmeyen şıpırtısı, martıların çığlıkları. Armanuş sahilde miskin miskin bekleyen martıların da canlanıp onlarla birlikte geldiklerini fark etti sevinçle. Vapurdan birkaç yolcunun simit atmaya başlamasıyla anında katlandı martı sayısı. Armanuş bu hengâmeyi meraklı gözlerle izledi.</span></p>

  <p class="duz" xml:lang="tr"><span class="duz1">Klasik giyimli, cüsseli bir kadın ve ergen oğlu oturuyordu karşılarında, yan yana ama ayrı dünyalarda. Armanuş kadının yüzüne bakınca toplu taşımaya pek meraklı olmadığı, kalabalığı hakir gördüğü ve mümkün olsa fakir giyimli bütün yolcuları kürek kürek denize atacağı hissine kapıldı. Kalın çerçeveli gözlüğünün arkasına saklanan oğlu, annesinin burnu büyük hallerinden utanıyor gibiydi. Tıpkı Flannery O’Connor karakterleri gibiler, diye düşündü Armanuş. Kim derdi ki Amerikan güney edebiyatı karakterlerine İstanbul’da bir vapurda rastlayacak?</span></p>

  <p class="duz" xml:lang="tr"><span class="duz1">“Bana şu Baron’u biraz daha anlatsana” dedi Asya damdan düşer gibi. “Neye benziyor? Kaç yaşlarında?”</span></p>

  <p class="duz" xml:lang="tr"><span class="duz1">Armanuş kızardı. Kalın bulutlar arasında çiğ çiğ parlayan kış güneşinin ışığında yüzü, âşık bir genç kadının yüzüydü. “Bilmiyorum. Hiç yüz yüze görüşmedik. Siber arkadaşız biz. Fiziksel bir ilgi değil ona duyduğum, ben onun zekâsına ve tutkusuna hayranım.”</span></p>

  <p class="duz" xml:lang="tr"><span class="duz1">“Peki, ama günün birinde onunla tanışmak istemiyor musun?”</span></p>

  <p class="duz" xml:lang="tr"><span class="duz1">“Hem evet hem hayır” diye itirafta bulundu Armanuş, içerideki küçük ve kalabalık büfeden simit aldıktan sonra. Bir parça koparıp güvertenin trabzanlarına yaslandı ve bir martının yaklaşmasını beklemeye başladı.</span></p>

  <p class="duz" xml:lang="tr"><span class="duz1">“Beklemene gerek yok” dedi Asya gülerek. “Havaya bir parça attın mı martı gelir hemen kapar.”</span></p>

  <p class="duz" xml:lang="tr"><span class="duz1">Armanuş onun sözünü dinledi. Boş gökyüzünde bir martı belirdi ve simidi mideye indirdi.</span></p>

  <p class="duz" xml:lang="tr"><span class="duz1">“Doğrusu onun hakkında daha fazla şey öğrenmek için can atıyorum, bir taraftan da içten içe onunla hiç karşılaşmak istemiyorum. Birisiyle çıkmaya başladığında büyü bozuluyor. Baron’la da aynı şeyin olmasına katlanamam. Benim için apayrı bir yeri var. Çıkmak ve cinsellik başka hikâye, Baron’u bunlardan muaf tutmayı tercih ederim.”</span></p>

  <p class="duz" xml:lang="tr"><span class="duz1">Farkında olmadan üç dokunulmaz konunun, cinsellik, erkekler ve babaların olduğu o bozbulanık bölgeye giriyorlardı. Yakınlaştıklarını gösteren bir işaretti bu.</span></p>

  <p class="duz" xml:lang="tr"><span class="duz1">“Büyü!” dedi Asya. “Büyüye kimin ihtiyacı var ki? Leyla ile Mecnun, Yusuf ile Züleyha, Pervane ile Mum, Bülbül ile Gül... Uzaktan sevme, dokunmadan sevişme hikâyeleri...</span> <span class="italik1">Amor platonicus</span><span class="duz1">! İnsanın nefsini saf dışı etmesini şart koşan, kavuşamama üstüne kurulu geleneksel söylem. Platon her türlü fiziksel teması rezil ve iğrenç kabul eder çünkü Eros’un gerçek gayesinin güzellik olduğunu düşünür. Cinsellikte güzellik yok mu hiç? Platon’a göre hayır. O daha ‘yüce amaçlar’ peşindedir. Bana sorarsan nice düşünür gibi Platon’un da derdi, adamakıllı düzüşememiş olmasıdır.”</span></p>

  <p class="duz" xml:lang="tr"><span class="duz1">Armanuş hayretle arkadaşına baktı. “Felsefeyi sevdiğini sanıyordum...” dedi tam da neden böyle dediğini bilmeden.</span></p>

  <p class="duz" xml:lang="tr"><span class="duz1">“Felsefeyi takdir ediyorum” dedi Asya. “Ama her filozofa harfiyen hak vereceğim anlamına gelmez bu.”</span></p>

  <p class="duz" xml:lang="tr"><span class="duz1">“Buradan da şunu çıkarıyorum,</span> <span class="italik1">Amor platonicus</span> <span class="duz1">taraftarı değilsin pek!?”</span></p>

  <p class="duz" xml:lang="tr"><span class="duz1">Bu bilgiyi Asya kendisine saklamayı tercih etti, soruya cevap veremeyeceğinden değil, cevabın çağrışımlarından korktuğu için. Armanuş öylesine nazik ve uslu bir kıza benziyordu ki karanlık yanını ona göstermek istediğinden o kadar emin değildi. Daha on dokuzunda olduğu halde pek çok erkeğin elleriyle tanıştığını, fiziksel teması değil kınamak tam tersine yücelttiğini ve kabarık sicilli seks hayatından ötürü en ufak bir suçluluk hissetmediğini ona nasıl söylerdi?</span></p>

  <p class="duz" xml:lang="tr"><span class="duz1">Bir erkekle sevişmeden onun doğru insan olup olmadığının asla anlaşılamayacağına inanıyordu Asya –bunu söyleyebilecek miydi Armanuş’a? İnsanların normalde hiç sezdirmedikleri, içlerine işlemiş komplekslerinin ancak yatakta su yüzüne çıktığını ve herkes ne düşünürse düşünsün, cinselliğin fiziksel bir şey olmaktan çok duyumsal bir şey olduğunu anlatabilecek miydi? Geçmişte haddinden fazla ilişkiye girdiğini ona nasıl itiraf edebilirdi ki? Erkeklerden intikam almak ister gibiydi, ama neyin intikamı olduğunu hâlâ bilemiyordu. Pek çok erkek arkadaşı olmuştu arka arkaya –bazen aynı anda, daima hayal kırıklığıyla son bulmuş çokeşli ilişkiler, Kazancı hanesinin sınırlarından titizlikle uzak tuttuğu bir sırlar yığını. Bunları ifşa edebilecek miydi? Armanuş onu yargılamadan anlayabilir miydi? O steril ahlak kulesinin yükseklerinden eğilip de Asya’nın ruhunun derinliklerini görebilir miydi? İçinden bir ses alaylı alaylı güldü.</span> <span class="italik1">Belki de tüm bunları ifşa edersen,</span> <span class="duz1">“</span><span class="italik1">Türk kızlarının iffeti</span><span class="duz1">”</span> <span class="italik1">konusunda bir yabancıya yanlış izlenim vereceğinden korkuyorsun</span><span class="duz1">, dedi ses. Böyle bir “kolektif kimlik sorumluluğu” Asya Kazancı için tam manasıyla yeniydi. Daha önce kendini hiçbir cemaatin parçası olarak hissetmemişti. Şimdi hissetmediği gibi gelecekte de böyle bir şey yapmaya hiç niyeti yoktu. İçindeki sesi duymazdan geldi.</span></p>

  <p class="duz" xml:lang="tr"><span class="duz1">Bir keresinde intihara teşebbüs ettiğini itiraf etseydi mesela, Armanuş’un tepkisi ne olurdu acaba? Asya o nahoş tecrübeden iki temel ders çıkarmıştı: Birincisi, deli teyzenin haplarını yutmak hayatına son vermenin en doğru yolu değildi; ikincisi, kendini öldürmek istiyorsan el altında bir gerekçe bulundurmalıydın, zira hayatta kalman halinde herkesten tekrar ve tekrar “NEDEN?” sorusunu duyacaktın. Neden intihara kalkıştın? Cevabın yoksa işin zordu. Hoş, ne cevap verirsen ver, her halükârda soranları tatmin etmek olanak dışıydı. Şimdiye kadar bu soruya bir cevap bulamadığını, belki de içinde yaşadığı evren için fazla genç, fazla öfkeli, fazla duyarlı olduğunu itiraf edebilir miydi? Bunların herhangi biri Armanuş için bir anlam ifade eder miydi? Ya son zamanlarda istikrar ve dinginlik yolunda bir ilerleme kaydettiğini, artık tekeşli bir ilişkisi olduğunu, ama bunun da evli bir adamla olduğunu söylese? Nicedir evli bir adamın metresi olduğunu, seks ve esrar sayesinde birbirlerinin bunalımlarına ayna tutup yalnızlığın kuyusundan kaçabilmek için birbirlerine sığındıklarını da eklese miydi? İşin doğrusu, tam bir ayaklı felaket ve fecaat olduğunu nasıl anlatırdı Armanuş’a?</span></p>

  <p class="duz" xml:lang="tr"><span class="duz1">Bu yüzden de beklenen cevabı vermek yerine çantasından bir walkman çıkarıp bir şarkı dinlemek için izin istedi. Şu anda bir doz Johnny Cash’e ihtiyaç duyuyordu. Kulaklıklardan birini Armanuş’a uzattı. Sabahki gürültülü müziğin anısı zihninde taze olan Armanuş kulaklığı istemeye istemeye kabul ederken sordu: “Johnny Cash’in hangi şarkısını dinleyeceğiz?”</span></p>

  <p class="duz" xml:lang="tr"><span class="duz1">“Başlıyor” dedi Asya ciddiyetle. “Dinle...”</span></p>

  <p class="alinti-ilk-paragraf" xml:lang="tr"><span class="dar-paragraf-duz">I’m gonna stomp your head in the ground</span></p>

  <p class="alinti-son-paragraf" xml:lang="tr"><span class="dar-paragraf-duz">If you don’t stay out of my hen house</span><span class="dipnot-no">*</span></p>

  <p class="dipnotlar" xml:lang="tr"><span class="serifsiz-dipnot">* Kafanı ezerim yerde senin/ Uzak durmazsan kümesimden.</span></p>

  <p class="duz-ilk-paragraf" xml:lang="tr"><span class="duz1">Ezgiyi dinlerken, duyduğu sözler ile bulundukları yer arasındaki uyumsuzluktan allak bullak oldu Armanuş. Bu şarkıyı Asya’ya benzetti: Çelişkilerle ve feveranla dolu, çevreyle uyumsuz, tepkisel, duyarlı ve her an patlamaya hazır, tıpkı Asya gibi. Arkasına yaslandı. Fondaki mırıltı yeknesak bir uğultuya dönüştü, simit parçaları havada kayboldu, esinti efsun taşıdı beraberinde, vapur usulca kayıyordu ve bir zamanlar bu sularda yaşamış bütün balıkların hayaletleri yüzüyordu onlarla birlikte, koyu lacivert denizde.</span></p>

  <p class="alinti-ilk-paragraf" xml:lang="tr"><span class="dar-paragraf-duz">Now if he don’t stop eating my eggs up</span></p>

  <p class="alinti" xml:lang="tr"><span class="dar-paragraf-duz">Though I’m not a real bad guy</span></p>

  <p class="alinti" xml:lang="tr"><span class="dar-paragraf-duz">I’m gonna get my riffle and send him</span></p>

  <p class="alinti-son-paragraf" xml:lang="tr"><span class="dar-paragraf-duz">To that great chicken house in the sky</span><span class="dipnot-no">**</span></p>

  <p class="dipnotlar" xml:lang="tr"><span class="serifsiz-dipnot">** Yemeyi bırakmazsa yumurtalarımı/ O kadar kötü bir adam olmasam da/ Tüfeğimi kapar yollarım onu/ Gökteki o büyük tavuk kümesine.</span></p>

  <p class="duz-ilk-paragraf" xml:lang="tr"><span class="duz1">Şarkı bittiğinde çoktan kıyıya varmışlardı. Bazı yolcular daha vapur iskeleye yanaşmadan atlamaya başladılar. Armanuş, İstanbulluların şehrin ritmiyle başa çıkabilmek için edindikleri türlü becerilere şaşarak bu akrobatik performansı hayranlıkla seyretti.</span></p>

  <p class="duz" xml:lang="tr"><span class="duz1">On beş dakika sonra Kafe Kundera’nın tahta kapısı şıngırdayarak açıldı ve leylak rengi bir hipi elbisesi giymiş olan Asya Kazancı, kot pantolon ve sade bir süveter giymiş olan misafiriyle birlikte içeri daldı. Her zamanki grubu, her zamanki yerinde, her zamanki ruh haliyle otururken buldular.</span></p>

  <p class="duz" xml:lang="tr"><span class="duz1">“Herkese merhaba” dedi Asya neşeli bir sesle. “Bu Amy, Amerika’dan arkadaşım.”</span></p>

  <p class="duz" xml:lang="tr"><span class="duz1">“Merhaba Amy” dediler hep bir ağızdan. “İstanbul’a hoş geldin!”</span></p>

  <p class="duz" xml:lang="tr"><span class="duz1">“Buraya ilk gelişin mi?” diye sordu birisi. Sonra başladı diğerleri: “Şehri sevdin mi? Yemekleri sevdin mi? Ne kadar kalacaksın? Tekrar gelecek misin?..”</span></p>

  <p class="duz" xml:lang="tr"><span class="duz1">Onu sıcak bir biçimde karşılasalar da her zamanki yılgın hallerine dönmeleri uzun sürmedi. Zira hiçbir şey Kafe Kundera’ya hâkim olan bezgin ritmi bozamaz. Hız ve çeşitlilik ihtiyacı duyanlar çıkıp gidebilirler çünkü sokaklarda bunlardan bol bol var. Burası ise mecburi miskinliklerin ve ebedi tekerrürlerin penahıdır. Saplantıların, yinelemelerin, takıntıların ve boşvermişliklerin mecrası.</span></p>

  <p class="duz" xml:lang="tr"><span class="duz1">Sorular arasındaki anlık sessizliklerde Armanuş ortamı ve insanları incelemeye ancak fırsat bulabildi. Duvarlardaki çerçeveli yol resimlerinin ezici çoğunluğunun ya gelişmiş Batı şehirlerine ya da büsbütün egzotik diyarlara ait olduğunu fark etti; iki uç arasında pek bir yer yok gibiydi. Armanuş yavaş yavaş kafenin adının nereden geldiğine dair bir teori geliştirmeye başladı. Belki de gerçeklerin vasatlığından kaçıyordu buradakiler. Ama bunu yaparken hayal dünyasına sığınmak yerine içsel bir huzursuzluğun içine yuvarlanıyorlardı. Âdeta havaya sinmiş bir kasvet vardı;</span> <span class="italik1">dışarıdaki insanlar</span><span class="duz1">’dan kendilerini kesinkes ayırma gayretindeydi</span> <span class="italik1">içerideki insanlar</span><span class="duz1">. Tüm bu bölünme ve mekânın rüyadan çıkmış gibi oluşu... bir de en nihayetinde, perişan aşkların ağırlığını taşımak ile daha da hafifleşmek arasında bir seçim yapabilmek için umutsuzca kafa patlatıyormuş gibi görünen müşterilerin yüzlerindeki o somurtkan ifade... her şey bir Kundera romanı sahnesini hatırlatıyordu. Ama onlar bunu bilmiyorlardı, bilemezlerdi. Derya içre yüzüp de deryayı kavrayamayan balıklar gibiydiler, ortamın bir parçası halini almışlardı.</span></p>

  <p class="duz" xml:lang="tr"><span class="duz1">Kafeyi bir Kundera sahnesine benzetmek Armanuş’un ilgisini bir kat daha artırmıştı. Masadaki herkesin, aksanla ve gramer kusurlarıyla da olsa İngilizce konuştuğu gerçeği de dahil, pek çok şey fark etti. Genelde Türkçeden İngilizceye geçmekte hiç zorlanmıyor gibiydiler. Armanuş ilk başta bu rahatlığı özgüvene bağlamıştı, ama akşama doğru bunun sebebinin İngilizcelerine duydukları güvenden ziyade, muhtemelen dil denilen iletişim aracına hepten güvensizlik duymaları olduğu sonucuna varacaktı. Ne söylerse söylesin, nasıl söylerse söylesin beyhude, insan gerçek iç benliğini tam manasıyla ifade edemez varsayımından hareket ediyorlardı. Çoktan içi geçmiş boş kelimelerin kokuşmuş artığıydı dil.</span></p>

  <p class="duz" xml:lang="tr"><span class="duz1">Kara kuru bir seyyar satıcı, garsonlardan saklanarak içeri süzüldü. Koca bir tepsinin içinde, buz kalıpları üzerine dizilmiş, soyulmuş, sarı bademler taşıyordu.</span></p>

  <p class="duz" xml:lang="tr"><span class="duz1">“Badem!” diye bağırdı, yana yakıla aradığı birinin ismini haykırır gibi.</span></p>

  <p class="duz" xml:lang="tr"><span class="duz1">“Burda!” diye bağırdı Alkolik Karikatürist söylenen kendi adıymış gibi. O sırada içtiği birayla çok iyi gidecekti badem. Artık Adsız Alkolikler toplantılarını açıktan açığa terk etmişti. Kendi denetmeni olmaya karar vermişti. Mesela bugün sadece üç bira içecekti. Birinciyi mideye indirdiğinden geriye iki tane kalmıştı. Ondan sonra duracak, başka içmeyecekti. Kimsenin profesyonel kılavuzluğu olmadan kendini disipline sokmayı başarabilirdi. Bu kararlılıkla dört kepçe badem aldı ve herkes kolayca uzanabilsin diye masanın ortasına yığdı.</span></p>

  <p class="duz" xml:lang="tr"><span class="duz1">Armanuş’un zihni meşguldü o sırada. Uzun boylu, dalgın görünüşlü garsonun sipariş alışını seyretti, çoğunluğun ya bira ya da şarap içtiğini görünce hayret etti. Geçen gece Müslümanlar ve alkol konusunda yaptığı yorumu hatırladı. Türklerin alkole olan düşkünlüğünden bahsetmeli miydi acaba Anuş Ağacı’ndaki arkadaşlarına? Burada olanların ne kadarını yazmalıydı onlara?</span></p>

  <p class="duz" xml:lang="tr"><span class="duz1">Birkaç dakika sonra garson, karikatürist için koca bir bardak köpüklü bira, diğerleri için de bir sürahi kırmızı şarapla döndü. Zarif şarap bardaklarına servis yapılırken Armanuş masanın etrafında oturan insanları biraz daha gözlemleme fırsatı buldu. İri burunlu, mavi gözlü, yapılı adamın yanında ama kilometrelerce uzağında oturan asabi kadının onun karısı olduğunu tahmin etti. Sırayla Alkolik Karikatüristin Hayatla Kavgalı Karısı’nı, Alkolik Karikatürist’i, Gizli Gay Köşe Yazarı’nı, Olağanüstü Yeteneksiz Şair’i, Aşırı Milliyetçi Filmlerin Gayri Milliyetçi Senaristi’ni inceledi... Masanın bir parçası olmaktan ziyade rahatsızca ucuna ilişmiş gibi görünen, karşısındaki genç ve seksi esmere biraz daha uzun bakmaktan alamadı kendini. Tam manasıyla bir cep telefonu müptelası olan esmer kadın, habire pırıltılı, pembe cep telefonuyla oynuyor, durup dururken açıyor, şu ya da bu düğmeye basıyor, ya kısa mesaj gönderiyor ya alıyor, şu küçük aletten başka şeye kıymet vermiyordu. Bir de zaman zaman yanındaki şu sakallı adama sokulup sürünüyordu. Belli ki Aşırı Milliyetçi Filmlerin Gayri Milliyetçi Senaristi’nin yeni kız arkadaşıydı. Aniden başını kaldırıp, “Dün dövme yaptırdım” dedi.</span></p>

  <p class="duz" xml:lang="tr"><span class="duz1">Bu sözler bağlamla öyle alakasızdı ki Armanuş ilk anda kendisine yönelik olduğunu kavrayamadı. Ya sıkıntıdan ya da gruba kendisi gibi yeni katılan biriyle yakınlaşma isteğinden Aşırı Milliyetçi Filmlerin Gayri Milliyetçi Senaristi’nin kız arkadaşı ona hitap etmişti: “Görmek ister misin?”</span></p>

  <p class="duz" xml:lang="tr"><span class="duz1">Pat diye kaldırdı tişörtünü. Göbek deliğinin etrafında kıpkırmızı bir yabani orkide kıvrılıyordu.</span></p>

  <p class="duz" xml:lang="tr"><span class="duz1">“Çok hoşmuş” dedi Armanuş kibarca.</span></p>

  <p class="duz" xml:lang="tr"><span class="duz1">İltifattan hoşlanan kadın sırıttı. “Teşekkür ederim” dedi, hiçbir şey yemediği halde dudaklarını peçeteyle silerek.</span></p>

  <p class="duz" xml:lang="tr"><span class="duz1">Bu arada Asya kenardan kenardan kadını incelemekteydi ama hoşnutsuz bir bakışla. Sevmemişti bu kadını. Her zamanki gibi, bir hemcinsiyle tanıştığında yapabileceği iki şey vardı: Ya zaman tanıyıp ona, kendisinden ne zaman nefret edeceğini bekleyecekti ya da kestirmeden gidip doğrudan ondan nefret edecekti. İkinciyi seçti.</span></p>

  <p class="duz" xml:lang="tr"><span class="duz1">Arkasına yaslanıp kadehini avuçlarının arasına alarak içindeki sıvıyı incelemeye başladı. Konuşmaya başladığında bile bakışlarını bardaktan ayırmamıştı.</span></p>

  <p class="duz" xml:lang="tr"><span class="duz1">“Aslına bakılırsa, dövmenin ne kadar eskiye dayandığını düşünürsek” diye başladı Asya ama cümlesini bitirmeyip yeni bir cümleye başladı: “1990’ların başlarında kâşifler İtalya Alpleri’nde çok iyi korunmuş bir ceset bulmuşlar. 5 000 küsur yaşındaymış. Üzerinde elli yedi dövme varmış. En eski dövmeler!”</span></p>

  <p class="duz" xml:lang="tr"><span class="duz1">“Sahi mi?” diye sordu Armanuş. “O zamanlar nasıl şekiller yapıyorlarmış acaba?”</span></p>

  <p class="duz" xml:lang="tr"><span class="duz1">“Genelde hayvan şekilleri, totemler... muhtemelen eşek, geyik, baykuş, dağ keçisi... ve yılan, eminim yılana talep hep olmuştur.”</span></p>

  <p class="duz" xml:lang="tr"><span class="duz1">“Vay, 5 000 küsur yıllık” dedi hayretle Aşırı Milliyetçi Filmlerin Gayri Milliyetçi Senaristi’nin yeni kız arkadaşı.</span></p>

  <p class="duz" xml:lang="tr"><span class="duz1">“Ama sanmam ki göbek deliğinde bir dövme olsun!” dedi senarist nağmeli bir sesle. Gülüştüler. Birbirlerine sokulup öpüştüler.</span></p>

  <p class="duz" xml:lang="tr"><span class="duz1">Dışarıda kaldırıma atılmış birkaç masa vardı. Sıkıntılı bir çift o masalardan birine çöktü, bir başka masada gergin bir çift daha vardı, ciddi, düşünceli, huzursuz, burjuva yüzler. Armanuş, Fitzgerald romanlarından çıkma karakterlere benzetti onları.</span></p>

  <p class="duz" xml:lang="tr"><span class="duz1">“Nedense dövmeyi özgünlük, yaratıcılık, hatta modernlikle özdeşleştiriyoruz. Aslına bakılırsa göbek deliğinin etrafına dövme yaptırmak dünya tarihinin en eski geleneklerinden biri. Hatırlarsanız 19. yüzyılın sonlarında bir grup Batılı arkeolog, mumyalanmış bir ceset bulmuşlardı. Bir Mısır prensesine aitti. Adı Amunet’ti ve kocaman bir dövmesi vardı. Bilin bakalım nerede?” Asya, senariste dönüp gözlerinin içine baktı: “Göbek deliğinde!”</span></p>

  <p class="duz" xml:lang="tr"><span class="duz1">Bu kadar malumattan şaşkına dönen Aşırı Milliyetçi Filmlerin Gayri Milliyetçi Senaristi gözlerini kırpıştırdı. Onun kadar etkilenmiş görünen yeni kız arkadaşı sordu: “Bütün bunları nereden biliyorsun?”</span></p>

  <p class="duz" xml:lang="tr"><span class="duz1">“Annesi dövmecilik yapıyor” diye araya girdi Alkolik Karikatürist, gözlerini Asya’dan alamadan. Onun kızgın dudaklarını öpmek geldi içinden. Yapamayınca bir bira daha istedi sessizce.</span></p>

  <p class="duz" xml:lang="tr"><span class="duz1">Bu arada Asya tümüyle başka bir ruh ikliminde, Aşırı Milliyetçi Filmlerin Gayri Milliyetçi Senaristi’nin yeni kız arkadaşına saldırmaya hazırlanıyordu. Yüzünde tehditkâr bir ifadeyle öne eğildi ve “Yalnız bu dövme meselesi çok tehlikeli olabilir” dedi.</span></p>

  <p class="duz" xml:lang="tr"><span class="duz1">“Tehlike” kelimesinin istediği etkiyi yaratması için birkaç saniye susarak bekledi. “İşlem sırasında kullanılan aletlerin titizlikle dezenfekte edilmesi gerekir, ama enfeksiyon riskinin yüzde yüz ortadan kaldırıldığı söylenemez. En yaygın dövme tekniğinin derinin altına iğnelerle mürekkep zerkedilmesi olduğu düşünüldüğünde, bu ciddi bir meseledir...”</span></p>

  <p class="duz" xml:lang="tr"><span class="duz1">İğnelerden öyle uğursuz bir havayla bahsetmişti ki masadaki herkesi tedirgin etti. Sadece Alkolik Karikatürist gözlerinde cin gibi bir parıltıyla seyrediyor, gösterinin tadını çıkarıyordu.</span></p>

  <p class="duz" xml:lang="tr"><span class="duz1">“İğne yaklaşık dakikada 3 000 vuruş ritmiyle deriye sokulup çıkarılır” diye devam etti Asya. Paketten bir sigara çekip hareketi canlandırır gibi hızlı hızlı sokup çıkardı sonra yaktı. Aşırı Milliyetçi Filmlerin Gayri Milliyetçi Senaristi’nin yeni kız arkadaşı cinsel çağrışımları olan bu harekete gülmeye yeltendi, ama Asya’nın gözlerindeki katı soğuk hevesini kursağında bıraktı.</span></p>

  <p class="duz" xml:lang="tr"><span class="duz1">“Kan zehirlenmesi ve hepatit bir dövme dükkânında kapabileceğiniz nice ölümcül hastalıktan sadece ikisi. Dövmecinin her seferinde yeni bir steril paket açması, elini sıcak su ve sabunla yıkaması, steril sıvılarla ovması, lastik eldiven giymesi gerek... teorik olarak tabii. Pratikte kim bu kadar ince zahmete girer ki?”</span></p>

  <p class="duz" xml:lang="tr"><span class="duz1">“Ama benim gittiğim yerde hepsine dikkat ettiler, iğneler de yeniydi” diye salvo atışından sıyrılmayı denedi Aşırı Milliyetçi Filmlerin Gayri Milliyetçi Senaristi’nin yeni kız arkadaşı. Türkçe söylemişti bunları.</span></p>

  <p class="duz" xml:lang="tr"><span class="duz1">Asya sükûnetle ve İngilizce devam etti. “Ya, çok iyi. Maalesef yeterli değil ama. Mürekkep ne olacak? Dövmenin sadece iğneleri değil mürekkebinin de her seferinde yenilenmesi gerektiğini biliyor muydunuz? Her seans için, her müşteri için yeni mürekkep kullanmak lazım.”</span></p>

  <p class="duz" xml:lang="tr"><span class="duz1">“Mürekkep mi...” diye kekeledi kız.</span></p>

  <p class="duz" xml:lang="tr"><span class="duz1">“Tabii ya” diye atıldı Asya kendinden emin. “Dövme işleminden sonra sırf mürekkep yüzünden türlü çeşit enfeksiyon çıkabilir. Bunların en yaygınlarından biri</span> <span class="italik1">Staphylococcus aureus</span><span class="duz1">’tur. Ne yazık ki çok sinsi ilerler ve...” kaşlarını çattı, “kalbe ciddi zarar verir.”</span></p>

  <p class="duz" xml:lang="tr"><span class="duz1">Soğukkanlılığını kaybetmemek için elinden geleni yapsa da Aşırı Milliyetçi Filmlerin Gayri Milliyetçi Senaristi’nin yeni kız arkadaşının beti benzi atmıştı. Pembe cep telefonu tam o anda bipledi ama bakmadı bile.</span></p>

  <p class="duz" xml:lang="tr"><span class="duz1">“Yaptırmadan önce bir doktora danıştın mı?” diye sordu Asya sahte bir şefkatle.</span></p>

  <p class="duz" xml:lang="tr"><span class="duz1">“Yok, danışmadım” dedi kız. Yüzü gölgelenmiş, gözlerinin altında yeni çizgiler belirmişti.</span></p>

  <p class="duz" xml:lang="tr"><span class="duz1">“Ya, öyle mi? Hay Allah. Neyse, takma kafana” dedi Asya ellerini iki yana açarak. “Tatsız bir şey olmaz inşallah.”</span></p>

  <p class="duz" xml:lang="tr"><span class="duz1">Alkolik Karikatürist ile Armanuş, Asya’nın saldırgan sohbetine gizlice gülümsediler, ama diğerleri tepki vermedi. Oyuna katılmaya karar veren Alkolik Karikatürist, yüzünde hınzır bir ifadeyle sordu: “Ama istese dövmeyi çıkarttırabilir değil mi? Çıkartmak mümkün değil mi?”</span></p>

  <p class="duz" xml:lang="tr"><span class="duz1">“Mümkün” dedi Asya hemen, gelen pası gole çevirme gayretinde. “Ama işlem son derece acılı ve yıldırıcı. Üç yöntemden birini seçebilirsin: Cerrahi, lazer tedavisi ya da deri soyma.”</span></p>

  <p class="duz" xml:lang="tr"><span class="duz1">Bunları söyledikten sonra yığının üzerinden bir badem alıp kabuğunu soydu. Masadaki herkes, hatta Armanuş bile bademe dehşetle bakmaktan alamadı kendini. Seyirci tepkisinden memnun olan Asya soyulmuş bademi ağzına atıp sakin sakin çiğnedi.</span></p>

  <p class="duz" xml:lang="tr"><span class="duz1">“Şahsen üçüncüyü hiç tavsiye etmem. Ötekiler de ondan iyi değil ya. Çok ama çok iyi bir dermatolog ya da estetik cerrah bulmanız gerek. İşlem gayet tuzluya mal oluyor ama elden ne gelir? Her muayene bir ton para, bir kereyle de bitmez. Dövme çıkarıldıktan sonra bile gözle görünür bir iz kalır, ten rengindeki değişiklik de cabası. Ondan kurtulmak için bir estetik ameliyat daha lazım. Yine de yüzde yüz garantili değil.”</span></p>

  <p class="duz" xml:lang="tr"><span class="duz1">“Ay inanmıyorum” dedi Aşırı Milliyetçi Filmlerin Gayri Milliyetçi Senaristi’nin yeni kız arkadaşı, gözleri faltaşı gibi açılmış bir halde. Armanuş Asya’nın gaddarlığına gülmemek için kendini çimdikledi.</span></p>

  <p class="duz" xml:lang="tr"><span class="duz1">“Eee yeter bu kadar kasvet, hadi neden içmiyoruz?” diye araya girdi Alkolik Karikatüristin Hayatla Kavgalı Karısı. “İçmek için Bay Parmakucu’ndan daha iyi sebep mi bulunur? Neydi adı... Cecche?”</span></p>

  <p class="duz" xml:lang="tr"><span class="duz1">“Ceccheti” diye düzeltti Asya, gruba bale tarihi konulu nutku atacak kadar sarhoş olduğu o güne hâlâ lanet ederek.</span></p>

  <p class="duz" xml:lang="tr"><span class="duz1">“Evet, evet Ceccheti” diye kıkırdadı Olağanüstü Yeteneksiz Şair ve Armanuş’a açıkladı: “O olmasa bale yapanlar parmaklarının ucunda yürümek zorunda kalmayacaklarmış biliyor muydun?”</span></p>

  <p class="duz" xml:lang="tr"><span class="duz1">“Derdi neymiş acaba?” diye ekledi biri; sonra herkes gülüştü.</span></p>

  <p class="duz" xml:lang="tr"><span class="duz1">Ortam böyle yumuşayınca, “Eee, anlat bakalım Amy, neredensin?” diye sordu Olağanüstü Yeteneksiz Şair kafenin mutat uğultusu üzerinden Armanuş’a.</span></p>

  <p class="duz" xml:lang="tr"><span class="duz1">“Aslında Amy, Armanuş’un kısaltması” diye araya girdi Asya, halen provokatör ruh halindeydi anlaşılan. “Çünkü Armanuş Ermeni-Amerikalı!”</span></p>

  <p class="duz" xml:lang="tr"><span class="duz1">“Ermeni” kelimesi Kafe Kundera’da kimseyi şaşırtmazdı ama “Ermeni-Amerikalı” başkaydı. “Türk-Ermeni” zaten “biz”den demekti. “Ermeni-Ermeni” de hiç sorun değildi; “Türk-Türk” olanlar gibi bildik bir şey, benzer kültür, benzer maya, benzer kumaş demekti. Ama “Ermeni-Amerikalı”, diyasporada beyni yıkanan ve bu yüzden Türklerden nefret eden biri anlamına geliyordu. Bütün başlar Armanuş’a dönmüştü. Bakışları kuşkucu bir ilgi taşıyordu; dışı süslü ama içinde bomba olmasından şüphelendikleri bir hediye paketiymiş gibi incelediler onu. Armanuş gelebilecek herhangi bir tenkide karşı omuzlarını dikleştirdi, ama senelerdir Kafe Kundera’nın müdavimi olan grup, mekânın miskin havasını öyle içine sindirmişti ki, çok çabuk bıraktı işin ucunu.</span></p>

  <p class="duz" xml:lang="tr"><span class="duz1">Ne var ki Asya meselenin böyle kapanmasına izin vermedi. “Armanuş’un ailesi İstanbulluymuş” dedi iki badem arası. “...1915’te türlü türlü acılar çekmişler... çoğu tehcirde ölmüş, açlıktan, yorgunluktan, şiddetten...”</span></p>

  <p class="duz" xml:lang="tr"><span class="duz1">Som sessizlik. Ne bir soru ne bir yorum. Asya, Alkolik Karikatürist’in endişeli bakışları altında ipleri biraz daha gerdi.</span></p>

  <p class="duz" xml:lang="tr"><span class="duz1">“Ama büyük dedesi bütün bunlardan önce öldürülmüş, hem de sırf” dedi Asya, Armanuş’a dönerek söyledi bunu, ama sonraki lafı grubun diğer üyelerineydi: “...entelektüel olduğu için!” Şarabını yavaşça yudumladı. “Cemaat öncü beyinlerinden mahrum kalsın diye ilk olarak Ermeni entelektüeller öldürülmüş 1915’te.”</span></p>

  <p class="duz" xml:lang="tr"><span class="duz1">Sessizliğin bölünmesi uzun sürmedi.</span></p>

  <p class="duz" xml:lang="tr"><span class="duz1">“Öyle bir şey olmadı” dedi Aşırı Milliyetçi Filmlerin Gayri Milliyetçi Senaristi başını hızlı hızlı sallayarak. “Hiç öyle bir şey duymadık.” Piposundan derin bir nefes aldı ve sarmallanan dumanlar arasından Armanuş’un gözlerine baktı. Sesi alçalıp, canayakın bir fısıltıya dönüşmüştü. “Ailen için çok üzüldüm, taziyelerimi kabul et. Ama o zamanlar savaş zamanıydı. İki taraftan da insanlar öldü. Ermeni isyancıların ne kadar Türk öldürdüğünü biliyor musun? Hikâyenin öteki tarafını düşündün mü hiç? Eminim düşünmemişsindir! Acı çeken Türk ailelerine ne diyeceksin? Olanlar çok trajik ama 1915’in 2000’ler olmadığını anlamamız lazım. O zaman her şey farklıymış. Türk Devleti bile yokmuş, Osmanlı İmparatorluğu varmış. Modernite öncesi devir, modernite öncesi trajediler...”</span></p>

  <p class="duz" xml:lang="tr"><span class="duz1">Armanuş dudaklarını öyle sıktı ki renkleri attı. O kadar çok karşısavı vardı ki sıralayacak, nereden başlayacağını kestiremiyordu. Keşke Baron da burada olsa ve bütün bunları görseydi.</span></p>

  <p class="duz" xml:lang="tr"><span class="duz1">Armanuş atacak en doğru adımı düşünedursun, onun bıraktığı boşluğu Asya’nın müdahalesi doldurdu: “Hay Allah, ben de bunca zamandır seni antimilliyetçi bilirdim.”</span></p>

  <p class="duz" xml:lang="tr"><span class="duz1">“Öyleyim zaten!” diye tersledi Aşırı Milliyetçi Filmlerin Gayri Milliyetçi Senaristi, sesini birkaç oktav yükselterek. Sinirli sinirli sakalını sıvazladı. “Ama tarihi gerçekleri her türlü safsatanın üstünde görürüm.”</span></p>

  <p class="duz" xml:lang="tr"><span class="duz1">Asya ile Armanuş birbirlerine baktılar. O kısacık an içinde garson yeniden geldi ve boş şarap sürahisinin yerine dolusunu koydu.</span></p>

  <p class="duz" xml:lang="tr"><span class="duz1">“Ermeni gençlerin beynini yıkamışlar” diye atıldı senaristin yeni kız arkadaşı, hem sevgilisine destek olmak hem de dolaylı yoldan az evvelki dövme mevzuunun rövanşını almak için.</span></p>

  <p class="duz" xml:lang="tr"><span class="duz1">“Nereden biliyorsun? Belki senin beynin yıkanmıştır!” dedi Armanuş öfkelenmeden, tane tane.</span></p>

  <p class="duz" xml:lang="tr"><span class="duz1">“Tabii ya, nereden biliyorsun?” diye yankıladı Asya, öfkelenerek ve süratle. “1915 hakkında ne biliyoruz? Bu konu üzerine yazılmış kaç kitap okudun? Hangi zıt fikirleri karşılaştırıp kıyasladın? Hangi araştırmaları, hangi belgeleri takip ettin... Bahse girerim bu konuda hiçbir şey okumamışsındır! Ama kendinden pek eminsin. Bize verileni olduğu gibi kabul etmiyor muyuz? Kapsül kapsül resmi tarih yutuyoruz her gün.”</span></p>

  <p class="duz" xml:lang="tr"><span class="duz1">“Katılıyorum, kapitalist tüketim toplumu hislerimizi uyuşturuyor, hayal gücümüzü köreltiyor” diye lafa girdi Olağanüstü Yeteneksiz Şair. “Dünyanın ruhsuzlaşmasından bu sistem sorumlu. Ama bizi tarih marih değil ancak şiir kurtarabilir.”</span></p>

  <p class="duz" xml:lang="tr"><span class="duz1">“Bak Asyacım” dedi Aşırı Milliyetçi Filmlerin Gayri Milliyetçi Senaristi. “Türkiye’deki pek çok kişinin aksine mesleğim gereği ben bu konuda hatırı sayılır araştırma yaptım. Tarihi filmlere senaryo yazıyorum. Sürekli tarih okurum. Yani başkalarından duyduğum için ya da yanlış bilgilendirildiğim için böyle konuşmuyorum. Aksine! Konu üzerinde titiz araştırma yürütmüş biri olarak konuşuyorum.” Durup şarabından bir yudum aldı. “Ermenilerin iddiaları abartı ve çarpıtma üzerine kurulu. Yapmayın, bazıları iki milyon Ermeni öldürdüğümüzü bile söylüyor! Aklı başında hiçbir tarihçi bunu ciddiye alamaz.”</span></p>

  <p class="duz" xml:lang="tr"><span class="duz1">“Bence bir kişi bile öldürülse fazla” diye diklendi Asya.</span></p>

  <p class="duz" xml:lang="tr"><span class="duz1">Garson elinde yeni bir sürahi ve yüzünde endişeli bir ifadeyle tekrar belirdi. Alkolik Karikatürist’e “Devam edecek misiniz?” gibilerinden bir işaret yaptı. O da parmağını kaldırarak “Kesinlikle!” demeye getirdi. Üç birayı çoktan bitirdiğinden ve daha fazla içmeme kararına sadık olduğundan şimdi şaraba geçmişti.</span></p>

  <p class="duz" xml:lang="tr"><span class="duz1">“Sana bir şey diyeyim mi Asya” dedi Aşırı Milliyetçi Filmlerin Gayri Milliyetçi Senaristi kadehini doldururken. “Meşhur Salem cadı mahkemelerini biliyorsun değil mi? Orada işin ilginç yanı cadılıkla suçlanan kadınların neredeyse hepsi aynı itiraflarda bulunmuş, aynı semptomları göstermiş, hatta aynı anda nöbet geçirip aynı şekilde bayılmış... Yalan mı söylüyorlardı? Hayır! Rol mü yapıyorlardı? Hayır! Peki neydi bu aynılığın sebebi? Toplu histeriden mustariptiler.”</span></p>

  <p class="duz" xml:lang="tr"><span class="duz1">“Bu ne manaya geliyor?” diye sordu Armanuş tepkisini kontrol ederek.</span></p>

  <p class="duz" xml:lang="tr"><span class="duz1">“Evet, bu ne manaya geliyor?” diye yankıladı Asya tepkisini salıvererek.</span></p>

  <p class="duz" xml:lang="tr"><span class="duz1">“Şu manaya geliyor, hanımlar” dedi senarist; yorgun bir tebessüm çöktü dudaklarına. “Toplu histeri diye bir şey varsa toplu hafıza diye bir şey de vardır. Ermenilerin histerik olduğunu filan söylemiyorum, yanlış anlamayın. Ancak toplulukların, tek tek üyelerinin inançlarını, algılarını, hatta bedensel tepkilerini yönlendirmeye muktedir olduğu bilimsel bir gerçek. Bir hikâyeyi tekrar tekrar dinlersen, anlatıyı içselleştirirsin. İçselleştirdiğin anda da başkasının hikâyesi olmaktan çıkar. Hatta hikâye olmaktan bile çıkar, gerçek olur, senin gerçeğin. Kendi gerçeğinmiş gibi canını dişine takıp mücadele edersin. Bu yüzden yirmisine gelmemiş bir sürü Ermeni-Amerikalı, dedelerinin ninelerinin anlattıkları hikâyeleri bu kadar derinden yaşıyorlar. Zamanda donmuş bir anlatı.”</span></p>

  <p class="duz" xml:lang="tr"><span class="duz1">“Bir nevi büyülenme gibi” dedi Olağanüstü Yeteneksiz Şair, ama kimse daha fazla konuşmasına izin vermedi.</span></p>

  <p class="duz" xml:lang="tr"><span class="duz1">Asya arkasına yaslanıp sigara dumanını üfledikten sonra sazı eline aldı: “Toplu histeri ne, biliyor musun? Şimdiye kadar kaleme aldığın o pespaye senaryolar,</span> <span class="italik1">Aslan Yürekli Timur</span><span class="duz1">’un bütün bölümleri... Ne kahraman ya, sanki bir milli kahramana daha ihtiyacımız var! Budala Bizanslılara karşı maceradan maceraya koşan kaslı, Herkül kılıklı, vurdu mu oturtan Türk erkeği. Türk olmayan erkeklerin hepsi ya tecavüzcü, ya zalim ya da olay örgüsünde tesadüfi. Türk olmayan kadınların hepsi önüne gelenle yatar. Olur da ezkaza bu kadınlardan birinde bir gıdımcık iffet varsa, onun da eninde sonunda Türk olduğu ortaya çıkacaktır. Bu nasıl propaganda? Ben işte buna histeri derim. Milyonların bu berbat mesajları içselleştirmesini sağladın mı toplu histeriye sebep oluyor.”</span></p>

  <p class="duz" xml:lang="tr"><span class="duz1">Bu sefer Gizli Gay Köşe Yazarı araya girdi: “Valla Asya haklı. Düşmanın kadınsılığıyla dalga geçmek için yarattığın bütün o kaba saba, maço Türk kahramanlar tahakkümperver ataerkilliğin tezahürlerinden başka ne ki...”</span></p>

  <p class="duz" xml:lang="tr"><span class="duz1">“Kuzum sizin neyiniz var bugün?” diye sordu Aşırı Milliyetçi Filmlerin Gayri Milliyetçi Senaristi altdudağı belli belirsiz titreyerek. “O saçmalıklara inanmadığımı gayet iyi biliyorsunuz. O filmlerin sadece eğlence amaçlı olduğunu söylemeye gerek var mı?” Destek almak için Armanuş dahil herkese tek tek baktı.</span></p>

  <p class="duz" xml:lang="tr"><span class="duz1">Armanuş hâkim havayı değiştirmek için elinden geleni yaptı. Baron Baghdassarian’ın pasifizme kuvvetle karşı çıkacağını bilse de gerilimi artırmaktan kimseye bir fayda geleceğine inanmıyordu. “Şuradaki çerçeve” dedi duvarı işaret ederek. “Şu turuncu çerçeveli yol resmi var ya, Arizona’dan. Çocukken annemle o yoldan sık sık geçerdik.”</span></p>

  <p class="duz" xml:lang="tr"><span class="duz1">“Arizona” diye mırıldandı Olağanüstü Yeteneksiz Şair ve bu isim onun için bir ütopya adası, bir nevi Shangri-La’ymış gibi içini çekti.</span></p>

  <p class="duz" xml:lang="tr"><span class="duz1">Ne var ki Asya’nın işi burada noktalamaya hiç niyeti yoktu. “Ama seninkisi en beteri” dedi. “Keşke yaptığın işe inansaydın, o filmlere azıcık da olsa inancın olsaydı, bakış açını sorgulasam bile samimiyetini sorgulamazdım. O senaryoları kitleler için yazıyorsun. Yazıyor, pazarlıyor, kamyonla para kaldırıyorsun. Sonra buraya gelip entelektüellerin takıldığı bu kafede kılık değiştiriyor, bizimle bir olup o filmlerle dalga geçiyorsun. İkiyüzlülüğün bir sınırı olmalı!”</span></p>

  <p class="duz" xml:lang="tr"><span class="duz1">Senaristin yüzünde kan çekildi. “Sen kim oluyorsun da bana yok ikiyüzlülükten yok çift kimlikten bahsediyorsun Piç Hanım? Bana musallat olacağına gidip babişkonu arasana!”</span></p>

  <p class="duz" xml:lang="tr"><span class="duz1">Bunları dedi ve ardından şarap kadehine uzandı. Ama zahmet etmesine gerek yoktu, zira tam o sırada bir şarap kadehi süratle ona doğru uçmaktaydı. Alkolik Karikatürist doğrulmuş, elindeki şarap kadehini vargücüyle senariste fırlatmıştı. Iskaladı. Kadeh duvardaki bir çerçeveye çarpınca içindeki şarap her yere saçıldı. Hedefi vurmayı başaramayan Alkolik Karikatürist kollarını sıvadı.</span></p>

  <p class="duz" xml:lang="tr"><span class="duz1">Alkolik Karikatürist’in yarı cüssesinde ve onun kadar sarhoş olmasına rağmen Aşırı Milliyetçi Filmlerin Gayri Milliyetçi Senaristi ilk yumruktan kaçmayı başardı ve hemen bir köşeye sıvıştı. Köşeye varır varmaz artık emniyette olduğuna kanaat getirerek derin bir nefes aldı.</span></p>

  <p class="duz" xml:lang="tr"><span class="duz1">Gelen darbeyi görmedi.</span></p>

  <p class="duz" xml:lang="tr"><span class="duz1">Gizli Gay Köşe Yazarı sandalyesinden fırladığı gibi karikatüristin yardımına koştu. Elindeki sürahiyi senaristin tepesine indiriverdi. Göz açıp kapayana kadar yerdeydi senarist, incecik kan sızdı şakağından. Kanın görüntüsü olmasa aldığı darbeye inanmayacakmış gibi gözlerini kırpıştırarak hayretle önce yüzlerine, sonra da belirsiz bir noktaya baktı.</span></p>

  <p class="duz" xml:lang="tr"><span class="duz1">Ama Kafe Kundera en nihayetinde hayatın ritminin öyle ya da böyle asla değişmediği, rehavet ve atalet esaslarına dayalı, bezgin bir entelektüel kahvesiydi. Sarhoş kavgasının yeri değildi. Daha senaristin kafasının kanaması durmadan kafedeki herkes hadise patlak vermeden evvel yaptıkları işlere geri dönmüştü; kimi somurtuyor, kimi şarap ya da kahve içerek sohbet ediyor, kimi duvarlardaki çerçeveli fotoğraflara dalıp gidiyordu.</span></p>

  <div class="calibre2" id="calibre_pb_10"></div>
</body>
</html>
