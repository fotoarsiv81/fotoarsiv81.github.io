<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BABA_VE_PIC.xhtml</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  @font-face {
    font-family: Serif12 Beta;
    font-style: italic;
    font-weight: bold;
    src: url(../Fonts/Serif12Beta-BoldItalic0001.ttf)
    }
  @font-face {
    font-family: Times New Roman;
    font-style: normal;
    font-weight: normal;
    src: url("Fonts/Times New Roman")
    }
</style>
</head>

<body class="calibre">
  <h1 class="bolum-ismi" id="toc-anchor-2" xml:lang="tr"><span class="bolum-ismi1">Üçüncü bölüm</span></h1>

  <h2 class="bolum-ismi-2-satir" id="toc-anchor-20" xml:lang="tr"><span class="bolum-ismi1">Tozşeker</span></h2>

  <p class="duz" xml:lang="tr"><span class="duz1">Bu ne felakettir başımıza gelen!” diye haykırarak salona daldı Dikran Dayı. Teselli bulabilmek umuduyla etrafı taradı heyecandan pörtlemiş kara gözleri. “Duyduklarım doğru değil di mi? Biri bana doğru olmadığını söylesin!”</span></p>

  <p class="duz" xml:lang="tr"><span class="duz1">Posbıyığının altından görünen iki ön diş yüzünden en kızgın olduğu anlarda bile mütebessim izlenimi veriyordu Dikran İstanbuliyan. Şu halde bile mütebessim.</span></p>

  <p class="duz" xml:lang="tr"><span class="duz1">“Dayıcım sakin olun lütfen, otursanıza şöyle, yüreğinize inecek” diye mırıldandı Surpun Hala, Çakmakçıyan kız kardeşlerin en küçüğü. Ailede Barsam’ın Rose’la evlenmesini açıktan açığa destekleyen tek kişi olarak tüm bu olan bitenden sonra kendini suçlu hissediyordu. Oysa zerre kadar alışkın değildi kendi kendine kızmaya. Kaliforniya Berkeley Üniversitesi’nde beşeri bilimler profesörü olan Surpun Çakmakçıyan, dünya üzerindeki her meselenin taraflar arası diyalog, sükûnet ve düz mantıkla müzakere edilebileceğine inanan, kendine güveni tam, feminist bir akademisyendi. Böylesine duygusal ve tepkisel bir ailede, bu özellikleri yüzünden kendini yalnız hissettiği oluyordu zaman zaman.</span></p>

  <p class="duz" xml:lang="tr"><span class="duz1">Dikran İstanbuliyan içini çekip bıyıklarını kemirerek en yakındaki boş iskemleye yöneldi. Bütün aile, üzeri tıka basa yiyecek dolu antika maun masanın etrafında toplanmıştı, ama olağan şüpheliler dışında kimse yemek yiyormuş gibi görünmüyordu. Varsenig Hala’nın ikiz bebekleri sakin sakin divanda uyuyorlardı. Kaliforniya Körfez bölgesindeki Ermeni Gençlik Organizasyonu’nun düzenlediği sosyal bir etkinliğe katılmak üzere Minneapolis’ten gelen uzak kuzen Kevork Karaoğlanyan da buradaydı. Son üç aydır Kevork bu grubun düzenlediği bütün etkinliklere sektirmeden katılmıştı; Ermenistan için yardım konserlerine, yıllık büyük pikniğe, Noel partisine, Cuma Gecesi Işık Partisi’ne, Kış Galası’na, Pazar Brançları’na ve Erivan’da ekoturizm yararına düzenlenen rafting yarışına... Ne var ki Dikran Dayı yakışıklı yeğeninin ta Minneapolis’ten kalkıp da zırt pırt San Francisco’ya uçmasının ardında sadece hayır işlerine düşkünlük yatmadığını tahmin ediyordu. Bir erkek durup dururken bir hayır derneğine bu kadar kaptırmışsa kendini, işin içinde bir kadın vardır muhtemelen. Kevork da henüz açılamadığı bir kıza abayı yakmış olmalıydı.</span></p>

  <p class="duz" xml:lang="tr"><span class="duz1">Bunları zihninden geçirerek masadaki yiyeceklere yöneldi Dikran Dayı. Bir sürahi ayran vardı önünde –tepeleme buzla doldurularak sulandırılmış, Amerikanlaştırılmış bir ayran. Onun yanında çeşitli ebatlarda renkli toprak kaplarda fasulye pilaki, kadinbudu köfte, karniyarik, fırından yeni çıkmış çürek ve en önemlisi, ah, en dayanılmazı, bastırma vardı. Dikran İstanbuliyan bayılırdı pastırmaya. Öyle ki derdini tasasını unutuverdi bir an için de olsa. Hele masanın öbür ucunda yer alan burma tatlısını görünce hepten eridi hiddeti.</span></p>

  <p class="duz" xml:lang="tr"><span class="duz1">Karısının sımsıkı diyet gözetimi altında olmasına rağmen Dikran Dayı her geçen yıl meşhur göbeğine bir yağ tabakası daha eklemeyi başarmıştı, tıpkı her sene büyüme halkalarına bir yenisini ekleyen ağaç gövdeleri gibi. Ne bodurluğundan ne şişmanlığından şikâyet eden bodur ve şişman bir adamdı şimdi. İki yıl önce bir makarna reklamında oynatmışlardı onu. Şen bir ahçıyı canlandırmıştı orada; karısı onu terk ettiğinde dahi morali bozulmayan çünkü mutfağında mutlu mesut makarna pişirmeye devam edebileceğini bilen bir ahçıyı. Dikran Dayı aynen reklamdaki gibi biriydi gerçek hayatta. Her daim muhafaza ettiği neşesi öylesine dikkat çekici, o kadar gıpta edilesiydi ki, çok sayıda ahbaplarından biri, ne zaman şişman insanların daha neşeli oldukları klişesini kanıtlamak istese hemen onun adını zikrederdi. Ne var ki her daim cıvıl cıvıl neşe saçan Dikran Dayı bugün hiç de benzemiyordu aslına.</span></p>

  <p class="duz" xml:lang="tr"><span class="duz1">“Barsam nerede peki?” dedi Dikran Dayı tepeleme köfte dolu bir tabağa çatalını daldırırken. “Karısının ne haltlar karıştırdığını biliyor mu?”</span></p>

  <p class="duz" xml:lang="tr"><span class="duz1">“Eski karısının!” diye düzeltti Zaruhi Hala. Gün boyu birbirinden haylaz çocuklarla boğuşan tecrübeli bir anaokul öğretmeni olarak, etrafta duyduğu her hatayı anında düzeltmek gibi bir huyu vardı.</span></p>

  <p class="duz" xml:lang="tr"><span class="duz1">“Evet, elbette, eski karısı! Ama hatun bunun farkında değil ki! O kadın kafayı yemiş. İnadımıza yapmıyorsa ne olayım! Bile bile yapıyor. Yanılıyorsam, Rose cadısı bu işi sırf bizi sinir etmek için yapmıyorsa, bana da Dikran demesinler. Başka isim bulsunlar!”</span></p>

  <p class="duz" xml:lang="tr"><span class="duz1">“Başka isme ihtiyacın olmayacak dayıcım” diye teselli etmeye çalıştı Varsenig Hala. “Besbelli bile bile yapıyor...”</span></p>

  <p class="duz" xml:lang="tr"><span class="duz1">“Ne yaparsa yapsın, kendi hayatıdır bizi ilgilendirmez. Ama torunum başka. El kadar biçare çocuk. Derhal Armanuş’u kurtarmamız lazım bu beladan” diye araya girdi bir ses. Büyükanne Şuşan’dı bu. Ağır, sakin adımlarla masadan kalkıp koltuğuna yöneldi. Harika bir ahçı olduğu halde hiçbir zaman iştahlı olmamıştı, hele son zamanlarda günde bir tastan fazla yemeden yaşamanın yolunu bulduğundan endişe ediyordu kızları. Kısa boylu, kemikli yapılı, sert hatlı, dal gibi incecik bir kadındı. Tuhaf bir iktidar halesi yayardı etrafına; en çetrefil engeller karşısında dahi direncini, metanetini yitirmeyenlere has bir hale. Ne olursa olsun yenilgiyi kabul etmezdi Büyükanne Şuşan. Hayatın zaten başlı başına bir varoluş mücadelesinden ibaret olduğuna inanırdı; ama eğer Ermeni’ysen, üç kat fazla zorlu olduğunu iddia ederdi, üç kat daha çetin. Kararlılığı ve karşılaştığı herkesin gönlünü fethetme becerisi, aile efradını oldum olası hayrete düşürürdü.</span></p>

  <p class="duz" xml:lang="tr"><span class="duz1">“Mühim olan torunumun selameti, gerisi ne gam.”</span></p>

  <p class="duz" xml:lang="tr"><span class="duz1">Büyükanne Şuşan bu sözü söyledikten sonra kalın şişlerini eline alıp örgüsüne koyuldu. Şişlerden camgöbeği bir bebek battaniyesinin ilk sıraları sarkıyordu; köşesine A. Ç. harfleri işlenmiş: Armanuş Çakmakçıyan. Aile efradı örgü şişlerinin dansını seyrederken bir an sessizlik oldu. Büyükanne Şuşan’ın örgüsü grup terapiye benzerdi âdeta. Onu örgü örerken seyretmek rahatlatırdı etrafındakileri. Sanki o bu işi sürdürdüğü müddetçe dünya daha yaşanılası bir yer olacak, korkacak bir şey kalmayacaktı.</span></p>

  <p class="duz" xml:lang="tr"><span class="duz1">“Haklısın, zavallı Armanuşçuk” dedi Dikran Dayı. Metanet abidesi kız kardeşiyle anlaşmazlığa düşmenin ne manaya geldiğini gayet iyi bildiğinden, bütün meselelerde Şuşan’ın tarafını tutardı. Ağzına bir biber dolması daha atarken söylendi: “O masum kuzucuğa ne olacak?”</span></p>

  <p class="duz" xml:lang="tr"><span class="duz1">Kimsenin cevap vermesine fırsat kalmadan bir anahtar şıngırtısı duyuldu kapıda ve beti benzi atmış halde Barsam içeri daldı.</span></p>

  <p class="duz" xml:lang="tr"><span class="duz1">“Hah! Kim gelmiş! Barsam Bey, Barsam Bey, bir tanecik evladın var, onu da Türkler yetiştirecek. Senin kılını kıpırdattığın yok...</span> <span class="italik1">Amot!</span><span class="duz1">”</span><span class="dipnot-no">*</span></p>

  <p class="dipnotlar" xml:lang="tr"><span class="serifsiz-dipnot">* (Erm.) Utan!</span></p>

  <p class="duz-ilk-paragraf" xml:lang="tr"><span class="duz1">“Ben ne yapabilirim ki?” Barsam Çakmakçıyan çökmüş gözlerle dayısına döndü. Ama anında kenara kaydı bakışları ve duvardaki devasa Mardiros Saryan röprodüksiyonuna odaklandı. Aradığı cevap tabloda gizliymiş gibi uzun uzun oraya baktı:</span> <span class="italik1">Çiçek Açmış Elma Ağaçları, 1912</span><span class="duz1">. Ama tablodan da teselli bulamamış olacaktı ki, tekrar konuştuğunda sesinde sadece umutsuzluk vardı. “Karışmaya hakkım yok. Rose onun annesi.”</span></p>

  <p class="duz" xml:lang="tr"><span class="duz1">“</span><span class="italik1">Aman!</span> <span class="duz1">Ne anne!” Dikran İstanbuliyan kıkırdadı. Onun cüssesinde bir adam için pek tiz bir kahkahası vardı; genelde fazlasıyla farkında olduğu ve kontrol edebildiği bir ayrıntıydı bu, ama gerilimli durumlarda tümüyle unuturdu.</span></p>

  <p class="duz" xml:lang="tr"><span class="duz1">“O masum kuzu ilerde ne söyleyecek arkadaşlarına? Babamın ismi Barsam Çakmakçıyan, büyük dayımın ismi Dikran İstanbuliyan, onun da babası Yervant İstanbuliyan, benim adım Armanuş Çakmakçıyan, bütün soyağacım Filanca Falancıyan... bütün akrabalarını 1915’te Türklerin ellerinde kaybetmiş bir sülalenin torunuyum amma velakin Mustafa adında bir Türk tarafından büyütüldüğüm için köklerime ihanet etmeyi öğrendim! Fıkra gibi valla...</span> <span class="italik1">Ah, marnim khalasim!</span><span class="duz1">”</span><span class="dipnot-no">*</span></p>

  <p class="dipnotlar" xml:lang="tr"><span class="serifsiz-dipnot">* (Erm.) Ölsem de kurtulsam!</span></p>

  <p class="duz-ilk-paragraf" xml:lang="tr"><span class="duz1">Dikran İstanbuliyan hiddetle sustu ve sözlerinin etkisini tartabilmek için kaşlarını çatıp yeğenine baktı. Ama Barsam taş gibi hareketsizdi.</span></p>

  <p class="duz" xml:lang="tr"><span class="duz1">“Koş durdur bu işi Barsam!” diye ekledi Dikran Dayı, bu sefer daha yüksek sesle. “Bu gece Arizona’ya uç ve çok geç olmadan bu komediye bir son ver. Karınla konuş.</span> <span class="italik1">Haydeh!</span><span class="duz1">”</span></p>

  <p class="duz" xml:lang="tr"><span class="duz1">“Eski karısı!” diye düzeltti Zaruhi Hala, tabağına bir parça burma alırken. “Ay bunu yememem lazım aslında. Kalori bombası valla. Annecim ne demeye bu kadar şeker koyarsın ki şu tatlılara? Neden yapay tatlandırıcı denemiyorsun?”</span></p>

  <p class="duz" xml:lang="tr"><span class="duz1">“Denemiyorum çünkü benim mutfağıma yapay olan hiçbir şey adımını atamaz” diye cevapladı Şuşan Çakmakçıyan. “Yaşlanıp da şeker hastalığına tutulana kadar yiyebildiğiniz kadar yiyin. Her şey mevsiminde güzel.”</span></p>

  <p class="duz" xml:lang="tr"><span class="duz1">“Haklısın valla, benim şeker mevsimim daha geçmemiştir herhalde” dedi Zaruhi Hala göz kırparak, ama sadece yarım burma yemeye cesaret edebildi. Ağzındakini bitirmeden kardeşine döndü: “Hem Rose’un Arizonalarda işi ne?”</span></p>

  <p class="duz" xml:lang="tr"><span class="duz1">“Orada kendine iş buldu” dedi Barsam ifadesiz bir sesle.</span></p>

  <p class="duz" xml:lang="tr"><span class="duz1">“Aman ne iş ne iş!” diye atıldı Varsenig Hala. “Oralarda ne halt ettiğini sanıyorsa... üniversite kafelerinde hizmet etmek kim o kim, sanki beş parasız. Bile bile yapıyor. Cümle âlem ona yeterince nafaka vermediğimizi düşünüp bizi suçlasın diye yapmıyorsa ne olayım. Zorluklarla mücadele eden cesur, yalnız anne rollerinde! Kendine bu rolü biçmiş!”</span></p>

  <p class="duz" xml:lang="tr"><span class="duz1">“Armanuş’a bir fenalık gelmez Rose’dan” diye mırıldandı Barsam sesine bir tutam umut katmaya çabalayarak. “Rose üniversite eğitimine geri dönmek istediği için Arizona’da kaldı. Öğrenci Derneği’nde bulduğu iş geçici bir durum. Asıl ilkokul öğretmeni olmak istiyor. Çocuklara olan sevgisinden. Bunda bir beis yok ki. Kendisi mutlu olduğu ve Armanuş’a iyi baktığı müddetçe kiminle çıktığının ne önemi var?”</span></p>

  <p class="duz" xml:lang="tr"><span class="duz1">“Haklısın haklısın da bir o kadar da haksızsın” dedi Surpun Hala, gözlerinde aniden beliren alaycı bir parıltıyla. “İdeal bir dünyada yaşıyor olsak, ‘Bu onun hayatı, bizi ilgilendirmez’ diyebilirsin. Tarih ve soy mefhumun yoksa, belleğin ve toplumsal sorumluluk duygun yoksa, sadece şimdide yaşıyorsan elbette bunu iddia edebilirsin. Ama sevgili kardeşim sen de pekâlâ biliyorsun ki geçmiş geçip gitmiş bir şey değildir. Geçmiş şimdiki zamanın içinde yaşar ve atalarımız çocuklarımızın içinde nefes alıp verirler... Evladına o baktığı müddetçe eski karının hayatına karışmaya hakkın var. Hele bir Türk’le çıkmaya başlamışsa!”</span></p>

  <p class="duz" xml:lang="tr"><span class="duz1">Akademik nutukları pek sevmeyen ve gündelik konuşma dilini entelektüel jargona tercih eden Varsenig Hala araya girdi: “Barsamcığım, sana bir sorum var. Bana Ermenice konuşan bir Türk gösterebilir misin?”</span></p>

  <p class="duz" xml:lang="tr"><span class="duz1">Barsam cevap vermek yerine ablasına yan yan baktı.</span></p>

  <p class="duz" xml:lang="tr"><span class="duz1">Varsenig Hala devam etti: “Söyle bana kaç Türk Ermenice öğrenmiş? Hani var mı böyle Türkler? Hiç! Neden bizim annelerimiz onların dilini öğrenmiş de tersi olmamış? Kimin kime hükmettiği apaçık ortada değil mi? Sen kalk gel Orta Asya’dan, dal dosdoğru Anadolu’nun bağrına, sonra bir bakmışsın her yerdeler! Orada yerleşik olan milyonlarca Ermeni’ye ne oldu peki? Asimile edildiler! Yetim bırakıldılar! Sürüldüler! Mal mülklerinden oldular! Sonra da unutuldular! Kendi öz kızını nasıl olur da bizim şimdi bu kadar az sayıda ve bu kadar kederli olmamızdan sorumlu olanların eline bırakırsın? Mesrop Mashtots</span><span class="dipnot-no">*</span> <span class="duz1">mezarında döner!”</span></p>

  <p class="dipnotlar" xml:lang="tr"><span class="serifsiz-dipnot">* Mesrop Mashdots (360-440): Ermeni Kilisesi’nin önde gelen din adamlarından. Aynı zamanda bir dilbilimci ve Ermeni alfabesini oluşturan kişi.</span></p>

  <p class="duz-ilk-paragraf" xml:lang="tr"><span class="duz1">Yeğeninin sıkıntısını azaltmak isteyen Dikran Dayı bir hikâye anlatmaya başladı bu noktada.</span></p>

  <p class="duz" xml:lang="tr"><span class="duz1">“Bir gün Arap’ın teki, saçını kestirmeye berbere gitmiş. Kestirdikten sonra da berbere para vermek istemiş. ‘Paranı dünyada kabul etmem. Bu kamu hizmeti’ demiş berber. Arap pek sevinmiş bu işe, şaşkın ama hoşnut dükkândan çıkmış. Ertesi sabah berber dükkânı açarken kapıda bir sepet bulmuş. Üzerinde ‘Teşekkürler’ yazılı bir kart, bir sepet de hurma.”</span></p>

  <p class="duz" xml:lang="tr"><span class="duz1">Divandaki ikizlerden biri usulca kımıldandı uykusunda.</span></p>

  <p class="duz" xml:lang="tr"><span class="duz1">“Ertesi gün Türk’ün tekinin yolu düşmüş aynı berbere. O da saçını kestirmiş, o da kestirdikten sonra para vermek istemiş ama berber yine, ‘Paranı kabul edemem. Bu kamu hizmeti’ demiş. Türk pek sevinmiş bu işe, şaşkın ama hoşnut dükkândan çıkmış. Ertesi gün berber dükkânı açarken kapıda, üzerinde ‘Teşekkürler’ yazılı bir kart ve bir kutu lokum bulmuş.”</span></p>

  <p class="duz" xml:lang="tr"><span class="duz1">Divandaki ikizlerden diğeri ağlamaya başladı o anda. Varsenig Hala ikizlerinin yanına koştu ve bir dokunuşuyla ağlayanı susturdu.</span></p>

  <p class="duz" xml:lang="tr"><span class="duz1">“Ertesi gün bir Ermeni gelmiş aynı dükkâna. O da saçını kestirdikten sonra berbere ücreti ödemek istemiş ama adam itiraz etmiş, ‘Kusura bakma, paranı kabul edemem. Bu kamu hizmeti.’ Ermeni pek sevinmiş bu işe, o da gayet şaşkın ama hoşnut dükkândan çıkmış. Ertesi sabah berber dükkânını açtığında... Bil bakalım orada ne bulmuş?”</span></p>

  <p class="duz" xml:lang="tr"><span class="duz1">“Bir paket burma tatlısı mı?” diye sordu uzak kuzen Kevork Karaoğlanyan.</span></p>

  <p class="duz" xml:lang="tr"><span class="duz1">“Hayır. Berber karşısında bir düzine Ermeni daha bulmuş! Orada dizilmiş bekliyorlarmış!”</span></p>

  <p class="duz" xml:lang="tr"><span class="duz1">“Ne yani bizim beleşçi bir halk olduğumuzu mu söylemeye çalışıyorsun?” dedi Kevork.</span></p>

  <p class="duz" xml:lang="tr"><span class="duz1">“Hayır efendim, ne münasebet! Ne biçim dinliyorsun cahil çocuk” diye tersledi Dikran Dayı. “Sadece biz Ermenilerin birbirimizi kolladığımızı anlatmaya çalışıyorum. Güzel bir şey gördük mü hemen arkadaş ve akrabalarımızla paylaşırız. Bu kolektif ruh sayesinde hayatta kalmayı başardı Ermeni halkı. Yoksa tükenirdik çoktan, kururdu soyumuz.”</span></p>

  <p class="duz" xml:lang="tr"><span class="duz1">“Ama şöyle de bir laf vardır. Derler ki, ‘İki Ermeni bir araya geldi mi hemen aralarında bölünür, üç farklı kilise kurarlar’</span> <span class="duz1">” diye araya girdi Kuzen Kevork, inatlaşmaya kararlı.</span></p>

  <p class="duz" xml:lang="tr"><span class="duz1">“</span><span class="italik1">Das’ mader’s mom’ri, noren koh chi m’nats</span><span class="duz1">”</span><span class="dipnot-no">*</span> <span class="duz1">diye homurdandı Dikran İstanbuliyan. Ne zaman gençlerden birinden şikâyet etmek istese Ermenice konuşurdu.</span></p>

  <p class="dipnotlar" xml:lang="tr"><span class="serifsiz-dipnot">* (Erm.) On parmağımı mum yaptım, yine de memnun edemedim.</span></p>

  <p class="duz-ilk-paragraf" xml:lang="tr"><span class="duz1">Çat pat gazete-Ermenicesi anlayan ama ev-Ermenicesi anlamakta zorlanan Kevork güldü, cümlenin ilk bölümünü anladığını geri kalanını çıkaramadığını gizleme gayretiyle.</span></p>

  <p class="duz" xml:lang="tr"><span class="duz1">“</span><span class="italik1">Oğlanı kızdırmayasin</span><span class="duz1">” dedi Büyükanne Şuşan Türkçe. Odadaki büyükler ne vakit kendi aralarında haberleşip çocukların anlamayacağı bir mesaj vermek isteseler, Türkçe konuşurlardı.</span></p>

  <p class="duz" xml:lang="tr"><span class="duz1">Mesajı alan Dikran Dayı annesi tarafından azarlanan bir çocuk gibi mahcup mahcup iç geçirdi ve burma tatlısına döndü. Sıkıntılı, iğreti bir sessizlik çöktü odaya. Dışarıda yanan sokak lambasının ölgün ışığında canlandılar yeniden: Üç erkek, üç nesil kadın –anne, kızlar ve divanda huzur içinde uyuyan yeni doğmuş ikizler– ve etrafı donatan onlarca paspas, dolaptaki antika gümüşler, şifoniyerin üzerindeki semaver, yemekten sonra çalmak üzere dolaptaki yerlerinden çıkarılmış iki plak (Komitas-geleneksel şarkılar ve Erivan Kadın Korosu tarafından seslendirilen Ermeni Müziği), videonun içinde orta yerde durdurulmuş kaset (</span><span class="italik1">Narların Rengi</span><span class="duz1">), bir sürü resim, Azize Anna İkonu, Ermenistan haritası, tepesi saf beyaz karla kaplı Ağrı Dağı posteri... herkes ve her şey kısa bir an sessizliğe büründü. Çok geçmeden dışarıda park eden bir arabanın çiğ farları doldu içeri; duvarda yaldızlı bir çerçeve içindeki duayı aydınlattı: “Doğrusu size derim: Yeryüzünde her ne bağlarsanız, gökte bağlanmış olur; ve yeryüzünde her ne çözerseniz, gökte çözülmüş olur.” Gürültücü çocuklar ile meraklı turistleri taşıyan bir tramvay daha zilini çala çala geçti. San Francisco iş çıkış saatinin hengâmesi odaya dolup daldıkları durgunluktan kurtardı Çakmakçıyan ailesini.</span></p>

  <p class="duz" xml:lang="tr"><span class="duz1">“Rose artniyetli bir insan değil” diye yeniden savunmaya geçti Barsam. “Hem bizim âdetlerimize alışmak onun için hiç de kolay değildi. İlk tanıştığımız zamanki hallerini düşünüyorum da, Kentucky’den çıkma utangaç, iyi niyetli bir kızdı.”</span></p>

  <p class="duz" xml:lang="tr"><span class="duz1">“Cehenneme giden yol iyi niyet taşlarıyla döşelidir derler” diye lafı yapıştırdı Dikran Dayı.</span></p>

  <p class="duz" xml:lang="tr"><span class="duz1">Ama Barsam ona cevap vermedi. “Düşünebiliyor musunuz? Rose’un yetiştiği yer o kadar kapalı bir çevre ki orada alkol bile satmıyorlar. Yasak! Kentucky, Elizabethtown’daki en heyecanlı olayın her sene düzenlenen Ulusal Kahramanlar Festivali olduğunu biliyor muydunuz? Bunlar böyle Amerika kıtasına ilk ayak basan göçmenler gibi giyinip bir aşağı bir yukarı yürürlermiş kasabada” dedi Barsam, umutsuz bir yakarıyla Tanrı’nın dikkatini çekmek istercesine ellerini havaya kaldırarak. “Sonra da General George Armstrong Custer’la buluşmak üzere şehir merkezine yürüyüp orada kahramanlık şarkıları söylerlermiş! En büyük eğlence anlayışları bu olan insanlardan bahsediyoruz.”</span></p>

  <p class="duz" xml:lang="tr"><span class="duz1">“Bu yüzden de daha en başta onunla evlenmemen gerekirdi” dedi Dikran Dayı hafiften kıkırdayarak. Bütün öfkesi akıp gitmişti artık; en sevdiği yeğenine yarım saatten fazla küs kaldığı görülmemişti ki.</span></p>

  <p class="duz" xml:lang="tr"><span class="duz1">“Kendinizi bir kerecik olsun Rose’un yerine koymaya çalışsanız, kızcağızın neler çektiğini anlarsınız. Sen tut minnacık bir kasabada dünyaya gel, annen baban hırdavat dükkânı işletsin, senelerce çıkma oradan ve dışarıya adım atar atmaz git bir Ermeni’ye âşık ol. Daha ne olduğunu anlayamadan bu deli sülalenin içinde buldu kendini. Biz de kolay insanlar değiliz hani. Bize ayak uyduramayanın vay haline. N’apsın Rose! Altüst oldu tabii.”</span></p>

  <p class="duz" xml:lang="tr"><span class="duz1">“Valla Rose da bizim için kolay değildi” diye karşı çıktı Varsenig Hala, çatalını köfteye batırmadan önce kardeşine doğru sallayarak. Annesinin aksine onun iştahı her daim yerindeydi ve her gün tükettiği yiyecek miktarının yanı sıra daha yenilerde ikiz bebekler doğurmuş olmasına rağmen bu kadar ince kalabilmesi ancak mucize eseri olabilirdi. “Pişirmeyi bildiği yegâne yemeğin o korkunç kuzu butları olduğu düşünülürse! Evine her geldiğimizde o kirli önlüğü takıp et kızartırdı.”</span></p>

  <p class="duz" xml:lang="tr"><span class="duz1">Barsam hariç herkes güldü.</span></p>

  <p class="duz" xml:lang="tr"><span class="duz1">“Ama hakkını vermek lazım” diye devam etti Varsenig Hala, dinleyicilerinin desteğinden memnun. “Sosu arada sırada değiştirdiği oluyordu. Bazen Baharatlı Tex-Mex sosuyla, bazen Kremalı Çiftlik sosuyla yerdik etimizi... Karının mutfağında çeşitten geçilmezdi!”</span></p>

  <p class="duz" xml:lang="tr"><span class="duz1">“Eski karısı!” diye düzeltti Zaruhi Hala.</span></p>

  <p class="duz" xml:lang="tr"><span class="duz1">“Ama siz de ona az yapmadınız” dedi Barsam, kimseye bakmadan, “hatırlarsanız öğrendiği ilk Ermenice kelime</span> <span class="italik1">odar</span><span class="duz1">’dı.”</span></p>

  <p class="duz" xml:lang="tr"><span class="duz1">“Ne yani</span> <span class="italik1">odar</span> <span class="duz1">değil miydi?” diye öne eğildi Dikran Dayı; yeğeninin sırtına bir şaplak indirdi. “</span><span class="italik1">Odar</span> <span class="duz1">olduğuna göre neden</span> <span class="italik1">odar</span> <span class="duz1">demeyelim?”</span></p>

  <p class="duz" xml:lang="tr"><span class="duz1">“Ama hatırlatırım” dedi Barsam. “Bu ailede kimileri bu lafı iyice abartmıştı.</span> <span class="italik1">Odar</span> <span class="duz1">aşağı,</span> <span class="italik1">odar</span> <span class="duz1">yukarı. ‘El kızısın, bugün var yarın yoksun’ demediniz mi zavallıya? ‘Sen gidicisin, biz kalıcıyız’ demediniz mi?”</span></p>

  <p class="duz" xml:lang="tr"><span class="duz1">“Aman dedikse dedik, ne var ki bunda?” diye somurttu Varsenig Hala üzerine alınarak. “Yalan mı, öyle de oldu işte. Kardeşten ötesi var mı? Bir Rose gider, bir Rose gelir. Ama insanın bacısı ölene kadar kalır hayatında.”</span></p>

  <p class="duz" xml:lang="tr"><span class="duz1">Bu lafın ardından üç kız kardeş dönüp aynı anda şefkatle karışık bir muziplikle baktılar Barsam’a, “tekne kazıntısı” küçük kardeşlerine.</span></p>

  <p class="duz" xml:lang="tr"><span class="duz1">“Bu kadar şaka yeter!”</span></p>

  <p class="duz" xml:lang="tr"><span class="duz1">Konuşan Şuşan Çakmakçıyan’dı. Sözleri anında tesir etti. Sustular. Güneş batmış, içerideki ışık azalmıştı. Masadakilerden biri kalkıp kristal avizeyi yaktı.</span></p>

  <p class="duz" xml:lang="tr"><span class="duz1">“Armanuş’un zarar görmesine engel olmalıyız, önemli olan bu” dedi Büyükanne Şuşan alçak bir sesle; yüzündeki sayısız çizgiyle ellerindeki ince, morumsu damarlar çiğ beyaz ışığın altında iyice belirginleşmişti. “O masum kuzunun bize ihtiyacı var, bizim de ona.”</span></p>

  <p class="duz" xml:lang="tr"><span class="duz1">Yüzü kararlılıktan tevekküle geçerken bir zamanlar çocuklarına ve torunlarına anlattığı, sonu daima mutlu biten masallara sakladığı özel ses tonuyla ekledi:</span></p>

  <p class="duz" xml:lang="tr"><span class="duz1">“Ancak bir Ermeni sayıca böylesine azalmanın, azıcık kalmanın ne manaya geldiğini anlayabilir. Budanmış bir ağaç gibi küçüldük... Rose özgürdür elbette, istediği adamla çıksın, hatta evlensin, bizi alakadar etmez. Ancak Barsam’ın evladı Ermeni’dir ve Ermeni gibi yetiştirilmelidir.”</span></p>

  <div class="calibre2" id="calibre_pb_3"></div>
</body>
</html>
