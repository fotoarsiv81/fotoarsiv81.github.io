<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BABA_VE_PIC.xhtml</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  @font-face {
    font-family: Serif12 Beta;
    font-style: italic;
    font-weight: bold;
    src: url(../Fonts/Serif12Beta-BoldItalic0001.ttf)
    }
  @font-face {
    font-family: Times New Roman;
    font-style: normal;
    font-weight: normal;
    src: url("Fonts/Times New Roman")
    }
</style>
</head>

<body class="calibre">
  <h1 class="bolum-ismi" id="toc-anchor-16" xml:lang="tr"><span class="bolum-ismi1">On yedinci bölüm</span></h1>

  <h2 class="bolum-ismi-2-satir" id="toc-anchor-34" xml:lang="tr"><span class="bolum-ismi1">Pirinç</span></h2>

  <p class="duz" xml:lang="tr"><span class="duz1">Rose da Mustafa da İstanbul’daki ilk iki günlerini habire yemekle geçirdiler. Sofrada Kazancı ailesinin farklı üyelerinin her yönden her telden sorduğu türlü türlü sorulara cevap veriyorlardı: Amerika’da hayat nasıl? Arizona’da gerçekten çöl var mı? Amerikalıların büyük porsiyonlarla fast food yediği doğru mu? Madem o kadar çok yiyorlar ne demeye durmadan rejim yapıyorlar? Televizyon yarışmalarında topluca kilo verdikleri doğru mu? Peki</span> <span class="italik1">Çırak</span><span class="duz1">’ın Amerikan versiyonu Türk versiyonundan daha mı iyi?... vesaire vesaire...</span></p>

  <p class="duz" xml:lang="tr"><span class="duz1">Bunu daha şahsi sorular takip etmişti: Neden çocuk yapmamışlardı? Neden İstanbul’a daha önce gelmemişlerdi? Neden daha uzun kalmıyorlardı? NEDEN?</span></p>

  <p class="duz" xml:lang="tr"><span class="duz1">Sorular çift üzerinde zıt bir etki yarattı. Kendi adına Rose bu şekilde sorguya çekilmekten rahatsız olmuyor gibiydi. Hatta spot altında olmanın hoşuna gittiği bile söylenebilirdi. Halbuki Mustafa gittikçe sessizliğe gömülmüş, daraldıkça daralmıştı. Az konuşuyor; zamanının çoğunu, boyalı boyasız, tutucu ilerici tekmil Türk gazetelerini okuyarak geçiriyordu. Bıraktığı ülkeye yetişmeye çalışıyordu sanki. Zaman zaman şu ya da bu siyasetçiye dair sorular soruyordu, cevabını bilenin cevapladığı sorular. İyi bir gazete okuru olduğu halde, siyasetle bu kadar ilgilenmemişti hiç.</span></p>

  <p class="duz" xml:lang="tr"><span class="duz1">“İktidardaki muhafazakâr parti kendi tabanından dahi kan kaybediyor gibi. Bir dahaki seçimleri kazanma şansları var mı?”</span></p>

  <p class="duz" xml:lang="tr"><span class="duz1">“Aman bırak Allasen! Sahtekârlar! Hepsi yalancı” diye homurdandı Gülsüm Nine, cevap niyetine. Kucağında tepsi, oturmuş pirinç ayıklıyordu. “Tek bildikleri yalan yalan vaatlerde bulunmak, seçilir seçilmez hepsini unutuyorlar.”</span></p>

  <p class="duz" xml:lang="tr"><span class="duz1">Pencerenin yanındaki koltukta oturan Mustafa elindeki gazetenin üzerinden annesine baktı. “Ya muhalefet partisi? Sosyal demokratlar?”</span></p>

  <p class="duz" xml:lang="tr"><span class="duz1">“Al birini vur ötekine!” dedi annesi. “Hepsi yalancı. Siyasetin çivisi çıkmış.”</span></p>

  <p class="duz" xml:lang="tr"><span class="duz1">“Mecliste daha fazla kadın olsa her şey farklı olurdu” diye araya girdi Feride Teyze. Üzerinde Rose’un hediye ettiği</span> <span class="italik1">I Love Arizona</span> <span class="duz1">tişörtü vardı.</span></p>

  <p class="duz" xml:lang="tr"><span class="duz1">“Annem haklı. Bana sorarsanız bu ülkenin en güvenilir kurumu daima ordu olmuştur” dedi Cevriye Teyze. “Tanrı’ya şükür Türk ordusu var. Onlar olmasa...”</span></p>

  <p class="duz" xml:lang="tr"><span class="duz1">“Evet ama kadınların da askerlik yapmasına izin vermeleri lazım” dedi Feride Teyze. “Ben olsam hemen giderdim.”</span></p>

  <p class="duz" xml:lang="tr"><span class="duz1">Asya, iki yanında oturan Rose ile Armanuş için konuşulanları İngilizceye çevirmeyi bırakıp, gülerek bir dipnot düştü tercümesine: “Teyzelerimden biri feminist, öteki sapına kadar militarist! Gül gibi geçinip gidiyorlar. Tam tımarhane!”</span></p>

  <p class="duz" xml:lang="tr"><span class="duz1">Aniden endişelenen Gülsüm Nine oğluna döndü. “Ya sen oğlum? Askerliğini ne zaman yapacaksın?”</span></p>

  <p class="duz" xml:lang="tr"><span class="duz1">Anında yapılan çeviriye rağmen bu bölümü takip etmekte zorlanan Rose kocasına dönüp gözlerini kırpıştırdı.</span></p>

  <p class="duz" xml:lang="tr"><span class="duz1">“Beni merak etme” dedi Mustafa. “Amerika’da yaşadığımı ve çalıştığımı kanıtlayıp belli bir ücret de ödedim mi, kısa dönem yapabiliyorum. Sadece temel eğitim. Bir ay kadar...”</span></p>

  <p class="duz" xml:lang="tr"><span class="duz1">“Peki onun bir üst sınırı yok mu?” diye sordu biri.</span></p>

  <p class="duz" xml:lang="tr"><span class="duz1">“Var” dedi Mustafa. “41 yaşına kadar.”</span></p>

  <p class="duz" xml:lang="tr"><span class="duz1">“Madem öyle bu sene yapman lazım” dedi Gülsüm Nine. “Kırk yaşındasın...”</span></p>

  <p class="duz" xml:lang="tr"><span class="duz1">İşte o zaman masanın ucuna oturmuş tırnaklarını cırtlak kırmızıya boyayan Zeliha Teyze başını kaldırıp Mustafa’ya baktı. “Demek kırk oldun. Meymenetsiz bir yaş” diye tısladı aniden. “Ailenin erkeklerinin hep zamansız öldüğünü ve son kuşakta yaş haddinin kırk bir olduğunu düşününce... Kırk yaşına geldiğin için epey tedirginsindir herhalde ağabey... ölüme bu kadar yakın...”</span></p>

  <p class="duz" xml:lang="tr"><span class="duz1">Bunu takip eden sessizlik öyle ağırdı ki, Asya’ya elinde olmadan bir ürperti geldi.</span></p>

  <p class="duz" xml:lang="tr"><span class="duz1">“Abinle nasıl böyle konuşursun?” Gülsüm Nine elinde tepsiyle ayağa kalkmıştı.</span></p>

  <p class="duz" xml:lang="tr"><span class="duz1">“İstediğime istediğimi söylerim” dedi Zeliha Teyze omzunu silkerek.</span></p>

  <p class="duz" xml:lang="tr"><span class="duz1">“Ahlaksız... Zehir saçıyor dilin. Özür dile abinden. Derhal” dedi Gülsüm Nine. “Ya özür dile ya şimdi çık git...”</span></p>

  <p class="duz" xml:lang="tr"><span class="duz1">İki tırnağını henüz boyamamış olan Zeliha Teyze fırçayı oje şişesinde bıraktı, alabildiğine soğukkanlı parmak uçlarına üfleyip göstermelik kuruttu. Sonra da sandalyesini geri itip odadan çıktı.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Geldikten üç gün sonra, ayrılmalarına üç gün kala Mustafa Kazancı hasta olduğu bahanesiyle bütün gün odasından çıkmadı. Bir süredir mustarip olduğu ateş sadece enerjisini tüketmekle kalmamış, konuşma kabiliyetini de azaltmış olmalıydı ki, aşırı sessizleşmişti. Ne içtiği ne de ağladığı halde yüzü çökük, ağzı kuru, gözleri kan çanağı gibiydi. Saatlerce kıpırdamadan yatakta yatıyor, tavandaki belli belirsiz toz desenlerini inceliyordu. Bu sırada Rose, Armanuş ve üç teyze İstanbul sokaklarını arşınlamakla meşguldü; özellikle alışveriş merkezleri yakınındaki sokakları.</span></p>

  <p class="duz" xml:lang="tr"><span class="duz1">O gece her zamankinden erken yattılar.</span></p>

  <p class="duz" xml:lang="tr"><span class="duz1">“Rose, canım” diye fısıldadı Mustafa karısına, sarı saçlarını okşarken. Karısının saçlarının düzlüğü, yumuşaklığı ve bilhassa rengi onu daima sarmalayıp rahatlatmıştı. Kara saçlı ailesi ve kara saçlı geçmişi bir yana, sarı saçlı karısı ve geleceği bir yana. Karısı yanındaydı, vücudu sıcak, tanıdık ve yumuşak. “Rose, hayatım. Geri dönmemiz lazım. Yarın gidelim.”</span></p>

  <p class="duz" xml:lang="tr"><span class="duz1">“Delirdin mi? Daha uçak yorgunluğundan kurtulamadım. Zaten hemen dönüyoruz ya, daha ne istiyorsun? Burada jet-lag’i atlatmadan, gidip orada jet-lag olacağız” dedi Rose esneyerek. Yalapşap bir öpücük kondurdu kocasının dudaklarına ve yürümekten ağrıyan bacaklarını gerdi. Kapalıçarşı’dan aldığı simli, saten geceliği giymişti; solgun görünüyordu ama uçuş yorgunluğundan ziyade gün boyu süren alışveriş çılgınlığıydı onu bu kadar hırpalayan.</span></p>

  <p class="duz" xml:lang="tr"><span class="duz1">“Neden bu kadar huzursuzsun? Aileni birkaç gün görmeye bile dayanamıyor musun?” diye ekledi Rose. Yorganı çenesine kadar çekip, yatağın sarmalayan sıcağında göğüslerini kocasına bastırdı. Elleri neredeyse şartlanmış bir rahatlıkla aşağıya kaydı, pijamasının aralığından şöyle bir okşayıp bıraktı erkekliğini. Mustafa’nın istekliliğini görmesine rağmen arkasını getirmedi.</span></p>

  <p class="duz" xml:lang="tr"><span class="duz1">“Merak etme tamam mı? Her şey yolunda” dedi Rose; vücudu gerilip nefesi hızlandıysa da, anında sırtını döndü kocasına: “Çok yorgunum, özür dilerim canım... beş gün daha, sonra evdeyiz.” Yatağın yanındaki lambayı söndürdü ve başı yastığa düşer düşmez uykuya daldı.</span></p>

  <p class="duz" xml:lang="tr"><span class="duz1">Mustafa karanlıkta öylece kalakaldı, ereksiyonu yarım, hayal kırıklığı diz boyu. Gözkapakları ağırlaştığı halde uyuyamıyordu. Rose’un kendisini reddetmiş olması filan değildi mesele. Tanrı biliyordu ya aslında çok daha derindeydi yarası. Zeliha’nın geçen gün söyledikleri aklından çıkmıyordu. Haklıydı kız kardeşi. Kırk bir yaşını göremeyecekti. Ne babası ne dedesi uzun yaşamıştı. Son neslin erkek akrabalarından ise kırk biri çıkaran yoktu... Mustafa Kazancı’nın içini aynı anda hem keskin bir ölüm korkusu, hem de ömrü hayatında tatmadığı bir tevekkül sarmıştı.</span></p>

  <p class="duz" xml:lang="tr"><span class="duz1">Epeydir bu vaziyette oturuyordu ki kapının çalındığını duydu. “Evet?!”</span></p>

  <p class="duz" xml:lang="tr"><span class="duz1">Kapı gıcırdayarak açıldı ve birkaç saniye sonra Banu Teyze odaya daldı. “Girebilir miyim?” diye sordu alçak, tereddütlü bir sesle. Olumlu sayılabilecek bir ses duyunca uzun tüylü halıya gömülen çıplak ayaklarını sürüyerek birkaç adım attı, sonra aniden duruverdi. Kırmızı eşarbı gizemli bir ışıkla aydınlanıyormuş gibi parlıyordu. Gözlerinin altındaki siyahi torbalarsa onu hayalete benzetmişti. Belki de öyleydi. Bütün Kazancı kardeşler içinde o değil miydi gayb âlemine bu kadar yakın duran?</span></p>

  <p class="duz" xml:lang="tr"><span class="duz1">“Bütün gün aşağı inmedin de merak ettim. İyi misin bi bakayım dedim” diye fısıldadı, yatağın öbür tarafında yastığa sarılmış yatan Rose’a göz atarak.</span></p>

  <p class="duz" xml:lang="tr"><span class="duz1">“Kendimi iyi hissetmiyordum” dedi Mustafa. Sonra hemen gözlerini kaçırdı.</span></p>

  <p class="duz" xml:lang="tr"><span class="duz1">“Sana aşure getirdim” dedi Banu Teyze nar taneleriyle süslü bir kâse uzatarak. “Annem sana bir kazan aşure pişirdi, biliyorsun.” Duraladı. Aklından geçen her neyse savuşturamadı. “Ahçı o belki ama bu kâseyi ben süsledim.”</span></p>

  <p class="duz" xml:lang="tr"><span class="duz1">“Teşekkür ederim, çok düşüncelisin” diye kekeledi Mustafa, omurgasından aşağı bir ürperti yayılmıştı. Anlamadığı bir dilden konuşuluyordu sanki. Bir parola, saklı bir mesaj vardı bir yerlerde âdeta.</span></p>

  <p class="duz" xml:lang="tr"><span class="duz1">Ablasından korkardı oldum olası. Öteden beri Banu’nun bakışlarının ona dikildiğini hissettiğinde dili tutulurdu. Banu daima inceleyen bir gözdü, lakin onu incelemek söz konusu bile olamazdı. Bu haliyle Rose’un tam zıddıydı: Erdemleri arasında saydamlık yoktu. Kadim bir alfabeyle yazılmış şifreli bir kitaba benzerdi. Mustafa niyetini anlamak için ne kadar uğraşırsa uğraşsın, gölgeli ifadesini çözmeyi başaramazdı. Yine de aşure kâsesini alırken olabildiğince müteşekkir görünmeye çalıştı.</span></p>

  <p class="duz" xml:lang="tr"><span class="duz1">Bunu takip eden sessizlik ağır ve dipsizdi. Şimdiye kadar hiçbir sessizlik bu kadar kulak tırmalayıcı gelmemişti Mustafa’ya. Rose bile bundan rahatsız olmuş gibi kımıldandı, ama uyanmadı.</span></p>

  <p class="duz" xml:lang="tr"><span class="duz1">Mustafa Kazancı ortak hayatlarında nice kereler, kendisinde gördüğü şeyin kendisinin bütünü olmadığını itiraf etme ihtiyacı duymuştu karısına.</span> <span class="italik1">Bilmediğin, bilsen sevmeyeceğin, belki de tiksineceğin yanlarım var,</span> <span class="duz1">diyebilmek istemişti ona. Ve af dilemek yürekten, haykıra haykıra... Gerçekten af dilemesi gerekenlerden, incittiklerinden değil de, başkalarından, en yakınından, bir kez olsun incitmediği insandan, karısından af dilemeyi düşünmüş, düşlemişti pek çok defa. Af denilen şey, öyle soyut bir nimetmiş gibi; alakasız insanlar tarafından da bahşedilebilirmiş gibi.</span></p>

  <p class="duz" xml:lang="tr"><span class="duz1">Başka zamanlardaysa, geçmişi olmayan bir adama dönüşmekten, inkârla yoğrulmuş bir şahsiyete bürünmekten âdeta kıvanç duymuştu. Kolay mıydı? Kaç kişi yapabilirdi bunu? İnkâr emek isterdi, daimi çaba. Geçmişi silebilmek irade işiydi. Herkes kotaramazdı bu yıkımı, ödeyemezdi bu bedeli. Her geçen günle şahsi uçurumunu biraz daha derinleştirerek, kendini geçmişinden olabildiğince uzaklaştırmıştı. Hesaplanmış olmasa da kasti bir bellek kaybıydı onunki. “Daha” olamasa da, en azından “yeni” bir adam olma ihtiyacı.</span></p>

  <p class="duz" xml:lang="tr"><span class="duz1">Hayatı boyunca bu ikiz akıntı eşlik etmişti ona. Şimdi çocukluğunun geçtiği konakta, ablasının delici bakışları altında bu akıntılardan birinin diğerine baskın çıkacağını seziyor, sonuçlarından ürküyordu. Eğer burada daha fazla kalırsa, belki bir gün, belki bir saatçik daha fazla, hafıza akıntısının unutkanlık akıntısını yutacağını biliyordu. Kokular... en zoru kokuları unutmasıydı insanın. Amerika’da senelerce hatırlamadan yaşayabildiği, ama bu eve döner dönmez şamar gibi yüzüne yediği onca rayihadan biri de gülsuyu kokusuydu. Ve onun çağrıştırdıkları... Her hatıra bir yenisini tetikliyordu. Çocukluğunun geçtiği eve adımını attığı anda onca yıldır onu kuşatan ve kendi vicdanından koruyan zırh delinmişti. Kendi imal ettiği bellek kaybına daha ne kadar sığınabilirdi?</span></p>

  <p class="duz" xml:lang="tr"><span class="duz1">“Sana bir şey sormam lazım” dedi Mustafa.</span></p>

  <p class="duz" xml:lang="tr"><span class="duz1">Düşüncelerini toparlamak ister gibi sustu bir süre. “Bir süredir aklımı kurcalayan bir şey var...” Sesinde isteksizlik seziliyordu. Perdelerden süzülen ay ışığı yerdeki kalın kırçıllı halı üzerine küçük küçük halkalar şeklinde vurmuştu. Uzun zamandır ertelediği soruyu sorarken dikkatini o dairelerden birinin üzerinde topladı: “Asya’nın babası kim? Nerede?”</span></p>

  <p class="duz" xml:lang="tr"><span class="duz1">Mustafa ablasının yüzünün nasıl da buruştuğunu görecek kadar hızlı çevirmişti başını, ama Banu Teyze çabucak toparladı kendini.</span></p>

  <p class="duz" xml:lang="tr"><span class="duz1">“Almanya’dayken annem Zeliha’nın kısa süre nişanlı kaldığı bir adamdan hamile kaldığını söylemişti. Adam onu terk etmiş.”</span></p>

  <p class="duz" xml:lang="tr"><span class="duz1">“Annem sana yalan söylemiş” dedi Banu Teyze. “Ama artık ne fark eder? Asya babasını görmeden büyüdü. Kim olduğunu bilmiyor. Aileden kimse de bilmiyor” diye ekledi aceleyle. “Zeliha hariç tabii.”</span></p>

  <p class="duz" xml:lang="tr"><span class="duz1">“Sen de bilmiyorsun yani, öyle mi?” diye sordu Mustafa, inanmadığını aşikâr eden bir tonlamayla. “Oysa bayağı iddialı bir falcı olduğunu duydum. Bu kadar önemli bir şeyi bilmediğini mi söylüyorsun? Cinlerin sana hiçbir şey anlatmadı mı?”</span></p>

  <p class="duz" xml:lang="tr"><span class="duz1">“Aslına bakarsan anlattılar” dedi Banu. Ardından ekledi: “Keşke bilmeseydim bildiklerimi.”</span></p>

  <p class="duz" xml:lang="tr"><span class="duz1">Bu kelimeleri kafasında evirip çevirirken, deli gibi hızlandı Mustafa’nın kalbi. Taşlaşmış vaziyette gözlerini kapadı. Ama kapalı gözkapaklarının ardından dahi büyük ablasının delici bakışlarını hissedebiliyordu. Birden bir suret belirdi zihninde. İnsanın kanını donduran, iki çökük, uğursuz göz daha vardı. Ablasının cinlerinden biri miydi bu? Ama bütün bunlar rüya olmalıydı, çünkü Mustafa Kazancı gözlerini tekrar açmaya cesaret ettiğinde odada karısı vardı sadece.</span></p>

  <p class="duz" xml:lang="tr"><span class="duz1">Ne var ki yatağının yanında bir kâse aşure onu bekliyordu. Baktı, baktı ve birden onun neden oraya konduğunu, kendisinden ne yapmasının beklendiğini anladı.</span></p>

  <p class="duz" xml:lang="tr"><span class="duz1">Kâsenin yanında duran sol eline baktı. Elinin gücüne güldü. Şimdi sol eli, pis eli, murdar eli bu kâseyi ya alabilir ya da itebilirdi. İkinciyi seçerse, ertesi sabah yeni bir İstanbul gününe uyanacaktı. Banu’yu kahvaltı masasında görecekti. Muhtemelen bir gece önceki görüşmelerinden bahsetmeyeceklerdi. Bu aşure kâsesi hiç hazırlanmamış ve hiç sunulmamış gibi davranacaklardı. Ama birinciyi tercih ederse, nihayet tamamına erecekti halka. Tamamlanacaktı ömrü. Uyanacak yeni bir gün olmayacaktı.</span></p>

  <p class="duz" xml:lang="tr"><span class="duz1">Zaten bir Kazancı erkeğinin yaşam sınırına ulaştığı için ölüm yakındı. Hayatının bu noktasında bir gün eksik bir gün fazla fark etmezdi. Hayatla ölüm arasında bir tercihten ziyade, kendisinin kontrol ettiği bir intihar ile kaderin tayin ettiği bir ecel arasındaki tercihti. Böyle bir ailevi mirasla yakında öleceği muhakkaktı. Ama nasıl? Şimdi sol eli, kabahatli eli, ölümünün zamanını ve şeklini seçebilirdi.</span></p>

  <p class="duz" xml:lang="tr"><span class="duz1">El Tradito mabedinin duvarına sıkıştırdığı kâğıt parçasını hatırladı. “Bağışla beni” yazmıştı. “Bir geleceğimin olabilmesi için hatıranın silinmesi lazım.”</span></p>

  <p class="duz" xml:lang="tr"><span class="duz1">Şimdi geçmişin geri geldiğini hissediyordu. Onun var olması için kendisinin silinmesi lazımdı.</span></p>

  <p class="duz" xml:lang="tr"><span class="duz1">Yıllar boyu aşındırıcı bir pişmanlık içini azar azar kemirmişti, dış cepheye zarar vermeden. Ama belki de nihayet unutuş ile hatırlayış arasındaki savaş bitmişti. Sular çekildikten sonra göz alabildiğine uzanan bir sahilde parlayan deniz kabukları gibi, anıları gelgit suları altından kendilerini göstermeye başlamıştı. Sol eli kararını verdi. Aşureye uzandı. Bilerek ve isteyerek yemeye başladı; azar azar, her lokmada bütün malzemelerin tadına vararak.</span></p>

  <p class="duz" xml:lang="tr"><span class="duz1">Aşureyi bitirdikten birkaç dakika sonra öyle keskin bir ağrı saplandı ki midesine nefes alamadı. Kekremsi bir tat doldu ağzına. Otuz saniye sonra nefes alış verişi tümüyle kesilmişti.</span></p>

  <p class="duz" xml:lang="tr"><span class="duz1">İşte Mustafa Kazancı kırk bir yaşına varmadan böyle öldü.</span></p>

  <div class="calibre2" id="calibre_pb_17"></div>
</body>
</html>
