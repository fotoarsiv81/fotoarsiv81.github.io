<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BABA_VE_PIC.xhtml</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  @font-face {
    font-family: Serif12 Beta;
    font-style: italic;
    font-weight: bold;
    src: url(../Fonts/Serif12Beta-BoldItalic0001.ttf)
    }
  @font-face {
    font-family: Times New Roman;
    font-style: normal;
    font-weight: normal;
    src: url("Fonts/Times New Roman")
    }
</style>
</head>

<body class="calibre">
  <h1 class="bolum-ismi" id="toc-anchor-14" xml:lang="tr"><span class="bolum-ismi1">On beşinci bölüm</span></h1>

  <h2 class="bolum-ismi-2-satir" id="toc-anchor-32" xml:lang="tr"><span class="bolum-ismi1">Kuru üzüm</span></h2>

  <p class="duz" xml:lang="tr"><span class="duz1">Mustafa’nın Amerikalı karısıyla birlikte İstanbul’a onları görmeye geleceği yönündeki mucizevi haber Kazancı hanesinde bir dizi tepkiyi ateşledi süratle. İlk adım kapsamlı bir temizlik harekâtı başlatmak oldu. Eski konağın her katı, her odası büyüteç altına alındı. Kova kova su döküldü yerlere, köpük köpük sabun tozu harcandı. Bütün ev tepeden tırnağa temizlendi, camlar silinip parlatıldı, rafların tozu alındı, perdeler yıkanıp ütülendi, üç katın bütün karoları ovuldu. Nerede bir toz zerresi, kir perdesi varsa, yüründü üstüne üstüne.</span></p>

  <p class="duz" xml:lang="tr"><span class="duz1">Cevriye Teyze oturma odasındaki her bitkinin yapraklarını tek tek sildi; sardunyanın, küpeçiçeğinin, biberiyenin ve inciçiçeğinin. Hatta küstümotunun bile. Bu arada Feride Teyze senelerdir çeyizinde saklayıp da kullanmaya kıyamadığı en kıymetli dantelleri çıkararak herkesi şaşırttı. Ama bu ziyaret haberine en çok sevinen Gülsüm Nine’ydi elbet. Biricik oğlunun onca seneden sonra onları görmeye geleceğine inanmakta zorluk çekmişse de ilk başta, hummalı bir hazırlığa koyulmuştu bu habere ikna olduktan sonra. Mutfağa kapanmıştı derhal. En sevdiği evladına en sevdiği yemekleri pişirmeye koyulmuştu. Sade mutfağın değil, tüm evin havası fırından yeni çıkmış hamur işi kokularıyla ağırlaşmıştı. İki tepsi börek hazırlamıştı evvela; bir ıspanaklı, bir de peynirli. Ardından mercimek çorbası, Özbek pilavı, kuzu kapama. Köfte de misafirler gelince kızartılmak üzere yoğrulmuş hazırdı. Akşama kadar bir düzine daha yemek yapmaya kararlı olduğu halde mönüdeki en önemli unsur tatlıydı: Aşure.</span></p>

  <p class="duz" xml:lang="tr"><span class="duz1">Çocukluğu ve ilk gençlik yılları boyunca Mustafa Kazancı aşureyi bütün tatlılara üstün tutmuştu. Eğer o korkunç Amerikan fast-food ürünleri, yeme alışkanlıklarını hepten bozmamışsa en sevdiği tatlının onu buzdolabında kâse kâse beklediğini görünce kim bilir nasıl sevinecekti. Belki de aşure sayesinde yitirdiği o aile sıcaklığını yeniden edinecekti. Hayat burada hâlâ aynıymış ve bıraktığı yerden devam edebilirmiş gibi.</span></p>

  <p class="duz" xml:lang="tr"><span class="duz1">Aşure devamlılığın ve istikrarın simgesiydi; ne kadar sarsıcı, nasıl da vahim olursa olsun, her fırtınadan sonra elbet gelecek olan güzel günlerin, açacak güneşin simgesi.</span></p>

  <p class="duz-son-paragraf" xml:lang="tr"><span class="duz1">Gülsüm Nine malzemenin çoğunu bir gün önceden suya basmıştı, şimdi de pişirmeye hazırlanıyordu. Dolabı açıp koca bir kazan çıkardı. Aşure pişirmek için mutlaka kazan gerekirdi.</span></p>

  <p class="italik" xml:lang="tr"><span class="italik1">Malzeme:</span></p>

  <p class="alinti" xml:lang="tr"><span class="duz1">1/2 bardak fasulye</span></p>

  <p class="alinti" xml:lang="tr"><span class="duz1">1 bardak buğday</span></p>

  <p class="alinti" xml:lang="tr"><span class="duz1">1 bardak pirinç</span></p>

  <p class="alinti" xml:lang="tr"><span class="duz1">3 bardak su</span></p>

  <p class="alinti" xml:lang="tr"><span class="duz1">1/3 bardak kuru üzüm</span></p>

  <p class="alinti" xml:lang="tr"><span class="duz1">1/3 bardak kuru incir</span></p>

  <p class="alinti" xml:lang="tr"><span class="duz1">1/3 bardak kuru kayısı</span></p>

  <p class="alinti" xml:lang="tr"><span class="duz1">1/2 bardak portakal kabuğu</span></p>

  <p class="alinti" xml:lang="tr"><span class="duz1">1/2 bardak kabuğu soyulmuş badem</span></p>

  <p class="alinti" xml:lang="tr"><span class="duz1">1/2 bardak antepfıstığı</span></p>

  <p class="alinti" xml:lang="tr"><span class="duz1">1/2 bardak çamfıstığı</span></p>

  <p class="alinti" xml:lang="tr"><span class="duz1">1/2 bardak fındık</span></p>

  <p class="alinti" xml:lang="tr"><span class="duz1">1 1/2 bardak tozşeker</span></p>

  <p class="alinti-son-paragraf" xml:lang="tr"><span class="duz1">1 tatlı kaşığı vanilya</span></p>

  <p class="italik" xml:lang="tr"><span class="italik1">Süsü:</span></p>

  <p class="alinti" xml:lang="tr"><span class="duz1">2 çay kaşığı tarçın</span></p>

  <p class="alinti" xml:lang="tr"><span class="duz1">1/2 bardak nar</span></p>

  <p class="alinti-son-paragraf-x" xml:lang="tr"><span class="duz1">2 çay kaşığı gülsuyu</span></p>

  <p class="italik" xml:lang="tr"><span class="italik1">Hazırlanması:</span></p>

  <p class="duz-son-paragraf" xml:lang="tr"><span class="duz1">Malzeme bir gece önceden ayrı kaplarda suya basılır. Fasulyeler bir kaba konup bir gece soğuk suda bekletilir. Buğday ile pirinç iyice yıkandıktan sonra suya basılır. İncirler, kayısılar ve portakal kabukları 1/2 saat sıcak suda bekletilir sonra süzülür ve süzülen su saklanır; kıyılır, kuru üzümle karıştırılıp bir kenara konur.</span></p>

  <p class="italik" xml:lang="tr"><span class="italik1">Pişirmesi:</span></p>

  <p class="duz" xml:lang="tr"><span class="duz1">Fasulyeler soğuk suya konur. Yumuşayana kadar, yaklaşık bir saat kaynatılır. Bu arada 2,5 litre su kaynatılıp içine buğday ve pirinç atılır, kısık ateşte ara sıra karıştırarak yumuşayana kadar, yaklaşık bir saat pişirilir.</span></p>

  <p class="duz" xml:lang="tr"><span class="duz1">Meyvelerin saklanan suyu, tozşeker, dövülmüş fındık, çamfıstıkları kazana eklenir ve sürekli karıştırarak orta ateşte kaynatılır. 30 dakika kadar. Karışımın helmelenmesi beklenir. Vanilya, kuru üzüm, incir ve kuru kayısı eklenerek 20 dakika daha sürekli karıştırılarak kaynatılır. Altı kapatılıp gülsuyu eklenir. Aşure bir saat kadar oda sıcaklığında bekletilir. Üzerine tarçın serpilir, soyulmuş badem ve narla süslenir.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Kızların odasında Armanuş sabahtan beri durgun ve düşünceliydi. Ne dışarı çıkmak geliyordu içinden, ne de bir şeyler yapmak. Asya da ona eşlik etmek için evde kalmıştı. Saatlerdir tavla oynuyor, Johnny Cash dinliyorlardı.</span></p>

  <p class="duz" xml:lang="tr"><span class="duz1">“Altı altı! Amma da ballısın!”</span></p>

  <p class="duz" xml:lang="tr"><span class="duz1">Ama Armanuş attığı zara sevinmişe benzemiyordu. Asık bir suratla pullara baktı dalgın dalgın.</span></p>

  <p class="duz" xml:lang="tr"><span class="duz1">“İçimde kötü bir his var, çok kötü bir şey olmuş da annem benden saklıyormuş gibi geliyor.”</span></p>

  <p class="duz" xml:lang="tr"><span class="duz1">“Endişelenme lütfen” dedi Asya nikotin açlığından gözü dönmüş halde kaleminin ucunu kemirerek. Eve kapanmanın böyle bir yan etkisi olacağını hiç hesap etmemişti. “Annenle konuştun ya, bir acayiplik yoktu. Senin sayende ilk defa İstanbul’a geliyorlar. Valla dayımı buralara getirdin ya, helal olsun sana! Gelip seni alacaklar, bir iki gün kalırsınız, sonra ver elini Amerika... yakında evinde olacaksın...” Asya onu teskin etmek istemişti, ama nedense sitemkâr çıkmıştı sözleri. Belli etmemeye çalışsa da Armanuş’un yakında gideceğini düşünmek onu üzüyordu. Hemcinslerinden zerre kadar hazzetmeyen Asya’nın ömrü hayatında edindiği ilk ve muhtemelen tek kız arkadaşı Armanuş olacaktı.</span></p>

  <p class="duz" xml:lang="tr"><span class="duz1">“Bilemiyorum. Bu duygudan kurtulamıyorum” dedi Armanuş içini çekerek. “Sen annemi bilmezsin. Kolay kolay hiçbir yere gitmez. Kentucky’ye bile gittiği yok. Mustafa da o da çakılıp kalmıştır Arizona’da. Şimdi pat diye İstanbul’a uçması akıl alır şey değil...”</span></p>

  <p class="duz" xml:lang="tr"><span class="duz1">Armanuş zihnini kurcalayan fikirlerle boğuşurken tavla pulunu havada çevirdi dalgın dalgın. “Hoş, bir taraftan da, tam annemin yapacağı şey böyle fevri hareket etmek. Kontrol alanı dışına çıktım ya, panikledi muhtemelen. Hayatımı kontrol altında tutamamaya tahammül edemez. Sırf beni gözünün önünde bulundurmak için gerekirse dünyayı dolaşır.”</span></p>

  <p class="duz" xml:lang="tr"><span class="duz1">Armanuş’un nasıl oynayacağına karar vermesini beklerken, sabırla bacaklarını altına toplayıp, Şahsi Nihilizm Manifestosu’nun yeni bir maddesi üzerinde çalışmaya koyuldu Asya.</span></p>

  <p class="alinti-ilk-paragraf" xml:lang="tr"><span class="dar-paragraf-duz">Onuncu Madde: Sevdiğin bir arkadaş bulursan, eninde sonunda hepimizin varoluşsal açıdan yalnız olduğunu, sonsuz yalnızlığın er ya da geç en beklenmedik arkadaşlıklara bile galebe çalacağını unutacak kadar alışmaya kalkma ona.</span></p>

  <p class="duz-ilk-paragraf" xml:lang="tr"><span class="duz1">Armanuş’un canı sıkkın olsa da, anlaşılan tavla kabiliyeti ruh halinden etkilenmemişti. Altı altıyla Asya’nın üç pulunu birden kırdı. Asya dişlerine kalemine iyice gömdü. Ah bir sigara yakabilseydi şimdi, takır takır oynardı elbet.</span></p>

  <p class="alinti-ilk-paragraf" xml:lang="tr"><span class="dar-paragraf-duz">On Birinci Madde: Onuncu Madde’yi unutacak kadar alıştığın bir arkadaş bulsan dahi, hayatın başka başka alanlarında seni hezimete uğratabileceği gerçeğini asla gözden kaçırma. En iyi arkadaş dahi zor durumda bırakabilir seni. Doğumda ve ölümde olduğu gibi tavlada da yalnızız.</span></p>

  <p class="duz-ilk-paragraf" xml:lang="tr"><span class="duz1">Toplam üç kırığa ve konacak ancak iki açık kapıya sahip olan Asya, ya beş beş ya da üç üç atmak zorundaydı. Yenilgiden kurtaracak başka zar yoktu. Şans getirsin diye avucuna tükürdü, gözbebeklerinde siyah-beyaz zarlar dönen bir mahluk şeklinde tasavvur ettiği tavla cinine dua etti. Sonra zarı attı: üç iki. Kahretsin! Ellerini çırpıp homurdandı.</span></p>

  <p class="duz" xml:lang="tr"><span class="duz1">“Ay yazık sana!” dedi Armanuş hınzır bir edayla.</span></p>

  <p class="duz" xml:lang="tr"><span class="duz1">Asya geri kalan iki siyah pulu ortadaki çıtanın üzerine koydu ve dışarıdan geçerken avaz avaz bağıran seyyar satıcıya kulak kabarttı: “Kuru üzüm, sarı sarı kuru üzüm var. Çocuklara, dişsiz ninelere, derman niyetine, herkese kuru üzüm geldi hanıııııım.”</span></p>

  <p class="duz" xml:lang="tr"><span class="duz1">“Eminim annen iyidir” dedi Asya, satıcının feryadını bastırabilmek için sesini yükselterek. “Düşünsene, iyi olmasa ta Arizona’dan İstanbul’a nasıl gelirdi?”</span></p>

  <p class="duz" xml:lang="tr"><span class="duz1">“Onda haklısın” dedi Armanuş başını sallayarak ve zarı tekrar attı. Yine altı altı!</span></p>

  <p class="duz" xml:lang="tr"><span class="duz1">“Otomatiğe bağladın altı altıyı bakıyorum. Yoksa zar mı tutuyorsun?” dedi Asya şüpheyle.</span></p>

  <p class="duz" xml:lang="tr"><span class="duz1">Armanuş kıkırdadı. “Nasıl tutulduğunu bilseydim!”</span></p>

  <p class="duz" xml:lang="tr"><span class="duz1">Ama tam iki pulunu açık kapıya yerleştirmek üzereyken, aniden rengi atarak durakladı.</span></p>

  <p class="duz" xml:lang="tr"><span class="duz1">“Tanrım, nasıl oldu da anlamadım?” dedi endişeyle. “Annem değil ki mesele, babam! Ancak babamın başına kötü bir şey gelmişse böyle davranabilir annem... Tanrım, babama bir şey oldu!”</span></p>

  <p class="duz" xml:lang="tr"><span class="duz1">“Evham yapıyorsun” dedi Asya. “Babanla en son ne zaman konuştun?”</span></p>

  <p class="duz" xml:lang="tr"><span class="duz1">“İki gün önce” dedi Armanuş. “Arizona’dan aradım, iyiydi, her şey yolundaydı.”</span></p>

  <p class="duz" xml:lang="tr"><span class="duz1">“Nasıl yani? Ne demek Arizona’dan aradım?”</span></p>

  <p class="duz" xml:lang="tr"><span class="duz1">Armanuş kızardı. “Yalan söyledim...” Sonra bir kez olsun yanlış bir şey yapmaktan memnunmuş gibi omzunu silkti. “Bu seyahati yapabilmek için ailemdeki herkese yalan söyledim. Kendi başıma İstanbul’a gideceğimi söylesem, öyle telaşlanırlardı ki, hiçbir yere kıpırdayamazdım. O kadar baskı kuruyorlar ki üzerimde, başka türlü yapamazdım. Ben de önce İstanbul’a gideyim, sonra dönünce hakikati itiraf ederim diye düşündüm. Böylece babam Arizona’da annemin yanında olduğumu, annem de San Francisco’da babamın yanında olduğumu zannediyor. Yani zannediyordu... düne kadar...”</span></p>

  <p class="duz" xml:lang="tr"><span class="duz1">Asya, iri iri açılmış inanmaz gözlerle baktı ama çok geçmeden hayretin yerini hürmet aldı. Belki de Armanuş sandığı kadar kusursuz ve hanım hanımcık bir kız değildi. Belki o ışıltılı evreninde karanlıklara, kir ve sapmalara yer vardı. İşittiği itiraf Asya’nın canını sıkmak yerine, tam tersine Armanuş’a duyduğu yakınlığın katmerlenmesine yaramıştı. Tavlayı kapatıp koltuğunun altına aldı. Yenilgiyi kabul ettiğinin göstergesi. Ne yazık ki Armanuş bu kültürel jestten bihaberdi.</span></p>

  <p class="duz" xml:lang="tr"><span class="duz1">“Dur bakalım. Hemen kaptırma kendini. Babana kötü bir şey olduğunu sanmıyorum... ama madem için rahat etmedi, neden aramıyorsun?” diye sordu Asya.</span></p>

  <p class="duz" xml:lang="tr"><span class="duz1">Armanuş harekete geçebilmek için bu sözleri duymaya muhtaçmış gibi anında canlandı, telefona uzandı. Zaman farkı hesaplanırsa San Francisco’da sabahın erken saatleri olmalıydı.</span></p>

  <p class="duz" xml:lang="tr"><span class="duz1">Telefon ilk çalışta açıldı, ama her zamanki gibi Şuşan Nine tarafından değil, babası tarafından.</span></p>

  <p class="duz" xml:lang="tr"><span class="duz1">“Canım kızım... nihayet aradın.” Barsam Çakmakçıyan, Armanuş’un sesini duyar duymaz, yoğun bir muhabbetle içini çekti. Bir an ne diyeceklerini bilemeden sustular. Hatlarda bir sorun vardı; ikisine de aralarındaki coğrafi uzaklığı hissettiren bir hışırtı. “Ben de seni arayacaktım birazdan. İstanbul’da olduğunu biliyorum, annen haber verdi.”</span></p>

  <p class="duz" xml:lang="tr"><span class="duz1">Barsam Çakmakçıyan’ın sesi hasret doluydu. Konuyu daha da vahimleştirmekten kaçınarak ne sitem etti ne de kızından hesap sordu. “Annen de ben de senin için çok endişelendik. Rose şimdi üvey babanla birlikte İstanbul’a geliyor... Gelip seni alacaklar. Yarın öğle civarı orada olurlar.”</span></p>

  <p class="duz" xml:lang="tr"><span class="duz1">Şimdi de Armanuş donakalmıştı. Bir acayiplik vardı. Büyük bir acayiplik hem de. Annesiyle babasının birbirleriyle konuşmaları, dahası böylesi bir dayanışma sergilemeleri düpedüz kıyamet belirtisiydi.</span></p>

  <p class="duz" xml:lang="tr"><span class="duz1">“Baba bir şey mi oldu?”</span></p>

  <p class="duz" xml:lang="tr"><span class="duz1">Barsam Çakmakçıyan bir anda zihninde beliriveren bir çocukluk anısının kederiyle susakaldı.</span></p>

  <p class="duz" xml:lang="tr"><span class="duz1">O küçükken, her sene sivri kukuletalı ve kapkara pelerinli bir adam mahallelerine gelir, papazla birlikte kapı kapı dolaşırdı. Adam Ermenistan’dan gelen bir başrahipti; eski ülkeye götürüp din adamı olarak yetiştirmek üzere zeki, inançlı oğlan çocukları arardı.</span></p>

  <p class="duz" xml:lang="tr"><span class="duz1">“Baba iyi misin? Neler oluyor?” diye üsteledi Armanuş.</span></p>

  <p class="duz" xml:lang="tr"><span class="duz1">“İyiyim canım, seni çok özledim” diyebildi karşıdaki ses güçbela.</span></p>

  <p class="duz" xml:lang="tr"><span class="duz1">Barsam tüm çocukluğu boyunca derin ilgi duymuştu dine ve dini ritüellere. Pazar okulunun en parlak öğrencisiydi. Bu sebepten kara kukuletalı adam sık sık evlerine ziyarete gelir, Şuşan’a oğlunun istikbalinden bahsederdi. Belli ki din adamlığına meyyaldi Barsam. Onunla gelmeliydi Ermenistan’a. Şuşan her seferinde başrahibi saygıyla dinler, ama istenilen onayı vermezdi bir türlü. Günün birinde Barsam, annesi ve başrahip mutfakta oturmuş çay içerlerken, adam bir karara varma zamanının geldiğini söylemişti.</span></p>

  <p class="duz" xml:lang="tr"><span class="duz1">Barsam Çakmakçıyan annesinin gözlerinde o anda beliren korkuyu ömür boyu unutamayacaktı. Başrahibe ne kadar hürmet beslerse beslesin, oğlunu papaz giysisi içinde büyük bir adam olarak görme fikrinden ne denli hoşlanırsa hoşlansın ve sonuçta yegâne oğlunun Tanrı’ya hizmet etmesini ne kadar isterse istesin, karşısında evladını ondan ayırmaya çalışan bir çocuk hırsızı varmışçasına dehşetle irkilmişti Şuşan. Öyle ki elindeki fincan sallanmış, içindeki çay elbisesine dökülmüştü. Ermenistan’dan gelen başrahip, karşısındaki kadının geçmişinde karanlık bir hikâyenin gölgesini sezerek üstelememiş, anlayışla başını sallamıştı. Ayrılmadan evvel Şuşan’ın elini sıvazlamış, onu oğluna, oğlunu ona emanet etmiş ve çıkıp giderken her ikisini de kutsamıştı. Sonra bir daha asla teklifini tekrarlamamak üzere evden ayrılmıştı.</span></p>

  <p class="duz" xml:lang="tr"><span class="duz1">O gün bu sahneye şahitlik eden Barsam Çakmakçıyan, daha önce hiç tatmadığı, bir daha da tatmayacağı bir şüpheye kapılmıştı. Tüyler ürpertici bir sezgi. Ancak halihazırda bir çocuğunu kaybetmiş bir anne, bir evladını uzağa gönderme konusunda bu kadar tepkisel olabilirdi. Şuşan’ın belki de başka bir zamanda başka bir mekânda bıraktığı bir oğlu vardı...</span></p>

  <p class="duz" xml:lang="tr"><span class="duz1">Şimdi annesinin yasını tutarken Barsam Çakmakçıyan neden bu anı hatırladığını kestiremiyor ve kızına gerçeği anlatacak cesareti kendinde bulamıyordu.</span></p>

  <p class="duz" xml:lang="tr"><span class="duz1">“Babacım konuşsana” dedi Armanuş panikle.</span></p>

  <p class="duz" xml:lang="tr"><span class="duz1">Barsam Çakmakçıyan başka şeyler de hatırlıyordu, bazen tahammül edebileceğinden çok daha ötesini. Annesi gibi babası da 1915’te Türkiye’den sürülmüş bir aileden geliyordu. Sarkis Çakmakçıyan ve Şuşan İstanbuliyan’ın ortak bir şeyleri vardı, çocuklarının ancak hissedebildiği ama asla tam manasıyla anlayamadığı bir şey. Kelimeler arasına serpiştirilmiş sessizlikler. Babasının geleneksel</span> <span class="italik1">Hale</span> <span class="duz1">eşliğinde, annesinin etrafında dans edişini hatırlıyordu Barsam; kolları ufukta süzülen bir kuşun kanatları gibi dümdüz kalkmış, sevdiğinin etrafında halkalar çizerek. Müzik evvela ağırdan başlar, sonra gittikçe hızlanırdı; Ortadoğu’yu görmemiş çocuklarının ancak kenardan hayranlıkla izleyebildiği bir Ortadoğu dansı. Barsam’ın aldığı terbiyeden ve edindiği geçmişten geriye en canlı izi işte bu müzik bırakmıştı. Senelerce bir Ermeni orkestrasında klarnet çalmış; geleneksel kıyafetlerle, siyah potur sarı gömlekle, Ermeni halk dansları oynamıştı. Seneler sonra başka bir muhite taşındıklarında oradaki tek Ermeni aile onlar olacaktı. Ne zaman bir prova ya da gösteri için evden geleneksel kıyafetlerini giyerek çıksa, mahalledeki öteki çocukların ona nasıl alayla baktığını hatırlıyordu. Her seferinde çocukların gördüklerini unutacaklarını ya da onunla bir daha karşılaştıklarında dalga geçmeyeceklerini umardı. Her seferinde umudu boşa çıkardı.</span></p>

  <p class="duz" xml:lang="tr"><span class="duz1">Çocukluğu boyunca bir Ermeni sosyal aktiviteler derneğinden diğerine koştururken, aslında tek istediği tıpkı öteki çocuklar gibi som ve salt Amerikalı olmaktı, ne bir fazla ne bir eksik. Sadece Amerikalı olmak, bu esmer Ermeni teninden kurtulmak. Nice sonra anlatmıştı Şuşan Barsam’a, çok küçükken bir gün üst katta oturan Hollandalı-Amerikalılara hangi sabunla yıkandıklarını sorduğunu. Aynı sabunu kullanırsa teninin açılacağını ümit etmişti demek. Onlar kadar beyaz olmak istiyordu o yaşlardayken Barsam, onlar gibi beyaz Amerikalı. Şimdi çocukluk anıları üşüşünce zihnine, genç yaşlarda öğrendiği azıcık Ermeniceyi de çabucak unuttuğu ve aile ağacından olabildiğince uzaklara kaçmaya gayret ettiği için kendini suçlu hissetti Barsam Çakmakçıyan. Vaktiyle annesinden daha fazla Ermenice ya da Ermeni kültürü öğrenmediği, kızına da bunları daha fazla öğretmediği için üzgündü.</span></p>

  <p class="duz" xml:lang="tr"><span class="duz1">“Babacım neden susuyorsun?” diye sordu Armanuş. Adamakıllı paniklemeye başlamıştı artık.</span></p>

  <p class="duz" xml:lang="tr"><span class="duz1">“Canım bağışla, daldım... Küçükken gittiğin gençlik kampını hatırlıyor musun Armanuş?”</span></p>

  <p class="duz" xml:lang="tr"><span class="duz1">Ermeni çocuklara yönelik bir kamptı bu. Amerika’nın dört bir yanından gelen Ermeni çocuklara dillerini, dinlerini, kültürlerini öğretmek için kurulmuş bir yaz kampı.</span></p>

  <p class="duz" xml:lang="tr"><span class="duz1">“Evet, nasıl hatırlamam.”</span></p>

  <p class="duz" xml:lang="tr"><span class="duz1">“Seni oraya bir daha göndermediğim için kızmış mıydın bana?”</span></p>

  <p class="duz" xml:lang="tr"><span class="duz1">“Baba oraya gitmek istemeyen bendim, unuttun mu? İlk başlarda eğlenceliydi ama sonradan kampı çocukça bulmuş, böyle şeylere katılamayacak kadar büyüdüğüme karar vermiştim. Ertesi sene beni oraya yollamaman için yalvarmış, ağlamıştım...”</span></p>

  <p class="duz" xml:lang="tr"><span class="duz1">“Haklısın” dedi Barsam tereddütle. “Yine de senin yaşındaki Ermeni gençleriyle birlikte olabileceğin başka bir kamp bulabilirdim. Kültürünü daha iyi tanımanı sağlayabilirdim, yapmadım.”</span></p>

  <p class="duz" xml:lang="tr"><span class="duz1">“Baba tüm bunlar nerden çıktı şimdi? Neden geçmişi soruyorsun bana?” dedi Armanuş, dokunsalar ağlayacaktı.</span></p>

  <p class="duz" xml:lang="tr"><span class="duz1">Barsam’ın ona söyleyecek cesareti yoktu. Böyle uzaktan telefonda olmaz. Kilometrelerce ötede, tek başınayken öğrenmesini istemiyordu babaannesinin ölümünü. Konuyu dağıtmak için birkaç kelime mırıldanmaya çalışırken, sesi arkada kopan uğultuyu bastıramadı. Kalabalık bir ortamın patırtısı. Armanuş kulak kabarttı fondan gelen seslere. Bütün aile oradaydı anlaşılan; bütün akrabalar, dostlar, komşular aynı çatı altındaydı. Armanuş herkesin böyle bir araya gelmesinin ancak iki şeye delalet edebileceğini bilecek kadar akıllıydı: Ya biri evlenmiş ya da biri ölmüştü.</span></p>

  <p class="duz" xml:lang="tr"><span class="duz1">“Sorun nedir baba? Şuşan Ninem nerede? Telefonu ver, onunla da konuşayım...” dedi Armanuş alçak bir sesle. “Babaannemle konuşmak istiyorum.”</span></p>

  <p class="duz" xml:lang="tr"><span class="duz1">Ancak o zaman Barsam Çakmakçıyan gerçeği söyleyebildi.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Akşamdan beri nasıl zaptedeceğini bilmediği hudutsuz ve dipsiz bir enerjiyle odasında bir aşağı bir yukarı gidip geliyordu Zeliha Teyze. Kendini ne kadar berbat hissettiğini evde kimseye anlatamamıştı ya, duygularını bastırdıkça daha da beter hissediyordu. İki kere odasından dışarı çıkmış, ama her seferinde perçinlenmiş bir sıkıntıyla geri dönmüştü. İlkinde mutfağa gidip teskin edici bir bitki çayı hazırlamak istemişti kendine, ama Mustafa’nın şerefine pişirilen yemeklerin ağır kokusu midesini kaldırmıştı. İkinci defasında televizyon seyretmek için oturma odasına yollanmış, ama orada da iki ablasının heyecanla ertesi günden bahsederek deli gibi temizlik yaptıklarını görünce fikrini değiştirmişti.</span></p>

  <p class="duz" xml:lang="tr"><span class="duz1">Odasına geri döndüğünde kapısını kapatıp bir sigara yakmış ve böyle amansız günler için yatağının altındaki zulada sakladığı yoldaşını çıkartmıştı: Bir şişe votka-limonlu Smirnoff. O andan itibaren hiç telaşsız ama gayet istikrarlı durmadan içmiş ve şişenin çoğunu bitirmişti. On sigara ve yedi duble votkadan sonra şimdi kaygının esamesi kalmamıştı içinde. Donmuştu ruhu. Aslında açlık dışında hiçbir şey hissetmiyordu. Odasında atıştırabileceği yegâne şey akşamleyin evin önünde bağıran sıska mı sıska seyyar satıcıdan aldığı bir paket kuru üzümdü.</span></p>

  <p class="duz" xml:lang="tr"><span class="duz1">Geriye bir avuç kuru üzümü kaldığında, cep telefonu çaldı. Aram arıyordu.</span></p>

  <p class="duz" xml:lang="tr"><span class="duz1">“Bu gece o evde kalmanı istemiyorum...” dedi karşıdaki ses telefon açılır açılmaz. “Yarın da, öbür gün de. Aslında hayatının geri kalanında benden bir gün bile uzak kalmanı istemiyorum.”</span></p>

  <p class="duz" xml:lang="tr"><span class="duz1">Buna cevaben Zeliha Teyze inançsız ve itimatsız kıkırdadı.</span></p>

  <p class="duz" xml:lang="tr"><span class="duz1">“Lütfen sevgilim, gel benimle kal. O evi hemen terk et. Bak sana diş fırçası aldım. Temiz havlum bile var!” Aram kendi şakasına acıyıp lafını yarıda kesti. “Onlar gidene kadar benimle kal.”</span></p>

  <p class="duz" xml:lang="tr"><span class="duz1">“Olmazzzz” dedi Zeliha Teyze sarhoş kesinliğiyle. “Hem böyle aniden ortadan kayboluşumu sevgili aileme nasıl açıklarız o zaman?”</span></p>

  <p class="duz" xml:lang="tr"><span class="duz1">“Hiçbir şey açıklamak zorunda değilsin, lütfen” dedi Aram yalvarırcasına. “Geleneksel bir ailedeki kara koyun olmanın böyle bir faydası vardır en azından. Ne yaparsan yap, eminim kimse hayret etmez. Delidir-ne-yapsa-yeridir kontenjanından faydalanırsın. Hadi. Lütfen gel benimle kal.”</span></p>

  <p class="duz" xml:lang="tr"><span class="duz1">“Asya’ya ne derim?”</span></p>

  <p class="duz" xml:lang="tr"><span class="duz1">“Hiçbir şey, hiçbir şey söylemek zorunda değilsin... Biliyorsun.”</span></p>

  <p class="duz" xml:lang="tr"><span class="duz1">Telefonu sıkı sıkı tutan Zeliha Teyze etrafına ördüğü kasvetin içinde ana rahminde bebek gibi kıvrılıp dertop oldu. Ağırlaşan gözkapaklarını kapadı ama hemen sonra enerjisini toplayıp sordu: “Aram ne zaman bitecek bu hafızasızlık? Bu zorunlu bellek kaybı. Bu daimi unutkanlık. Hiçbir şey söyleme, hiçbir şey hatırlama, hiçbir şey açıklama, ne onlara ne kendine... Bunun bir sonu yok mu?”</span></p>

  <p class="duz" xml:lang="tr"><span class="duz1">“Şimdi düşünme bunu” diyerek onu rahatlatmaya çalıştı Aram. “Vicdanını rahat bırak biraz. Kendine çok yükleniyorsun. Yarın sabah uyanır uyanmaz buraya gel. İstersen ben gelir alırım.”</span></p>

  <p class="duz" xml:lang="tr"><span class="duz1">“Aşkım... keşke gelebilseydim...” diye mırıldandı Zeliha Teyze, Aram onu telefondan görebilecekmiş gibi acılı yüzünü öteki tarafa çevirdi. “Havaalanında onları karşılamam gerekiyor. Bu ailede araba kullanabilen bir ben varım, unuttun mu?”</span></p>

  <p class="duz" xml:lang="tr"><span class="duz1">Aram bunu düşünerek sessiz kaldı.</span></p>

  <p class="duz" xml:lang="tr"><span class="duz1">“Endişelenme” diye fısıldadı Zeliha Teyze. “Seni seviyorum... seni çok seviyorum... hadi artık uyuyalım.”</span></p>

  <p class="duz" xml:lang="tr"><span class="duz1">Telefonu kapatır kapatmaz derin bir uykuya daldı Zeliha Teyze. Telefonu nasıl kapattı, votka şişesini nasıl kenara kaldırdı, sigarasını nasıl söndürdü, ışığı nasıl kapadı, yorganın altına nasıl girdi hiç hatırlamayacaktı, ertesi sabah korkunç bir baş ağrısı ve eksik bir battaniyeyle uyandığında.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">“İstanbul soğuk mudur? Daha kalın bir şeyler alsa mıydım?” diye sordu Rose, sormaması için üç geçerli sebep olmasına rağmen: Birincisi, bu soruyu daha önce de sormuştu; ikincisi, bavulunu çoktan hazırlamış ve kapatmıştı; üçüncüsü, Tucson Havaalanı’na doğru yola çıkmışlardı ve artık bunları dert edinmek için çok geçti.</span></p>

  <p class="duz" xml:lang="tr"><span class="duz1">Karısına bu üç sebebi tek tek hatırlatmak içinden gelse de Mustafa Kazancı gözlerini yoldan ayırmadan başını iki yana salladı.</span></p>

  <p class="duz" xml:lang="tr"><span class="duz1">Yola çıkacakları gün, Rose ile Mustafa havaalanına gitmek için evden öğleden sonra dörtte çıkmışlardı. İki uçak yolculuğu bekliyordu onları: Biri uzun, diğeri daha da uzun. Önce San Francisco’ya, oradan İstanbul’a uçacaklardı. İlki America Western, ikincisi Türk Havayolları. İlk defa ülke dışına çıkıyordu Rose. Anadili İngilizce olmayan ve sabahları kahvaltı niyetine akçaağaç şurubuna batırılmış krepler yenmeyen bir yere gidiyor olmak kendini daha şimdiden sudan çıkmış balık gibi hissetmesine sebep olduğundan hem heyecanlı hem gergindi. Doğrusu asla maceraperest bir ruha sahip olmamıştı; şu çok istediği ama gerçekleştiremediği Bangkok gezisi hayali olmasa pasaportu bile olmazdı. Uluslararası seyahate en yakınlaştığı anlar, DVD dolabındaki Adım Adım Avrupa Belgeselleri dizisini seyrettiği zamanlardı. Koleksiyon altı diskten oluşuyordu, her ülke için elli dakika. Hepsini dikkatle seyretmişti, şahsi ilgiden ziyade mesleki sorumluluktan. Dördüncü sınıflardan sorumluydu bu sene – çocuklar Avrupa toplumlarına dair soru soracak olursa diye. Türkiye de bu DVD koleksiyonunun bir parçası olduğundan, ülkenin neye benzediğine dair bir fikri vardı. Evlilikleri boyunca Mustafa’nın ağzından kaçırdığı tek tük bilgi kırıntısından çok daha açıklayıcıydı DVD’den öğrendikleri. Tek sorun, Rose’un altı diski bir oturuşta seyretmesiydi, Türkiye’ye yolculuk bölümü en sonda olduğu, yani Britanya Adaları, Fransa, İspanya, Portekiz, Almanya, Avusturya, İsviçre, İtalya, Yunanistan ve İsrail’den sonra olduğu için belgeseli hatırlamaya çalıştığında kafasında beliren sahnelerin gerçekten Türkiye’ye mi, yoksa diğer ülkelere mi ait olduğunu çıkaramıyordu. Adım Adım Avrupa Belgeselleri eğitim açısından son derece pratik ve faydalıydı; özellikle de okyanusaşırı seyahat yapacak parası, isteği ya da zamanı olmayan Amerikan aileleri için. Ne var ki, yapımcılar koleksiyonun üzerine, disklerin aralıksız seyredilmemesi, bir oturuşta bir ülkeden fazlasına gidilmemesi konusunda bir uyarı yazsalar, gayet iyi olurdu doğrusu.</span></p>

  <p class="duz" xml:lang="tr"><span class="duz1">Tucson-Arizona Uluslararası Havaalanı’na geldiklerinde tüm dükkânlara bakmaya niyetliydiler; hepi topu bir gazete-kitap, bir de hediyelik eşya dükkânı demekti bu. Kulağa gayet iddialı gelen</span> <span class="italik1">Uluslararası</span> <span class="duz1">ibaresine rağmen (sadece bir saat mesafedeki Meksika’ya yapılan yurtdışı seferler yüzünden almıştı bu adı), havaalanı o kadar mütevazıydı ki, otobüs garını andırıyordu. O kadar küçüktü ki Starbucks bile burada şube açmaya tenezzül etmemişti. Yine de Rose hediyelik eşya dükkânına girince, Mustafa’nın ailesi için pek çok hediye bulabildi. Bu yolculuğun gelişme biçimine ve kızının oralarda ne hallerde olduğuna dair duyduğu endişeye, ayrıca babaannesinin ölüm haberini ona nasıl vereceği meselesine rağmen, yola çıkma anı yaklaştıkça Rose bir tür turistik sersemliğe kapılmaya başlamıştı. Mustafa’nın tümü kadınlardan oluşan ailesinin her üyesine özel bir hediye götürme hevesiyle oyalandıkça oyalandı dükkânda. Pek fazla seçenek olmamasına rağmen her rafa uzun uzun baktı. Kaktüs şeklinde defterler, kaktüs şeklinde anahtarlıklar, kaktüs şeklinde mıknatıslar, kaktüs resimli tekila bardakları... illaki kaktüs, o da olmadı ya kertenkele ya da çakal resimli ıvır zıvır. Sonunda Rose bütün Kazancı kadınlarına birer set satın aldı –adil olmak için hepsine aynı set– kaktüs şekli verilmiş, renkli bir</span> <span class="italik1">I love Arizona</span> <span class="duz1">kalemi, önüne Arizona haritası basılmış beyaz bir tişört, Büyük Kanyon resimlerinden oluşan bir takvim, üzerinde semiz harflerle BURASI SICAK AMA HİÇ OLMAZSA NEM YOK yazılı bir kupa ve buzdolabı kapağında büyütülmeyi bekleyen hakiki bir bebek kaktüs taşıyan mıknatıs saksı. Ayrıca üzerindeki çiçekli şorttan da iki tane almıştı, İstanbul’da birilerinin hoşuna gider de giyer belki diye.</span></p>

  <p class="duz" xml:lang="tr"><span class="duz1">Doğrusu Kentucky’de büyümüş olsa da yirmi senedir Tucson’da yaşadıktan sonra Rose’un her haline buram buram</span> <span class="italik1">Arizona</span> <span class="duz1">sinmişti. Sadece her zaman sallapati rahat kıyafetlere (hafif gömlekler, kot şortlar, hasır şapkalar) ya da güneş gözlüğüne yapışık yaşaması değil, vücut dili de Arizona tarzını yansıtıyordu; gevşek, takatsiz, âdeta kendini koyvermiş bir varoluş biçimi. Kırk altı yaşına basan Rose, meslek hayatı boyunca çiçekli giysiler giyme fırsatı yakalayamamış emekli bir ceza mahkemesi kâtibesi gibi sonradan görme bir rahatlıkla her daim cıvıl cıvıl giyinirdi. Aslında Rose’un bu yaşa kadar yapmadığına şimdi bin pişman olduğu şeyler vardı; birkaç çocuk daha doğurmak dahil. Fırsatı varken doğurmadığına nasıl yanıyordu. Mustafa çocuk sahibi olmaya pek hevesli değildi; uzun müddet bu durumdan hoşnut kalmıştı Rose, günün birinde bu karara pişman olacağı hiç aklına gelmemişti. Belki mesleğinin yan etkilerinden biriydi bu; gün boyu dördüncü sınıflarla çevrili olduğundan hayatında çocuk eksikliği hissetmemişti hiç. Buna rağmen genelde mutlu bir evlilikleri vardı; asla tutkuyla âşık olmamışlardı belki ama istikrarlı, itinalı bir ilişkinin rahatlığına ermiş, birbirlerinin hoşgörü sınırlarını aşmamaya daima dikkat etmişlerdi. Rose’un ta ilk başlarda Çakmakçıyanlardan intikam almak için Mustafa’yla çıkmaya başladığı düşünülürse, kaderin cilvesi denebilirdi bu evliliğe. Mustafa’yı daha iyi tanıdıkça onu sevmiş ve benimsemişti. Karşılıklı tutkulu bir bağlılıktan ziyade ortaklaşa geliştirilmiş alışkanlıkların verdiği avuntu şeklinde tanımlanabilirdi evlilikleri. Özünde aşk olduğu iddia edilen, sonra da çiftlerin birbirinin gözünü oyduğu binlerce evlilikten daha iyiydi. Her ne kadar Rose ara sıra romantik bir ilişki hayaliyle başka bir adamla başka bir hayatın özlemini çekse de, genelde evliliğinden gayet memnundu.</span></p>

  <p class="duz" xml:lang="tr"><span class="duz1">“Bırak o sosları” dedi Mustafa Kazancı, Rose’un kaktüs şeklinde bir şişeye konmuş baharatlı Meksika sosunu almaya yeltendiğini görünce. “İnan bana İstanbul’da ona ihtiyacın olmayacak Rose.”</span></p>

  <p class="duz" xml:lang="tr"><span class="duz1">“Cidden, Türk mutfağında baharat var mı?”</span></p>

  <p class="duz" xml:lang="tr"><span class="duz1">Bunu ve daha bir sürü aşırı basit soruyu isteksizce cevaplıyordu Mustafa. Tam bir kültürel kopuşla geçen onca yılın ardından, Türkiye’ye olan aşinalığı biraz eprimişti –güneşin ve rüzgârın pul pul ettiği eski bir parşömen üzerine çizili belli belirsiz bir resim gibi. Farkına varmadan İstanbul hayalet şehre dönüşmüştü onun için; zaman zaman rüyalarına girmek dışında hiçbir çağrışımı olmayan bir meçhul masalsı diyar. Gençliğinde şehrin pek çok mahallesini deli gibi sevdiği halde, ABD’ye yerleştiğinden beri İstanbul’a ve onunla ilintili konulara karşı bariz bir duyarsızlık geliştirmişti.</span></p>

  <p class="duz" xml:lang="tr"><span class="duz1">Yine de insanın doğduğu şehirden uzaklaşması başka şeydi, kendi etinden kanından kopması başka bir şey. Mustafa Kazancı geri dönebileceği bir anayurdu yokmuş gibi sonsuza kadar Amerika’ya sığınmayı, hatta hiç anısız, sürekli ileri dönük bir hayat yaşamayı umursamıyordu; ama ataları olmayan bir yabancıya, çocukluğu olmayan bir adama dönüşme fikri canını sıkıyordu. Seneler içinde geri dönüp ailesini görme teşebbüsünde bulunmuş ama bunun kolay olmadığını idrak etmişti her seferinde. Yıllar geçtikçe de kolaylaşmıyordu. Kendi geçmişinden peyderpey uzaklaşmış, nihayet kökleriyle bütün bağlarını kopardığına inanmıştı. Böylesi daha iyiydi –hem kendisi hem de bir zamanlar fazlasıyla incittikleri için. Artık evi Amerika olmuştu. Doğrusunu söylemek gerekirse Arizona ya da başka bir mekândan ziyade geleceğe, yani olasılıkları, esnekliği ve lekesiz pürüzsüz sonsuzluğu ile gelecek zaman kipine yerleşmiş ve orayı evi benimsemişti –arka kapısı geçmişe kapalı bir ev.</span></p>

  <p class="duz" xml:lang="tr"><span class="duz1">Mustafa uçakta gözle görülür ölçüde dalgın ve içekapanıktı. Kalkarlarken hiç kıpırdamadan oturmuş, gerekli irtifaya ulaştıklarında ve “Emniyet Kemerlerinizi Bağlayın” ışığı söndüğünde bile duruşunu değiştirmemişti. Bu mecburi yolculuktan bitkin hissediyordu kendini. Oysa yeni başlıyordu.</span></p>

  <p class="duz" xml:lang="tr"><span class="duz1">Mustafa ne kadar yılgın görünüyorsa Rose aksine o denli cevval ve girişkendi. Kocası dışarıda bulutlardan başka seyredecek bir şey varmışçasına bezgin bezgin pencereden bakadursun, o bardak bardak berbat uçak kahvesi içmiş, ikram ettikleri tuzlu krakerleri kemirmiş, dergileri karıştırmış, daha önce görmüş olduğu halde sırf gösteriliyor diye</span> <span class="italik1">Brigitte Jones: The Edge of Reason</span> <span class="duz1">filmini seyretmiş, yanındaki ihtiyar kadınla uzun uzun muhabbet etmiş (büyük kızını ve yeni doğan torununu görmek için gidiyormuş San Francisco’ya), sonradan ihtiyar kadın uyuduğunda da, kendini önündeki ekranda beliren tarih sorularını cevaplamaya vakfetmiş ama pek başarılı olamamıştı.</span></p>

  <p class="duz-ilk-paragraf" xml:lang="tr"><span class="duz1">İkinci Dünya Savaşı’nda en çok hangi ülke zayiat verdi?</span></p>

  <p class="alinti" xml:lang="tr"><span class="duz1">a. Japonya</span></p>

  <p class="alinti" xml:lang="tr"><span class="duz1">b. Büyük Britanya</span></p>

  <p class="alinti" xml:lang="tr"><span class="duz1">c. Fransa</span></p>

  <p class="alinti-son-paragraf" xml:lang="tr"><span class="duz1">d. Sovyetler Birliği</span></p>

  <p class="duz-ilk-paragraf" xml:lang="tr"><span class="duz1">George Orwell’in</span> <span class="italik1">1984</span><span class="duz1">’ündeki başkarakterin adı neydi?</span></p>

  <p class="alinti" xml:lang="tr"><span class="duz1">a. Winston Smith</span></p>

  <p class="alinti" xml:lang="tr"><span class="duz1">b. Akaky Akakievich</span></p>

  <p class="alinti" xml:lang="tr"><span class="duz1">c. Sir Francis Drake</span></p>

  <p class="alinti-son-paragraf" xml:lang="tr"><span class="duz1">e. Gregor Samsa</span></p>

  <p class="duz" xml:lang="tr"><span class="duz1">Birinci soruda Rose kendinden emin B şıkkını işaretledi, ama ikinciye dair hiçbir fikri olmadığından A şıkkını salladı. Biraz sonra ilk cevabının yanlış, ikincisinin doğru olduğunu görünce hayret edecekti. Amy yanında olsa ikisine de doğru cevap verirdi, hem kazara da değil. Kızını düşünürken yüreği sızladı. Bütün anlaşmazlıklarına ve kavgalarına, bir anne olarak bütün şahsi kusurlarına rağmen, Amy’yle sıhhatli bir anne-kız ilişkisi içinde olduklarına emindi. Tıpkı İkinci Dünya Savaşı’nda en çok Büyük Britanya’nın zayiat verdiğine emin olduğu gibi.</span></p>

  <p class="duz" xml:lang="tr"><span class="duz1">Bu düşüncelerle nihayet bitti yolculuğun ilk aşaması, San Francisco’ya indiler.</span></p>

  <p class="duz" xml:lang="tr"><span class="duz1">Terminale girince Rose yeni bir alışveriş hezeyanına kapıldı ama bu sefer oldukça farklı bir listesi vardı: yolluklar. Uçakta ikram edilen kırıntılardan öyle hoşnutsuz kalmıştı ki işi ele almak istiyordu. Mustafa ona, Türk Havayolları’nın, Amerika’daki iç seferlerin aksine mükellef ikramda bulunduklarını anlatmaya çalıştıysa da Rose kaçacak hiçbir yeri olmayan on iki saatlik bir uçuşa başlamadan önce kendini sağlama almak istedi.</span></p>

  <p class="duz" xml:lang="tr"><span class="duz1">Aldı da. Planters tuzlu fıstık, peynirli kraker, çikolata parçacıklı bisküvi, iki paket Bar-B-Q patates cipsi, ballı bademli krokan, kutu kutu ciklet, hepsi balonlu. Sırf bir şeye,</span> <span class="italik1">herhangi</span> <span class="duz1">bir şeye dikkat edebilme</span> <span class="italik1">imkânı</span> <span class="duz1">için yediği-karbonhidrat-miktarına-dikkat-etme devri çok geride kalmıştı. Çakmakçıyan ailesinden intikam almak istediği, daima</span> <span class="italik1">odar</span> <span class="duz1">diye damgaladıkları ve asla kendilerinden biri olarak görmedikleri kadının aslında ne denli hoş ve albenili biri olduğunu onlara kanıtlamak isteyecek kadar genç olduğu zamanlarda. Yirmi yıl sonra, o genç ve hınçlı kadına gülüp geçiyordu sadece.</span></p>

  <p class="duz" xml:lang="tr"><span class="duz1">İlk kocası ve onun ailesine duyduğu hınç asla tam manasıyla dinmese de, zaman geçtikçe Rose genişleyen kalçaları ve sarkan karnı da dahil bütün kusurları ve yetersizlikleriyle barışmayı öğrenmişti. Öyle çok diyet yapmıştı ki hayatı boyunca, rejim yapmayı ne zaman toptan bıraktığını bile hatırlayamıyordu. Zamanlaması her ne olursa olsun, Rose kilolarını değilse de, kilo verme ihtiyacını üzerinden atmıştı. Arzusu kesilivermişti. Mustafa onu olduğu gibi seviyordu ne de olsa. Görünüşünü asla eleştirmezdi. Rose ilk evliliğinin neredeyse her dakikasında vücut kusurlarının o kadar bilincinde olmuştu ki, ikinci evliliğinde bu tür yargıların olmaması ona büyük bir saadet veriyordu. Tuhaftır, hâlâ etine dolgun bir kadındı gerçi ama sürekli diyet yaptığı zamanlardan daha şişman değildi. Diyeti bırakmak bir şekilde kilosunu dengelemiş, iniş çıkışlarına bir son vermişti. Toplu olsa da, fizyolojisi de buna mukabil psikolojisi de dengedeydi. “Aynen böyle!” diye geçirdi içinden, bir paket jelibon alırken.</span> <span class="italik1">Aynen böyle</span><span class="duz1">’yi hâlâ “evet” yerine kullanıyordu. “Hayır” yerine de “Katiyen!”</span></p>

  <p class="duz" xml:lang="tr"><span class="duz1">Türk Havayolları’nda ikram ettikleri yemeğin yenemeyecek kadar vasat olması ihtimaline karşı Rose’un ısrarlı isteği üzerine Wendy’s’de kuyruğa girdiler. İki Büyük Boy Domuz Pastırmalı Klasik Combo ve bir adet Aile Boyu Ekşi Kremalı Fırında Patates’in hazır olmasını beklerlerken geldi anons. Siparişlerini tam zamanında alıp güvenlik aramasından geçmek üzere kapıya yollandılar. Uluslararası uçuşlarda, özellikle Ortadoğu’ya yapılanlarda fazladan bir arama daha vardı. Kibar ama asık suratlı bir memurun, Tucson’da aldığı hediyeleri kurcalayışını kaygılı gözlerle seyretti Rose. Memur kaktüs şeklinde kalemlerden birini havaya kaldırıp, henüz yapmadığı bir yanlış yüzünden onu uyarırcasına ileri geri salladı.</span></p>

  <p class="duz" xml:lang="tr"><span class="duz1">Ama bütün yolcular uçağa bindikten sonra Rose çabucak rahatlayıp ilk kıtalararası yolculuğunun her ayrıntısının keyfini çıkarmaya başladı – dağıtılan minnacık, şık yolculuk çantaları, uyumlu yastıklar, battaniyeler ve göz bantları, hindili sandviç ikramı, sık sık tekrarlanan içecek ikramı. Çok geçmeden akşam yemeği servisine geçildi; fırında tavuk, pilav, biraz salata, kızarmış sebzeler. Tepsinin üzerindeki bir kâğıtta,</span> <span class="italik1">yiyeceklerimizde domuz eti yoktur</span><span class="duz1">, yazıyordu. Rose, Wendy’s’den aldıkları domuz pastırmalı hamburgerler yüzünden kendini suçlu hissetti.</span></p>

  <p class="duz" xml:lang="tr"><span class="duz1">“Yemek konusunda haklıymışsın, çok lezzetli” dedi mahcup mahcup kocasına gülüp elindeki tatlı kâsesini çevirerek. “Bu ne böyle?”</span></p>

  <p class="duz" xml:lang="tr"><span class="duz1">“O mu? Aşure.” Kâseyi süsleyen sapsarı kuru üzümlere bakarken, Mustafa’nın sesi boğuk çıkıyordu. “Eskiden en sevdiğim tatlıydı. Annem geldiğimi duyunca bir kazan kaynatmıştır mutlaka.”</span></p>

  <p class="duz" xml:lang="tr"><span class="duz1">Böyle duygusal ayrıntıları hatırlamaktan ne kadar kaçınsa da, Mustafa komşulara dağıtılmak üzere buzdolabının raflarına dizilmiş, onlarca cam aşure kâsesinin görüntüsünü zihninden silemiyordu. Diğer tatlıların aksine aşure, aile için olduğu kadar konu komşu için de pişirilirdi. Bu yüzden de gani gani yapılırdı, türlü türlü malzemeyle. Her kâse hayatta kalmanın, dayanışmanın, bolluğun simgesiydi. Mustafa’nın bu tatlıya olan aşırı düşkünlüğü, henüz yedi yaşındayken kapı kapı gezip dağıtması için kendisine emanet edilen aşureleri, başkalarına dağıtmak yerine topluca mideye indirdiğinin ortaya çıkmasıyla anlaşılmıştı.</span></p>

  <p class="duz" xml:lang="tr"><span class="duz1">Konaklarının yanındaki büyükçe apartmanın merdiven altında, elinde tepsi aklında tereddütle bekleyişini hâlâ hatırlıyordu. Tepside yarım düzine kâse vardı, hepsi başka bir komşu için. Önce her kâsenin üzerindeki kuru üzümleri yemişti tek tek, kimsenin bunları götürdüğünü fark etmeyeceğinden emin. Ama ardından nar tanelerine ve kavrulmuş fındıklara geçmiş; derken daha ne olduğunu anlayamadan, kâselerin altısını birden bir oturuşta yemişti. Ziyafet sona erince arka bahçeye bir çukur kazıp boş kâseleri oraya saklamıştı. Normalde aşurelerini alan komşular kâselerini alıkoyar, içine kendi pişirdikleri bir yemeği, genelde de kendi aşurelerini koyup geri verinceye kadar beklerlerdi. Bu yüzden de Mustafa’nın işlediği suçu keşfetmek annesinin hayli zamanını alacaktı. Keşfettiğinde de tamahkârlığından utanmasına rağmen onu azarlamamıştı Gülsüm; sadece o günden sonra buzdolabında oğlu için ayrılmış birkaç kâse aşure bulundurmaya başlamıştı.</span></p>

  <p class="duz" xml:lang="tr"><span class="duz1">“Ne içersiniz efendim?” Hostes üzerine eğilmiş Türkçe soruyordu. Doğada hiçbir canlıda olmayan parlak safir mavisi lensleri vardı ve tam aynı renkten bir yelek giymişti. Arkasında puf puf kabarmış bulut resimleri vardı yeleğin.</span></p>

  <p class="duz" xml:lang="tr"><span class="duz1">Mustafa bir an tereddüt etti, ne içmek istediğini bilmediğinden değil, bunu hangi dilde isteyeceğini bilmediğinden. Onca seneden sonra kendini Türkçeye nazaran İngilizceye hâkim hissediyor ve her koşulda meramını İngilizce anlatmayı tercih ediyordu. Yine de memleketlisi bir Türk’le tutup İngilizce konuşmak küstahlık gibi geliyordu. Mustafa Kazancı şimdiye kadar bu sorunu Amerika’daki Türklerle pek görüşmeyerek çözmüştü. Ama ikilemi böyle sıradan karşılaşmalarda bütün açıklığıyla gösteriyordu kendini. Kaçacak delik arar gibi etrafına süratle göz gezdirdi; yakınlarda bir çıkış kapısı bulamayınca da nihayet Türkçe cevap verdi: “Domates suyu lütfen.”</span></p>

  <p class="duz" xml:lang="tr"><span class="duz1">“Domates suyum yok” dedi hostes, bunda eğlenceli bir taraf buluyormuş gibi şen bir gülüşle. Bazı insanlar çalıştıkları kurumla nasıl da özdeşleşiyordu. Aynı güleç yüzü kullanıyordu “evet” derken de “hayır” derken de. “Bloody Mary karışımı arzu eder miydiniz?”</span></p>

  <p class="duz" xml:lang="tr"><span class="duz1">Mustafa uzatılan koyu kırmızı karışımı alıp arkasına yaslandı; alnı düşünceli düşünceli kırışmış, ela gözleri bulutlanmıştı. Ancak o zaman Rose’un ona baktığını, hareketlerini dikkatle, endişeyle incelediğini fark etti. “Ne oldu canım? Sinirli görünüyorsun. Aileni göreceksin diye mi?” diye sorarken yüzü kararmıştı Rose’un.</span></p>

  <p class="duz" xml:lang="tr"><span class="duz1">Bu yolculuğu önceden enine boyuna tartıştıklarından söyleyecek fazla bir şey kalmamıştı aslında. Rose, Mustafa’nın İstanbul’a gitmek istemediğini, sadece karısının ısrarlarına boyun eğdiğini biliyordu. Bu tavizi takdir etse de, kocasına minnettar olduğunu söylemek zordu.</span> <span class="italik1">On dokuz senelik bir eşin, kırk yılda bir kocasından iyilik istemeye hakkı vardır</span><span class="duz1">, diye düşündü içinden ve uzanıp Mustafa’nın elini müşfikâne sıktı avucunda.</span></p>

  <p class="duz" xml:lang="tr"><span class="duz1">Bu hareket Mustafa’yı hazırlıksız yakalamıştı. Kendisine uzatılan eli tuttuğunda bir hüzün dalgası çöktü üzerine. Biraz daha sokuldu eşine. Sevgiye dair iki temel şey öğrenmişti onun sayesinde: Birincisi, romantik tiplerin öyle afra tafrayla iddia ettiklerinin aksine, aşk denilen şey ilk görüşte çakan bir şimşekten ziyade zaman içinde gelişen ağır mı ağır bir akıntıydı. Mustafa’nın Rose’dan öğrendiği ikinci noktaya gelince: Ne olursa olsun her insan sevmeye muktedirdi. Kendisi bile.</span></p>

  <p class="duz" xml:lang="tr"><span class="duz1">Seneler içinde Rose’u sevmeye alışmış; onun varlığında, vücudunda ve ruhunda bir nebze olsun huzur bulmuştu. Zaman zaman fazlasıyla kaprisli, talepkâr ve müşkülpesent olsa da Rose özünde hep aynıydı: Kolay anlaşılır ve önceden tahmin edilebilir bir kadın. Bir kez çözdün mü kimyasını, bir daha asla şaşırtmıyordu insanı. Belli bileşenlerden mürekkep sarih ve basit bir formüldü. Hayatla yüzleşmeye çalışmadığı gibi, Mustafa’ya da asla meydan okumazdı. Bulunduğu ortamlara intibak konusunda doğal bir yeteneği vardı; nerede olursa olsun çevresini içine sindirir, sivri köşelerini öyle maharetle törpülerdi ki, bir süre sonra çevre ile kendisi arasında hudut kalmazdı.</span></p>

  <p class="duz" xml:lang="tr"><span class="duz1">Severdi karısını Mustafa Kazancı. Onunla tanıştıktan sonra, tavsamıştı korkuları, içinde irinlenen aile anıları. Bir kadını sevmek ille de onu tutkuyla arzulamak anlamına gelmeyebiliyordu; Mustafa Rose’a şükranla karışık bir sevgi hissediyordu. Onu ayakta tuttuğu, normalleştirdiği için. Rose semiz mi semiz bir Ermeni sülalesine uyum sağlamakta başarılı olamamış, ilk evliliğinde fena halde çuvallamış olabilirdi, ama tam da aynı sebeple, semiz mi semiz Türk ailesinden kaçmak isteyen Mustafa gibi bir adam için ideal sığınaktı.</span></p>

  <p class="duz" xml:lang="tr"><span class="duz1">“Sen iyi misin?” diye tekrarladı Rose, artan bir huzursuzlukla.</span></p>

  <p class="duz" xml:lang="tr"><span class="duz1">İşte o an Mustafa Kazancı kesif bir kaygıya kapıldı. Ne demeye gidiyordu İstanbul’a? Geride bırakabilmek için o kadar uğraşmışken, şimdi neden ve nasıl yeniden ayaklarını sürüyordu kaçtığı yere? Yeterince hava alamıyormuş gibi rengi sarardı. Bu uçakta olmamalıydı. İstanbul’a gitmemeliydi. Rose oraya tek başına gidip kızını almalı, sonra eve dönmeliydi...</span> <span class="italik1">eve</span><span class="duz1">. Yuvası İstanbul değil Arizona’ydı. Ve şimdi orada olmak için neler vermezdi; her şeyin aşinalığın kadifemsi dokusuyla örüldüğü, hayatın ritminin aheste aktığı, çölün dinginliğinin insanlara yansıdığı Arizona’da.</span></p>

  <p class="duz" xml:lang="tr"><span class="duz1">“Biraz yürüsem iyi olacak” dedi Mustafa, Bloody Mary karışımını Rose’a uzatıp. Kaçarcasına ayağa kalktı. “Saatlerce kıpırdamadan oturmak iyi değil kan dolaşımı için.”</span></p>

  <p class="duz" xml:lang="tr"><span class="duz1">Dar koridordan uçağın arkasına doğru yürürken yolculara baktı; kimi Türk, kimi Amerikalı, kimi başka milletlerden. İşadamları, gazeteciler, fotoğrafçılar, diplomatlar, gezi yazarları, öğrenciler, bebekli anneler; aynı mekânı paylaştığın, bir şeyler ters gitse aynı kaderi paylaşacağın ama sana hepten yabancı simalar. Kimi gazete ya da kitap okuyor, kimileri sarkıtılmış ekranlardan Kral Arthur’un düşmanlarını katledişini seyrediyor, kimisi bulmaca çözüyordu. Arkalarda bir kadın, otuzlu yaşlarında bir esmer ona dikkatli dikkatli baktı. Mustafa gözlerini kaçırdı. Hâlâ yakışıklı sayılırdı ama uzun boylu, kaslı vücudu, keskin yüz hatları ve kuzguni saçları sayesinde değil; hareketlerine sinen kibarlık, kıyafetlerindeki şıklık ve seneler içinde geliştirdiği tarz sayesinde. Hayatı boyunca pek çok kadının ilgisini çekmiş olsa da karısını bir kez olsun aldatmamıştı. İşin tuhaf yanı, kadınlardan ne kadar uzak durursan, onlar da bunu bir meydan okuma sayarcasına daha çok düşüyorlardı üzerine.</span></p>

  <p class="duz" xml:lang="tr"><span class="duz1">Esmer kadının yakınından geçerken Mustafa kadının kısacık bir etek giymiş olduğunu ve bacaklarını, iç çamaşırı ha görüldü ha görülecekmiş hissi verecek şekilde üst üste attığını fark etti. Rahatsız oldu. Mini eteğin görüntüsü çoktan silip atmak istediği anıları harekete geçirdi. Böyle eteklere bayılan, kendi gölgesinden kaçmak istercesine telaşlı adımlarla İstanbul’u arşınlayan kardeşi Zeliha düştü hatırına. Bir sancı içinde. Zihnindeki Zeliha’nın gözlerinden kaçamadı. Orta yaşı aştı aşalı, kadınlardan gerçekten hoşlanıp hoşlanmadığını sık sık sormaya başlamıştı kendine. Tabii Rose dışındaki kadınlardan. Ama Rose kadın sayılmazdı ki. Rose, Rose’du işte.</span></p>

  <p class="duz" xml:lang="tr"><span class="duz1">Şimdiye değin Rose’un kızı için iyi bir üvey baba olmuştu. Amy’yi gerçekten sevdiği halde kendisi çocuk sahibi olmak istememişti. Çocuklar ona göre değildi. İçten içe evlat sahibi olmayı hak etmediğini düşündüğünü kimse bilmezdi. İyi bir baba olacağına emin değildi. Kimi kandırıyordu? Berbat bir baba olurdu. Kendi babasından bile beter.</span></p>

  <p class="duz" xml:lang="tr"><span class="duz1">Vaktiyle büyük ablası Banu’dan defalarca dinlediği Azrail hikâyesini hiç unutmamıştı. Ölümden kaçabilmek için tüm dünyayı arşınlayan, en nihayetinde tıpkı kader defterinin yazdığı gibi, Azrail’le Çin-i Maçin’de buluşan adamın hikâyesini. Mustafa Kazancı bir çocuğu olsa onun büyüdüğünü görebilecek kadar yaşayacağına inanmıyordu. Nereye giderse gitsin, kaç memleket gezerse gezsin, ailesindeki erkekleri telef eden erken ölümden kaçamazdı ki. Büyümesini göremedikten sonra çocuğu olsun istemiyordu. Hem bir yerde kesilmeliydi artık soyağaçları. Tek erkek evlat olarak Kazancı ailesinin soyunu sürdürmek şöyle dursun, kökünden kesip atabilmek istiyordu.</span></p>

  <p class="duz" xml:lang="tr"><span class="duz1">Rose’la tanıştıkları günü hatırladı; pek romantik bir karşılaşma değildi belki, bir süpermarket koridorunda, elinde iki teneke nohutla. Seneler boyunca defalarca anlatmışlardı birbirlerine o anı, hatırlayabildikleri her ayrıntıyla dalga geçerek. Yine de hafızalarında farklı farklı yer etmişti aynı sahne: Rose hep onun utangaçlığını, ürkek heyecanını hatırlardı; o ise Rose’un parlayan sarı saçlarını ve ilk başta insanı irkilten atılganlığını. Bir daha asla ürkmemişti Rose’dan. Aksine Rose’la birlikte olmak kendini, seni asla içine çekmeyeceğini bildiğin sakin bir akıntıya, hiçbir sürprizi olmayan yeknesak bir gidişata bırakmak demekti. Onu sevmeye başlaması fazla uzun sürmemişti.</span></p>

  <p class="duz" xml:lang="tr"><span class="duz1">Sabahları Mustafa, Rose’un mutfakta çalışmasını seyrederdi. İkisi de severdi mutfağı ama tümüyle farklı sebeplerden. Rose yemek pişirmeye olan düşkünlüğü ve kendini ancak orada tam anlamıyla evinde hissettiği için severdi. Mustafa ise çalışırken onu seyretmeyi sevdiği için; bir sürü küçük ayrıntı arasında, karolarla uyumlu kâğıt havlular, bir garnizona yetecek kadar kupa, tezgâhta kuruyan çikolata sosu... gündelik hayatın rehaveti, sıradanlığın cazibesi. Özellikle de Rose bir şeyler dilimler, böler, doğrar, kıyarken onun tombul ellerini seyretmeyi severdi. Rose’u krep yaparken seyretmek, hayatın Mustafa’ya bahşettiği en huzur verici görüntülerden biriydi. Yeni pişmiş krep üzerinde halkalanan akçaağaç şurubu kadar rahatlatıcı bir şey yoktu hayatta. Akçaağaç şurubu gelecek zamana aitti. Geçmişin prangalarıyla hiçbir ilgisi, alakası yoktu. Tamamen Amerikalı’ydı. Geçmişi olmayan bir göçmenin simgesiydi akçaağaç şurubu.</span></p>

  <p class="duz" xml:lang="tr"><span class="duz1">İlk başta annesi ile ablaları sürekli mektup yazar, nasıl olduğunu, onları ne zaman ziyarete geleceğini sorarak ona ulaşmaya çalışırlardı. Yüzleşmek istemediği sorular sorar, sürekli mektup ve hediye gönderirlerdi. En çok da annesi, en çok da o. Bu yirmi yıl zarfında annesiyle sadece bir kere görüşmüştü, o da İstanbul’da değil Almanya’da. Jeologlar ve Mücevher Uzmanları Konferansı için Frankfurt’a gittiğinde annesinden oraya gelmesini istemişti. Ana oğul Türkiye’ye dönemeyen siyasi sığınmacıların senelerdir yaptıkları gibi Almanya’nın bir kentinde buluşmuşlardı.</span></p>

  <p class="duz" xml:lang="tr"><span class="duz1">Annesi onu görmek için öyle can atıyordu ki, iki saat mesafedeki İstanbul’a neden gelmediğini sormamıştı bile. İnsanların anormal koşullara çabucak alışma konusunda sergiledikleri beceri ne kadar şaşırtıcıydı. Şartlar olağanüstü olduğunda tuhaflıkları normal kabul etmek insana özgü bir meziyetti.</span></p>

  <p class="duz" xml:lang="tr"><span class="duz1">Uçağın sonuna geldiğinde tuvaletlerin önünde durdu Mustafa Kazancı, sırada bekleyen iki adamın arkasında. Bir gece önceyi düşünerek içini çekti. İşten dönerken, Rose’dan gizli olarak Tucson’da son on senedir ara sıra gittiği bir yere uğramıştı. El Tiradito mabedi.</span></p>

  <p class="duz" xml:lang="tr"><span class="duz1">Tucson’da mütevazı, sapa bir yerdeydi mabet. Amerika’da bir günahkârın ruhuna adanmış tek yer olduğu yazılıydı küçük bir levhada. Aforoz edilmiş birinin, bir</span> <span class="italik1">tradito</span><span class="duz1">’nun, günahkâr bir adamın ruhuna adanmış. Amerika değil Meksika asıllıydı mabet. Sınırdan geçen Meksikalı kaçaklar beraberlerinde getirmişlerdi bu kültürü. Şimdi kimse 19. yüzyılın ortalarında vuku bulmuş hikâyenin ayrıntılarını bilmiyordu; günahkâr adam kimdi, günahı neydi, daha da önemlisi nasıl olmuş da zelil ismine bir mabet adanmıştı? Meksikalı göçmenler bilirdi elbet bu soruların cevaplarını ama onlar da bu tür bilgileri kendilerinden olmayanlarla paylaşmaya pek istekli değillerdi. Zaten Mustafa Kazancı tarihi ayrıntıları araştırmakla ilgilenmiyordu. El Tiradito’nun özünde iyi bir adam olduğunu, en azından herkesten daha kötü daha fesat olmadığını, yine de geçmişte korkunç şeyler, onu günahkâr diye yaftalayacak hatalar yaptığını, yine de bağışlandığını, hoş görüldüğünü ve pek çok faninin sahip olmadığı bir mabedin kendisine bahşedildiğini bilmek yeterliydi onun için.</span></p>

  <p class="duz" xml:lang="tr"><span class="duz1">İstanbul’a doğru yola çıkmadan önceki akşam Mustafa mabede tekrar gitmişti.</span></p>

  <p class="duz" xml:lang="tr"><span class="duz1">Aslında Tucson’da hatırı sayılır bir Müslüman cemaat de vardı ve istese camiye gidebilirdi mesela. Dindar değildi Mustafa, asla da olmamıştı. Tapınaklara, camilere, havralara ya da ayazmalara ihtiyacı yoktu. El Tiradito’ya uğramasının sebebi başkaydı. Dua etmek için gitmiyordu oraya. Bir beklentisi yoktu. Tam da bu sadelik ve beklentisizlikti aradığı. Onu evvela buyur ardından da asimile etmek için can atmayan tek kutsal mekân olduğu için seviyordu orayı. Müminler seni kendilerine benzetmeye çalışırken, bir günahkârın ruhuna atfedilen bu mekân gelen herkesi olduğu gibi kabul ediyordu. İddiasız, talepsiz, iktidarsız... Meksika ruhunun Amerikan âdetleriyle karışımı. Mabette kendileri de günahkâr olan başka başka insanların yaktığı düzinelerce mum duruyordu; ziyaretçilerin günahlarını itiraf ettiği, sonra da katlayıp sakladığı kâğıtlar vardı duvar oyuklarında. Mustafa bazen gözlerini kapar, o kâğıtları tek tek açıp okumayı hayal ederdi. Acaba neler yazmıştı insanlar? Neydi onları en çok utandıran günahlar? Kimse görmeden alıp okuyabilseydi o kâğıt parçalarını. Belki bunu yapan biri çıkmıştı. Eğer öyleyse kendi kâğıdını da açıp okumuş olabilirlerdi. Geride bıraktığı korkunç bir günahın dayanılmaz ağırlığı... konuşulamayan, söze dökülemeyen, ancak bir kâğıt parçasına yazılıp Arizona’da bir duvar oyuğuna sıkıştırılan bir itiraf...</span></p>

  <p class="duz" xml:lang="tr"><span class="duz1">“İyi misiniz efendim?” Safir lensli hostesti soruyu soran.</span></p>

  <p class="duz" xml:lang="tr"><span class="duz1">Başını sertçe sallayıp cevap verdi. Bu sefer Türkçe konuşmayacaktı onunla. Kaşlarını çatıp İngilizce cevapladı, köklerini reddetmek istercesine inatla:</span></p>

  <p class="duz" xml:lang="tr"><span class="duz1">“</span><span class="italik1">Yes, thank you. I’m okay. Just a bit air sick...</span><span class="duz1">”</span><span class="dipnot-no">*</span></p>

  <p class="dipnotlar" xml:lang="tr"><span class="serifsiz-dipnot">* Evet, teşekkür ederim, iyiyim, biraz uçak tuttu galiba.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Sokak lambasının perdeden sızan kadifemsi ışığı altında Zeliha Teyze elinde cep telefonu, çenesine dayalı votka şişesi ve diğer elinde yanan sigarasıyla, külçe gibi yatıyordu.</span></p>

  <p class="duz" xml:lang="tr"><span class="duz1">Banu Teyze tam zamanında girdi odaya. Az daha gecikse yangın çıkacaktı. Battaniyede giderek yayılan sigara yanığını çabucak söndürdü, kız kardeşinin elindeki sigarayı kültablasına bastırdı. Cep telefonunu alıp komodinin üzerine koydu, votka şişesini yatağın altına sakladı, sonra Zeliha’nın üzerini örtüp, başucu lambasını söndürdü.</span></p>

  <p class="duz" xml:lang="tr"><span class="duz1">Nice sonra pencereyi açmak geldi aklına. Deniz esintisinin tuzlu kokusunu taşıyan serin bir hava vardı dışarıda. Odanın içindeki duman ve koku dışarı çıkarken, Banu Teyze en küçük kardeşinin solgun, yaşından çok daha yorgun yüzüne baktı şefkatle. Dışarının loş sarımtırak ışığı altında Zeliha Teyze’nin çehresi için için ışıyormuş gibi görünüyordu. Alkol ile keder bu yüze tabiatta eşine az rastlanır bir parıltı vermişti âdeta. Banu Teyze gözleri dolu dolu, usulca alnından öptü onu. Sonra her zamanki gibi omuzlarından sarkarak her hareketini dikkatle izleyen iki cinine baktı.</span></p>

  <p class="duz" xml:lang="tr"><span class="duz1">“Ne yapacaksınız efendim?” diye sordu Ağulu Bey, başkasının felaketine tanıklık etmekten duyduğu hazla. Efendisini bu kadar çaresiz ve üzgün görmenin verdiği keyfi saklama zahmetine bile girmemişti. Muktedirlerin zayıflığını görmek hep hoşuna giderdi.</span></p>

  <p class="duz" xml:lang="tr"><span class="duz1">Kaşları çatıldıysa da Banu Teyze tepki vermedi.</span></p>

  <p class="duz" xml:lang="tr"><span class="duz1">Bunun üzerine Ağulu Bey olanca cerbeze yeteneğini devşirip aşağı atladı. Yatağın yanına, derin uykudaki Zeliha Teyze’nin yakınına oturdu. Aklından geçen fikirle gözleri parlamıştı. Çarşafın ucunu neredeyse Zeliha Teyze’yi uyandıracak kadar sertçe kavrayıp eşarp gibi başına bağladı.</span></p>

  <p class="duz" xml:lang="tr"><span class="duz1">“Sana bir şey söyleyeyim...” dedi Ağulu Bey; kollarını kavuşturmuş, sesini inceltmişti. Belli ki birini taklit ediyordu. “Bu dünyada...”</span></p>

  <p class="duz" xml:lang="tr"><span class="duz1">Banu Teyze onun kimi taklit ettiğini hemen anladı ve sırtı ürperdi.</span></p>

  <p class="duz" xml:lang="tr"><span class="duz1">“Bu dünyada öyle habis şeyler vardır ki, Allah muhafaza, yüreciği tertemiz insanların bunlardan hiç haberi yoktur. İsabet, varsın bilmesinler zaten, bilseler iyi kalamazlardı, değil mi ya? Ama eğer bir kötülük madenine düşmüşsen, sağın solun necasetle kuşatılmışsa, ya da görülecek bir hesabın varsa, o iyi kalpli insanlar derman olamaz yarana. İyilerden yardım isteyemezsin.”</span></p>

  <p class="duz" xml:lang="tr"><span class="duz1">Banu Teyze, Ağulu Bey’e sert sert baktı ama beriki kafasındaki çarşafı indirip eski yerine atladı, yüzünü biraz önce durduğu yere döndü, hayali diyaloğundaki ikinci konuşmacıyı canlandırmaya hazırlandı. İkinci konuşmacıyı taklit etmek için kalan kuru üzümleri bir anda havaya dizip kolye bilezik yaptı. Bunları takıp sırıttı. Şimdi kimi taklit ettiğini anlamak zor değildi. Asya’nın tarzı hemen seçiliyordu.</span></p>

  <p class="duz" xml:lang="tr"><span class="duz1">Yaratıcılığının cazibesine kapılmış olan Ağulu Bey kibirli bir edayla devam etti taklitlerine: “Onun yerine kötü cinlerden mi yardım alacağımı söylemeye çalışıyorsun?”</span></p>

  <p class="duz" xml:lang="tr"><span class="duz1">Ağulu Bey kolyeyle bilezikleri çıkarıp yeniden yatağa atladı; çarşafı tekrar başına sarıp daha kalın bir sesle cevap verdi: “Belli mi olur? Hoş, gönül ister ki asla mecbur kalmayasın kötünün yardımına. İnşallah lüzum duymazsın. Ama velev ki duydun, o zaman sana kötü bir cin gerek.”</span></p>

  <p class="duz" xml:lang="tr"><span class="duz1">“Yeter! Ne bu böyle?” diye öfkeyle araya girdi Banu Teyze, gerçi cevabı gayet iyi biliyordu.</span></p>

  <p class="duz" xml:lang="tr"><span class="duz1">“Bu...” Ağulu Bey öne eğildi ve oyunun sonunda alkış bekleyen bir tiyatro oyuncusu gibi öne eğilip selam verdi, “... zamanın içinde bir an. Mini minnacık bir dilim ortak hafızadan.”</span></p>

  <p class="duz" xml:lang="tr"><span class="duz1">Sonra gözlerinden zehir saçarak sesini yükseltti: “Size kendi sözlerinizi hatırlattım efendim!”</span></p>

  <p class="duz" xml:lang="tr"><span class="duz1">Banu Teyze öyle derin bir korku hissetti ki o anda, bütün vücudu zangır zangır titredi. Bu mahlukun bakışında öyle fazla şer vardı ki, onu neden hemen azledip kışkışlamadığını kendine açıklayamıyordu. Nasıl böyle yakınlaşabilmişti ona, ağza bile alınmayacak bir sırrı paylaşıyorlarmış gibi? Banu Teyze cininden hiç bu kadar korkmamıştı.</span></p>

  <p class="duz" xml:lang="tr"><span class="duz1">Keza kendisinden de, yapmaya muktedir olduğu büyülerden de daha evvel hiç bu kadar ürkmemişti.</span></p>

  <div class="calibre2" id="calibre_pb_15"></div>
</body>
</html>
