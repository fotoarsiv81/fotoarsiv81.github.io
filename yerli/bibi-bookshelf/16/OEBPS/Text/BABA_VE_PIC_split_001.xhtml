<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BABA_VE_PIC.xhtml</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  @font-face {
    font-family: Serif12 Beta;
    font-style: italic;
    font-weight: bold;
    src: url(../Fonts/Serif12Beta-BoldItalic0001.ttf)
    }
  @font-face {
    font-family: Times New Roman;
    font-style: normal;
    font-weight: normal;
    src: url("Fonts/Times New Roman")
    }
</style>
</head>

<body class="calibre">
  <h1 class="bolum-ismi" id="toc-anchor-1" xml:lang="tr"><span class="bolum-ismi1">İkinci bölüm</span></h1>

  <h2 class="bolum-ismi-2-satir" id="toc-anchor-19" xml:lang="tr"><span class="bolum-ismi1">Nohut</span></h2>

  <p class="duz" xml:lang="tr"><span class="duz1">Süpermarketler, asabı bozuk ve kafası karışık kadınlar için tuzaklarla dolu tehlikeli yerlerdir. En azından Rose gibi kadınlar için.</span></p>

  <p class="duz" xml:lang="tr"><span class="duz1">Ne zaman süpermarkete girse ihtiyacı olmayan bir sürü ıvır zıvırı sepetine dolduruyor Rose. Ama bu sefer aynı hatayı tekrarlamamaya kararlı. Bu kez</span> <span class="italik1">hakikaten</span> <span class="duz1">ihtiyacı olan şeylerden başkasını almayacak. Söz verdi kendine. Bu kararlılıkla bebek bezlerinin bulunduğu koridora yollandı. Hem oyalanmanın zamanı değildi. Küçük kızını park yerinde arabanın içinde bıraktığı için huzursuz olmuştu. Ne demeye bırakmıştı ki bebeğini arabada bir başına? İşte bu da yapar yapmaz pişman olduğu ama geri dönemediği, düzeltemediği hatalarından biri olarak kalacaktı. Doğrusunu söylemek gerekirse, bu tür hadiseler son aylarda ürkütücü ölçüde çoğalmıştı... kesin konuşmak gerekirse, tam tamına üç buçuk aydır. Günbegün, haftabehafta cehennem azabı yaşadığı, gerçeği kabullenmemekte direndiği, kadere karşı çırpına çırpına mücadele ettiği, durmadan ağlayarak geçirdiği ve nihayet evliliğinin sona erdiğini idrak ettiği şu son üç buçuk ay... Evlilik denilen kurum, insanı sonsuza kadar süreceğine inandırıp ardından pat diye ortada bırakıveren bir yanılsamadan başka neydi ki sonuçta? Bayat bir şaka gibi. Ama şakayı yapan değil de şakaya maruz kalan kişi olmak en beteriydi. Evliliğin bitmesi her iki taraf için de ağır olsa da, bitiren sen değilsen daha da zordu bu tatsız şakaya gülebilmek. Madem bitecek, bari süründürmeden sona erebilseydi. Sürüncemede kalması, yalpalaması, noktalanmadan evvel uzun uzun can çekişmesi belki de en beteriydi. Bu sürünceme insana hâlâ bir şeylerin düzelebileceği ümidini veriyordu. Kof bir ümit. Umutsuz bir durum karşısında umuda sarılmaktan daha vahim, daha aptalca ne olabilirdi ki? Üç buçuk ay süren bu yalpalamadan sonra şimdi artık Rose’un tek istediği kendi yoluna gitmekti. Aynen böyle, kendi yoluna, hiç mi hiç arkasına bakmadan hem de. Kararlıydı Rose. Eğer tüm bunlar Tanrı’nın onu içinden geçmeye zorladığı bir nevi ıstırap tüneliyse, bu karanlık dehlizden alnının akıyla çıkacak ve çıktığında bambaşka bir kadın olacaktı.</span></p>

  <p class="duz" xml:lang="tr"><span class="duz1">Azmini dışa vurmak istercesine gülmeye çalıştı ama nafile. Tuhaf, boğuk bir ses çıkardığıyla kaldı sadece. İçini çekti Rose; iki kat sıkıntılı bir iç çekiş, ne de olsa hiç uğramasa daha iyi edeceği bir koridordan geçiyordu şu anda: Şekerlemeler ve Çikolatalar Reyonu.</span></p>

  <p class="duz" xml:lang="tr"><span class="duz1">Karbonhidrat Rejimi Yapanlar İçin Şekersiz Vanilya Aromalı Bitter Çikolata rafının önünden geçerken zınk diye durdu. Bir, iki... tam beş tane aldı. Karbonhidrat rejimi filan yaptığı yoktu. Ama ürünün ismi kulağına hoş geliyordu; daha doğrusu bir şeyleri,</span> <span class="italik1">herhangi bir şeyi</span> <span class="duz1">denetliyor olma hali hoşuna gidiyordu. Hayatın üzerinde söz sahibi olmasan bile vücudun üzerinde söz sahibi olabilirsin, etrafındakileri cezalandıramasan da vücudunu cezalandırabilirsin hiç olmazsa. Dağınık bir ev kadını, savruk bir eş ve berbat bir anne olmakla itham edilmekten öylesine bıkıp usanmıştı ki Rose, artık can atıyordu bunun aksini kanıtlamaya, iradesini ortaya koymaya.</span></p>

  <p class="duz" xml:lang="tr"><span class="duz1">Süpermarket arabasını bir başka reyona çevirmesiyle kendini yeni bir abur cubur koridorunda bulması bir oldu. Çocuk bezleri hangi cehennemdeydi? Gözleri hindistancevizli şekerleme paketlerine takıldı; ardından arabada bir, iki... altı paket birden bitiverdi.</span> <span class="italik1">Yapma Rose yapma... Daha bu ikindi koca bir kutu vişneli dondurma yedin... Daha şimdiden bir sürü kilo aldın</span><span class="duz1">... Benliğinden gelen ikaz yeterince yüksek çıkmamıştı. Yine de bilinçdışında bir yerlerde bir suçluluk düğmesini harekete geçirmiş olacaktı ki, Rose’un zihninde kendi sureti beliriverdi o anda. Oysa daha az evvel, hani organik marulların oradan geçerken, arkadaki enli aynaya bakmamayı başarmış, görünüşünü savuşturmuştu başından. Ama şimdi zihnindeki hayali aynadan onu süzüyordu görüntüsü. Kendine baktı. Genişleyen kalçasını, yayılan baldırlarını üzüntüyle süzse de çıkık elmacıkkemiklerine, altın sarısı saçlarına, buğulu mavi gözlerine ve mükemmel kulaklarına gülümsemeyi başardı. Kulaklar insan vücudunun en güvenilir organlarıydı. İnsan ne kadar kilo alırsa alsın kulakları tıpatıp aynı kalıyordu, daima sadık, daima vefalı.</span></p>

  <p class="duz" xml:lang="tr"><span class="duz1">Maalesef kadın vücudunun geri kalanı için durum böyle değildi. Kadın vücudu zerre kadar sadakat bilmeyen nankör bir yığındı. Öğle değişkendi ki bedeni, nasıl sınıflandıracağını bile bilmiyordu. Mesela “armut biçimli” kategorisinde olsa, kalçasının omuzlarından daha geniş olması gerekirdi. “Elma biçimli” olsa karnından ve göğüs çevresinden kilo almaya yatkın olurdu.</span> <span class="italik1">Sağlıklı Yaşam Dergisi,</span> <span class="duz1">kadın okurlarını böyle sınıflandırıyordu: Armutgiller ve elmagiller. Oysa hem armutların hem de elmaların özelliklerine sahip olan Rose, bu durumda tam olarak hangi kategoriye girdiğini kestiremiyordu, tabii eğer “mango biçimliler” diye ayrı bir kategori yoksa, altı kalın, ortası kalın, üstü kalın olanlar için... “</span><span class="italik1">Aman neyse ne”</span> <span class="duz1">diye düşündü. Fazla kiloları verecekti nasılsa. Şu reziller-rezili-boşanma-serüveni biter bitmez yepyeni bir kadın olacaktı. “Aynen böyle!” diye geçirdi içinden. Rose “evet” kelimesi yerine “aynen böyle” derdi. “Hayır” yerine de “katiyen!”</span></p>

  <p class="duz" xml:lang="tr"><span class="duz1">Aynen böyle! Bambaşka bir kadına dönüşüp, kıymetini bilmeyen eski kocasını ve onun o dırdırcı kalabalık sülalesini şaşırtacaktı. Düşünmesi bile güzeldi bunu, hayali bile cezbedici. Bu fikirle keyfi yerine gelmiş olmalı ki gülümsedi; bulunduğu koridoru şöyle bir alıcı gözle taradı. Elleri ondan bağımsız hareket edercesine kendiliğinden uzanıverdi raflara –Tereyağlı Danimarka Kurabiyeleri, Rengârenk Meyveli Turtacıklar, Siyah Meyanköklü Şekerleme Topları, Sarımtırak Akide Şekerleri... Bunları arabaya atar atmaz arkasından kovalayan varmış gibi hızlandı. Ama tatlı bağımlılığına yenik düşmek vicdanını tetiklemiş olacaktı ki, çok geçmeden kendini daha derin bir pişmanlıkla boğuşur vaziyette buldu.</span> <span class="italik1">Nasıl olmuştu da bebeğini arabada tek başına bırakabilmişti? Nasıl yapabildin bunu Rose...</span> <span class="duz1">Gün geçmiyordu ki Arizona televizyonunda evinin önünden kaçırılmış bir çocukla ya da ihmalden hüküm giymiş bir anneyle ilgili haberler yayınlanmasın. Önceki hafta Tucson’lu bir kadın yemek yapıyorum diye evini ateşe vermiş ve içeride uyuyan iki çocuğu ölümden son anda kurtarılmıştı. Maazallah buna benzer bir hadise başına gelse, kayınvalidesinin zil takıp oynayacağını düşündü Rose. Kadirimutlak kaynana müsveddesi o cadaloz Şuşan, torununun vesayetini almak için anında dava açardı herhalde.</span></p>

  <p class="duz" xml:lang="tr"><span class="duz1">Zihnindeki karanlık senaryolara gömülen Rose’un içi titredi. Son zamanlarda bir parça dalgınlaştığı doğruydu; hayati önemi olmayan şeyleri unutuyordu, mesela kredi borçları, telefon faturaları... ama kimse, aklı başında hiç kimse onu kötü bir anne olmakla suçlayamazdı! Katiyen! Bunu hem eski kocasına hem de kocasının o kâbustan beter Ermeni sülalesine kanıtlayacaktı. Kocasının ailesini yabancı bir memleket, bir öte diyar gibi algılıyordu Rose. İnsanların telaffuzu imkânsız bir soyadı taşıdıkları ve bilinmesi mümkün olmayan sırlara sahip oldukları bambaşka bir ülke. Rose orada kendini hep yabancı hissetmişti, ne yaparsa yapsın</span> <span class="italik1">odar</span><span class="dipnot-no">*</span> <span class="duz1">olduğunun bilincinde olmuştu daima –bu yapışkan kelime daha ilk günden yapışmıştı üstüne.</span></p>

  <p class="dipnotlar" xml:lang="tr"><span class="serifsiz-dipnot">* (Erm.) Ermeni olmayan.</span></p>

  <p class="duz-ilk-paragraf" xml:lang="tr"><span class="duz1">İnsanın fiziksel olarak ayrı olduğu birine halen zihinsel ve duygusal olarak bağlı olması ne korkunç şeydi. Niye çıkartıp atamıyordu eski kocasını benliğinden? Toz duman dağılıp boşanma gerçekleştiğinde, bir-yıl-sekiz-ay süren kelebek ömürlü evliliklerinden geriye kalan dipsiz bir güceniklik duygusuydu ve bir de bebek.</span></p>

  <p class="duz" xml:lang="tr"><span class="duz1">“Bana kalan sadece bunlar...” diye mırıldandı Rose kendi kendine. Boşandıktan sonra bir nekahet devresi geliyordu ve travma ertesi bu dönemin en büyük yan etkisi gevezelik olmalıydı. Boşanmak insanı konuşkanlaştırıyordu. Ne kadar konuşursan konuş, söyleyecek lafın bitmiyordu. Nitekim Rose haftalardır zihninde Çakmakçıyan ailesinin tek tek her üyesiyle tekrar tekrar kavga etmiş, karşı tarafın savlarını başarıyla çürütüp kendini azimle savunmuş, her seferinde galip gelmiş, boşanma sürecinde bir türlü dile getirmeyi başaramadığı ve o zamandan beri içinde ukde kalan şeyleri döne dolaşa sayıp dökmüştü kafasında.</span></p>

  <p class="duz" xml:lang="tr"><span class="italik1">Ama ne fayda! Bir duyan olmadıktan sonra</span><span class="duz1">... İçini çekti.</span></p>

  <p class="duz" xml:lang="tr"><span class="duz1">İşte oradalar! Latekssiz, süper-emici bebek bezleri. Bunları arabaya yerleştirirken saçları kırlaşmış, keçisakallı, orta yaşlı bir adamın kendisine gülümsediğini fark etti. “Ne dikkatli, ne özenli bir genç anne” diye düşünmüş olmalıydı adam. Doğrusu Rose anneliğinin seyredilmesinden hoşlanırdı, şimdi de seyirci bulmanın keyfiyle gülümsemekten kendini alamadı. Bu ruh haliyle uzandı Aloe Veralı, bahar meltemi esanslı bir kutu ıslak mendile. Onu da koydu arabaya. Tanrı’ya şükür</span> <span class="italik1">birileri</span> <span class="duz1">anneliğini takdir ediyordu. Daha fazla takdir ve ilgi görme arzusuyla, bebek eşyaları koridorunda bir aşağı bir yukarı gezinmeye başladı. Her seferinde aslında almaya hiç mi hiç niyetli olmadığı halde şimdi almamak için sebep göremediği yeni bir ürün buluyordu: Üç şişe antibakteriyel pişik losyonu, banyo suyu aşırı sıcak olduğunda bas bas öterek ikaz eden bebek banyosu emniyet ördeği, küçük parmakları korumak için altılı plastik kapı muhafaza seti, Maymun-Max çöp kutusu, içi su dolu, kelebek şeklinde diş kaşıyıcısı... Hepsini arabaya koydu. Şimdi kim kalkıp da ona sorumsuz anne diyebilirdi ki? Minik kızının ihtiyaçlarını dikkate almamakla kim suçlayabilirdi onu? Bebek doğduğunda üniversite eğitiminden bile vazgeçmemiş miydi? Bu evliliği sürdürmek için bütün gücüyle çalışmamış mıydı? Zaman zaman kendini hâlâ üniversite öğrencisi olarak hayal ederdi Rose, hâlâ bakire ve evet, hâlâ incecik. Kısa süre önce üniversite kafeteryasında bir iş bulmuştu; kendini öğrenci gibi görmeye yardımcı olabilirdi bu ama diğer iki hayaline faydası yoktu.</span></p>

  <p class="duz" xml:lang="tr"><span class="duz1">Sonraki koridora geçtiğinde Rose’un yüzü buruştu. Uluslararası Yiyecekler Reyonu.</span></p>

  <p class="duz" xml:lang="tr"><span class="duz1">Patlıcan sosları ve yaprak salamurası kavanozlarına sinirli sinirli baktı. Patlıcan matlıcan yok artık! Sarma marma yok! Acayip etnik yemekler yemek zorunda kalmayacaklardı bundan böyle. O iğrenç kavurmanın görüntüsü bile midesini kaldırmaya yetiyordu. Bundan böyle canı ne çekerse onu pişirecekti. Kızı için hakiki Kentucky yemekleri yapacaktı. Hamburger mesela... Hamburger sosis biftek üçlemesini düşününce yüzü aydınlandı. “Aynen böyle!” dedi kendi kendine. Dahası tavada yumurta, akçaağaç şurubuna batırılmış gözlemeler, soğanlı sandviçler, mangalda koyun pirzolası, kızarmış patates... velhasıl özbeöz Amerikan yemeği yiyeceklerdi bundan sonra... Her sofraya oturduğunda görmekten gına getirdiği o vıcık vıcık yoğurtlu içecek yerine de elma suyu içeceklerdi! Bundan böyle günlük mönülerini Amerikan mutfağından seçecekti, patates püresi ya da kırmızı et... ya da... nohut. Bu yemekleri hiç şikâyet etmeden hazırlayacaktı. Tek ihtiyacı, günün sonunda karşısında nezaketle oturup, pişirdiklerini tebessümle yiyecek efendi bir kocaydı. Onu ve pişirdiği yemekleri gerçekten sevecek bir adam. Aynen böyle! Rose’un ihtiyacı olan buydu: Kalabalık bir sülalesi, etnik kimliği, zor telaffuz edilen adları ve yıllanmış sırları olmayan basit bir sevgili; nohut yahnisinin kıymetini bilecek bir erkek.</span></p>

  <p class="duz" xml:lang="tr"><span class="duz1">Oysa bir zamanlar Barsam’la birbirlerine nasıl da âşıktılar. Barsam’ın sofraya konan yemeğin farkında bile olmadığı, en azından içindekileri umursamadığı bir dönem olmuştu, zira gözü başka yerde olurdu, Rose’un gözlerinin içinde, öylesine aşk ve arzu dolu. O şehvetli günlerini hatırlayınca Rose’un yanakları yandı, ama hemen ardından gelen dönemi düşününce birden buz kesti. Heyhat, göz açıp kapayana kadar eşinin o korkunç ailesi meydana çıkmış ve sahneyi sonsuza kadar hükümleri altına almıştı. Bunu izleyen haftalarda Barsam ile Rose’un birbirlerine olan sevgileri gitgide aşınmış, damla damla azalmıştı.</span> <span class="italik1">O Çakmakçıyan çetesi karga burunlarını evliliğime sokmasa,</span> <span class="duz1">diye düşündü Rose düşmanca,</span> <span class="italik1">hâlâ yanımda olacaktı kocam</span><span class="duz1">. Derin bir of çekti. “</span><span class="italik1">Sahi neden sürekli evliliğimize burnunu sokup durdun?</span><span class="duz1">” diye sordu, koltuğunda oturmuş, elinde örgüsü, gene bebek battaniyesi örerken gözünde canlandırdığı Şuşan’a. Ama ne hayalindeki kayınvalidesi cevap verdi, ne de bu süre zarfınca kaşlarını çatarak baktığı bamya turşusu kavanozu. Rose dayanamadı, soruyu tekrar etti. Boşanma ertesi nekahet döneminin ikinci yan etkisi de bu olmalıydı: İnsanı sadece konuşkan değil, bir de ısrarcı yapıyordu. “</span><span class="italik1">Neden bizi asla rahat bırakmadınız?</span><span class="duz1">” Rose aynı soruyu teker teker kocasının üç kız kardeşine de sordu –Surpun Hala, Zaruhi Hala ve Varsenig Hala’ya– bir yandan da raflardaki babaganuş kavanozlarına hışımla baktığını fark etmeden.</span></p>

  <p class="duz" xml:lang="tr"><span class="duz1">Rose hızlı, keskin bir U dönüşü yaparak Etnik Yiyecekler koridorundan çıktı. O hışımla Konserve Yiyecekler ve Bakliyat koridorunun bir ucundan diğerine hızla ilerledi. Öyle kaptırmıştı ki kendini melankolisinin rüzgârına, neredeyse orada duran genç adama çarpacaktı. Delikanlı nohut markalarının dizili olduğu raflara bakıyordu dalgın dalgın. Bir saniye önce orada değildi kesin! Gökten inmiş gibi orada belirivermişti. Açık tenliydi; ince, orantılı bir vücudu, ela gözleri ve ona meraklı, nerdeyse araştırmacı bir hava veren sivri bir burnu vardı. Kumral saçları kısaydı. Rose onu daha önce gördüğünden şüphelendi bir an, ama ne zaman ve nerede olduğunu çıkaramadı.</span></p>

  <p class="duz" xml:lang="tr"><span class="duz1">“Çok lezzetliler, değil mi?” diye sordu Rose. “Maalesef herkes nohut yahnisinin kıymetini bilecek kadar duyarlı değil bu dünyada...”</span></p>

  <p class="duz" xml:lang="tr"><span class="duz1">O dalgınlıkla gafil avlanan genç adam yerinde sıçradı; yanında bitiveren pembe yanaklı, tombulca kadına döndü ve ellerinde nohut kutularıyla değil de ahlaka mugayir cisimlerle yakalanmışçasına kulaklarına kadar kızardı. Boş bulunduğu için savunmasını henüz kuramamıştı.</span></p>

  <p class="duz" xml:lang="tr"><span class="duz1">“Kusura bakmayın...” dedi delikanlı sağ gözü üst üste seğirip boynu sağa yatarken. Rose bu tiki utangaçlık işareti olarak algıladı.</span></p>

  <p class="duz" xml:lang="tr"><span class="duz1">Delikanlıyı hoş gördüğünü göstermek istercesine tatlı tatlı güldü Rose. O anda yüzünde beliren Sevimli-Tavşancık ifadesinin yanı sıra Rose’un Tabiat Ana’dan ilham alarak edindiği üç adet hayvansı rol modeli vardı. Karşı cinsle bütün münasebetlerinde dönüşümlü olarak bunları kullanırdı: Tam bir sadakat hissi vermek istediğinde tercih ettiği Sadık-Köpek ifadesi, ayartmak istediğinde kullandığı Şeytani-Kedi ifadesi ve eleştirildiğinde takındığı Kavgacı-Çakal ifadesi.</span></p>

  <p class="duz" xml:lang="tr"><span class="duz1">“Şimdi hatırladım seni nereden tanıdığımı...” dedi Rose birden sırıtarak. “Seni daha evvel nerede gördüğümü hatırlamak için beynimi zorluyordum deminden beri. Arizona Üniversitesi’ndesin değil mi? Bahse girerim</span> <span class="italik1">quesadilla</span> <span class="duz1">seviyorsundur!”</span></p>

  <p class="duz" xml:lang="tr"><span class="duz1">Delikanlı her an kaçacakmış da ne yöne gideceğine karar veremiyormuş gibi koridora baktı.</span></p>

  <p class="duz" xml:lang="tr"><span class="duz1">“Cactus Grill var ya hani, orada part-time çalışıyorum” dedi Rose açıklık getirmek gayretiyle. “Öğrenci Derneği’nin ikinci katındaki büyük lokanta, hatırladın mı? Genelde yemek servisi yapılan tezgâhın arkasında oluyorum; omletler, quesadillalar... Yarım gün çalışıyorum, fazla para getirmiyor ama ne yaparsın? İdareten. Aslında ilkokul öğretmeni olmak istiyordum. Belki gene dönerim üniversiteye...”</span></p>

  <p class="duz" xml:lang="tr"><span class="duz1">Delikanlı şimdi merakla Rose’un yüzünü inceliyordu, o yüzdeki her bir ayrıntıyı ezberlemek istercesine.</span></p>

  <p class="duz" xml:lang="tr"><span class="duz1">“Neyse işte, seni orada görmüş olmalıyım” dedi Rose. Gözlerini şuhça kısıp altdudağını hafifçe ıslattı. Şeytani-Kedi ifadesine geçti. “Geçen sene bebeğim olunca okulu bıraktım, ama şimdi tekrar geri dönmeye çalışıyorum...”</span></p>

  <p class="duz" xml:lang="tr"><span class="duz1">“Öyle mi?” diye merakla atıldı delikanlı, ama soruyu sormasıyla bir dişi eksikmiş gibi ağzını kapatıvermesi bir oldu. Eğer Rose ömrü hayatında daha evvel bir yabancıyla sohbet etmiş olsaydı,</span> <span class="italik1">Yabancının Tanışma Anı Refleksi’</span><span class="duz1">ni ayırt edebilirdi. Hani şu yurtdışında yabancı olarak yaşayanların, ilk kez birileriyle konuşmaya başladıklarında doğru kelimeleri doğru zamanda doğru telaffuzla söyleyememe korkularını. Delikanlının tutukluğunun ardındaki temel sebep işte bu refleksti. Ne var ki Rose, çocukluğundan bu yana etrafındaki her şeyin kendisiyle ilgili olduğunu varsaymayı âdet edinmişti. Bu yüzden de delikanlının sessizliğini kendisiyle ilgili bir durum olarak yorumladı. Telafi etmek için elini uzattı:</span></p>

  <p class="duz" xml:lang="tr"><span class="duz1">“Kusura bakma. Kendimi tanıtmayı unuttum. Adım Rose.”</span></p>

  <p class="duz" xml:lang="tr"><span class="duz1">“Mustafa...” dedi delikanlı yutkunarak, âdemelması yukarı çıkıp indi.</span></p>

  <p class="duz" xml:lang="tr"><span class="duz1">“Nerelisin?” diye sordu Rose.</span></p>

  <p class="duz" xml:lang="tr"><span class="duz1">“İstanbul...” dedi kısaca.</span></p>

  <p class="duz" xml:lang="tr"><span class="duz1">Rose belli belirsiz bir panikle kaşlarını kaldırdı. Eğer Mustafa ömrü hayatında daha evvel bir Amerikalıyla sohbet etmiş olsaydı,</span> <span class="italik1">Yerlilerin Coğrafya Korkusu Refleksi’</span><span class="duz1">ni teşhis edebilirdi. Hani şu nice Amerikalının dünya tarihi ya da coğrafyası hakkında yeterli bilgi sahibi olmadıklarını hissettikleri andaki refleksleri. Doğrusu Rose İstanbul’un nerede olduğunu hatırlamaya çalışıyordu. Acaba Mısır’ın başkenti miydi, yoksa Hindistan’da bir yer mi?.. Kaşlarını çatmasının ardındaki sebep bu kafa karışıklığıydı. Ne var ki Mustafa ergenliğinden beri kadınlar tarafından beğenilmeme korkusu taşırdı. Bu yüzden de Rose’un yüzünde beliren ifadeyi kendi kifayetsizliğine yordu. Telafi etmek için konuşmayı kısa kesmeye çalıştı.</span></p>

  <p class="duz" xml:lang="tr"><span class="duz1">“Tanıştığımıza memnun oldum Rose” dedi keskin bir aksanla. “Benim gitmem lazım...”</span></p>

  <p class="duz" xml:lang="tr"><span class="duz1">Çabucak nohut kutularını yerlerine koydu, saatine baktı, sepetini alıp yürümeye başladı. Gözden kaybolmadan önce “bay bay” diye mırıldandığını duydu Rose.</span></p>

  <p class="duz" xml:lang="tr"><span class="duz1">Gizemli arkadaşını bu şekilde kaybeden Rose, aniden süpermarkette ne kadar uzun zaman geçirdiğini fark etti. Delikanlının bıraktıkları da dahil birkaç kutu nohut alıp hızla kasalara yollandı. Dergi ve kitap koridorundan geçerken bir şey ilişti gözüne: Dünya Atlası. Yaldızlı başlığın altında şöyle yazıyordu: Bayraklar, İstatistikler ve Haritalar: Dünya Atlası/Ailelerin, Öğrencilerin, Öğretmenlerin, Dünya Gezginlerinin Hizmetinde. Atlası kaptığı gibi, dizinde İstanbul’u buldu ve doğru sayfaya giderek bu şehrin nerede olduğunu görmek için haritaya baktı.</span></p>

  <p class="duz" xml:lang="tr"><span class="duz1">Nihayet dışarı çıktığında, park yerinde 1984 model lacivert Cherokee cipi Arizona güneşinin altında yanarken buldu, içinde uyuyan bebeğiyle birlikte.</span></p>

  <p class="duz" xml:lang="tr"><span class="duz1">“Armanuş, uyan güzelim, annen döndü!”</span></p>

  <p class="duz" xml:lang="tr"><span class="duz1">Bebek şöyle bir kımıldandı, ama Rose yüzüne öpücükler yağdırdığında bile gözlerini açmadı. Yumuşacık saçları neredeyse kafası kadar büyük sarı bir kurdelayla bağlanmıştı. Bebeğin üzerinde somon rengi şeritler ve mora çalan düğmelerle süslü cart yeşil bir elbise vardı. Çocukcağız bu haliyle çılgın biri tarafından süslenmiş küçük bir Noel ağacına benziyordu.</span></p>

  <p class="duz" xml:lang="tr"><span class="duz1">“Acıktın mı? Annen sana bu akşam gerçek Amerikan yemeği pişirecek” dedi Rose torbaları arka koltuğa koyarken; bu arada yolluk bir paket hindistancevizli lokum ayırmayı da ihmal etmemişti. Aynada saçlarını düzeltti; son günlerde en sevdiği kaseti koydu ve kontağı çalıştırmadan bir avuç lokumu ağzına attı.</span></p>

  <p class="duz" xml:lang="tr"><span class="duz1">“Demin süpermarkette tanıştığım çocuk Türkiye’den gelmiş biliyor musun!” dedi Rose dikiz aynasından kızına göz kırparak. Armanuş’un her şeyi olması gerektiği gibiydi; düğme burnu, yumuk elleri, minicik ayakları... ismi dışında her şeyi mükemmeldi. Kocasının ailesi, bebeğe büyük büyükannesinin ismini vermekte ısrar etmişlerdi. Şimdi Rose bebeğine böyle bir isim koydurmak yerine, çok daha aşina, çok daha Amerikan bir isim vermediğine ne kadar pişmandı. Annie olabilirdi mesela ya da Katie veya Cyndie... Çocuk dediğinin ismi çocuksu olmalıydı, sevilesi, şirin, dile kolay bir isim. Oysa</span> <span class="italik1">Armanuş</span> <span class="duz1">isminin hiçbir sevimli ya da çocuksu tarafı yoktu. Böyle bir ismi mıncıklayamazdı insan! Fazla yabancıydı bu isim, hem telaffuzu zor hem mesafeli. Nasıl hitap edecekti kendi evladına, ismi diline takılmadan, kulaklarını tırmalamadan?</span></p>

  <p class="duz" xml:lang="tr"><span class="duz1">Rose içini çekip bir lokum daha attı ağzına. Lokum dilinin üzerinde erirken, bundan böyle kızına Amy demeye karar verdi. Ve bu beklenmedik vaftiz töreninin bir parçası olarak kızına öpücük gönderdi aynadan.</span></p>

  <p class="duz" xml:lang="tr"><span class="duz1">Sonraki kavşakta ışığın yeşile dönmesini beklediler. Rose, kasetçalardan yükselen Gloria Estefan’a parmaklarıyla direksiyonda ritim tutarak eşlik etti.</span></p>

  <p class="alinti-ilk-paragraf" xml:lang="tr"><span class="dar-paragraf-duz">Modern aşk istemem, telaştan başka ne ki,</span></p>

  <p class="alinti-son-paragraf" xml:lang="tr"><span class="dar-paragraf-duz">İlkel aşk isterim, aşkın en ilkel halini...</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Mustafa, satın aldığı üç beş şeyi kasiyerin önüne koydu: Kalamata zeytini, dondurulmuş ıspanaklı pizza, konserve mantar çorbası, konserve kremalı tavuk çorbası ve konserve şehriye çorbası. ABD’ye gelene kadar hiç yemek pişirmesi gerekmemişti. Şimdi iki odalı öğrenci dairesindeki küçük mutfakta ne zaman bir şeyler pişirmeye uğraşsa kendini sürgünde devrik bir hükümdar gibi hissediyordu. Onu daima el üstünde tutan annesi, anneannesi ve dört kız kardeşi tarafından hizmet edilip yediği önünde yemediği ardında beslendiği günler geride kalmıştı. Bulaşık yıkamak, oda toplamak, ütü yapmak, hele alışveriş büyük bir yüktü sırtında. Bu tür işlerin başkaları tarafından onun için yapılması gerektiği hissinden bir kurtulabilse, belki de o kadar zorlanmayacaktı. İş yapmaya alışık değildi, tıpkı yalnızlığa alışık olmadığı gibi.</span></p>

  <p class="duz" xml:lang="tr"><span class="duz1">Mustafa’nın bir ev arkadaşı vardı; az konuşan, durmadan ders çalışan ve geceleri uyumadan önce Dağ Irmaklarının Ezgisi ya da Balinaların Gizemli İletişimleri gibi tuhaf tuhaf kasetler dinleyen Endonezyalı bir öğrenci. Mustafa bir ev arkadaşı olursa, Arizona’da kendini daha az yalnız hissedeceğini ummuştu, ama sonuç bunun tam aksi olmuştu. Geceleri yatağında tek başına ve ailesinden kilometrelerce uzakta uzanırken zihnindeki sesleri bastıramıyordu. İçinde onu sorgulayan ve suçlayan sesler vardı. Pek iyi uyuyamıyordu. Çoğu geceler, televizyonda bayağı komedileri seyrederek ya da internette sörf yaparak geç saatlere kadar oturuyordu. Faydası da oluyordu hani. Başka şeylerle ilgilenince kendi içindeki zehirli sesler azalıyordu. Ama öyle olsa bile gün ışığıyla birlikte geri dönüyordu benliğini tırmalayan fikirler. Evden kampüse yürürken, ders aralarındayken ya da yemekhanede sıra beklerken, buram buram İstanbul hasreti çekerken yakalıyordu kendini. Keşke bilgisayar belleği gibi olabilseydi insanın belleği. Hafızasında tuttuğu tüm bilgileri silmeyi, eski dosyaları tümden iptal edip programı yeniden başlatmayı nasıl isterdi.</span></p>

  <p class="duz" xml:lang="tr"><span class="duz1">Arizona, Mustafa’yı kuşakbekuşak Kazancı sülalesindeki bütün erkekleri vuran kötü kaderden kurtaracaktı. Bu niyetle yollanmıştı ta buralara, bu kadar uzağa. Ama Mustafa böyle hurafelere inanmazdı. Hurafelerin kadınlara has tekinsiz bir âlemin nişaneleri olduğuna inanırdı. Kadınlar zaten tuhaf mahluklardı. O kadar kadının arasında büyüdüğü halde kendini kadınlara bu kadar yabancı hissetmesini açıklayamıyordu Mustafa.</span></p>

  <p class="duz" xml:lang="tr"><span class="duz1">Doğrusu Mustafa’nın ta buralara gelmeyi kabul etmesinin sebebi, ailesindeki erkekleri bekleyen kaderden kaçma hayali değil, ailesindeki kadınlardan uzaklaşma arzusuydu. Bilinçli bir tercihten ziyade istemsiz bir refleks.</span></p>

  <p class="duz" xml:lang="tr"><span class="duz1">Mustafa, erkeklerin vaktinden çok evvel ve hep ansızın ölüverdikleri bir ailenin tek erkek evladı olarak büyümüştü. Annesi, büyükannesi ve haklarında fantezi kurması tabu olan dört kız kardeş arasında... Geceleri yatağa yattığında, “Bu çatı altındaki tek erkek benim” düşüncesiyle kasılırdı bazen. Çıkardığı her sesi, aklından geçirdiği her özlemi biliyor görünüyordu sanki ailesindeki kadınlar. Zihni ağza alınmayacak düşüncelere kayar, üzerinden atamadığı bir suçluluk duygusuyla kendi kendine dokunmaya başlardı. Cinsellik buydu, bastırılmış kelimeler arasından boy gösteren iğreti bir duraklama, patlamaya hazır bir sessizlik. İlk başlarda Mustafa neredeyse kutsal gözüyle bakardı kadınlara. Onu reddedeceği baştan belli kızlara âşık olur, uzaktan uzağa tanışma hayalleri kurar ama asla el süremezdi kızlara, değil kendilerine hayallerine bile... Dergilerdeki top model fotoğraflarına somurturken yakalayıp duruyordu kendini, sanki bu kadar mükemmel hiçbir kadının onu arzulamayacağı gerçeğini içine sindirmek ister gibi. Ev içinde gördüğü kral muamelesi ile ev dışında yaşadığı reddedilme, alay edilme ve aşağılanma korkusu arasında bir yerlerde kilitlenmişti senebesene.</span></p>

  <p class="duz" xml:lang="tr"><span class="duz1">Bir başka sarkaç daha vardı hayatında: En küçük kız kardeşi Zeliha onunla hep dalga geçer, kendini eksik ve arızalı hissetmesine sebep olurdu. Oysa annesi tam tersine onu hep takdir eder, pohpohlardı. Ne Zeliha’nın iddia ettiği gibi habis, ne annesinin dediği kadar yüce... sıradan bir adam olmak istiyordu sadece. Hem iyi hem de hata yapabilen biri. Herkes kadar, herkes gibi. Yegâne ihtiyacı bir tutam anlayıştı, bir de hayatın kendisine daha iyi biri olma fırsatı tanıması. Onu seven bir kadını olsa her şey başka türlü olurdu. Kendini ona adayacak, ona inanacak, geçmişini bilmeyen, bilmek de istemeyen bir eş... Mustafa, Amerika’da başarılı olması gerektiğini biliyordu, daha iyi bir gelecek için değil, geçmişin külfetinden kurtulmak istediği için.</span></p>

  <p class="duz" xml:lang="tr"><span class="duz1">“Nasılsınız bugün?” diye sordu kasiyer yayvan bir tebessümle. Bir yandan da Mustafa’nın aldığı öteberiyi kâğıt torbalara yerleştirmeye başlamıştı.</span></p>

  <p class="duz" xml:lang="tr"><span class="duz1">Mustafa’nın hâlâ alışamadığı bir şeydi bu. Amerika’da herkes herkese nasıl olduğunu soruyordu, hiç tanımadıkları insanlara bile. Ama bu soru gerçek bir merak ifadesi olmaktan ziyade bir selamlaşma tarzıydı. Ama Mustafa aynı rahatlıkla ve doğallıkla cevap vermeyi beceremiyordu.</span></p>

  <p class="duz" xml:lang="tr"><span class="duz1">“İyiyim, teşekkür ederim” dedi kızararak. “Ya siz nasılsınız?”</span></p>

  <p class="duz" xml:lang="tr"><span class="duz1">Kasiyer kız meraklı bir ifadeyle baktı ona. “Hangi ülkedensiniz?”</span></p>

  <p class="duz" xml:lang="tr"><span class="duz1">“Türkiye...” diye mırıldandı Mustafa, verdiği cevabın bir şey ifade etmeyeceğini bilmenin somurtkanlığıyla.</span> <span class="italik1">Ahdım olsun günün birinde İngilizceyi öyle aksansız konuşacağım ki bir yabancıyla konuştuklarını anlayamayacaklar,</span> <span class="duz1">diye geçirdi içinden. Torbasını alıp dışarı çıktı. Bir yandan da ceplerinde otobüs tarifesini arıyordu.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Rose ışıklarda durmuş kasetçalardan yükselen şarkıya eşlik ederken, Meksika kökenli Amerikalı bir aile ağır aksak karşıdan karşıya geçmeye başladılar. Anne bir bebek arabasını itiyor, baba da 4-5 yaşlarında bir çocuğun elini tutuyordu. Onlar salına salına yürüyedursunlar Rose bu aileyi hasetle seyrekoyuldu. Evliliği sona erdiğinden beri karşılaştığı her çift ona saadet içinde yüzüyormuş gibi geliyordu.</span></p>

  <p class="duz" xml:lang="tr"><span class="duz1">“Biliyor musun Amy, keşke o cadı babaannen benim bugün bir Türk’le flört ettiğimi görseydi. Tüyleri diken diken olurdu eminim. Nasıl dehşete kapılırdı düşünebiliyor musun? Kibirli Çakmakçıyan sülalesi için bundan beter kâbus düşünemiyorum!.. Kibirli ve soğuk ve...”</span></p>

  <p class="duz" xml:lang="tr"><span class="duz1">Ama cümlesini bitiremedi çünkü başka bir düşünce aklını çelmişti –hayli hınzır bir düşünce. Işık yeşile döndü, sağda sıralanan arabalar gaza bastı, arkadaki karavan korna çaldı ama Rose hareket etmedi. Aklına gelen fikir öyle nefisti ki, kımıldarsa kaybetmekten korktu. Zihni hayallere batıp çıktı, gazap ışınları saçarak etrafa. Boşanma ertesi nekahet döneminin üçüncü yan etkisi de bu olmalıydı: İnsanı sadece konuşkan ve ısrarcı değil, biraz da</span> <span class="italik1">mantıksız</span> <span class="duz1">kılıyordu. Boşanma ertesi yeniden bir ayar gerekir mantığa. Yoksa tepetaklak olmuş bir dünya dahi gayet mantıklı görünür boşanana.</span></p>

  <p class="duz" xml:lang="tr"><span class="duz1">Ah intikamın tatlı tadı!.. Yeniden bir hayat kurmak ve yepyeni bir kadın olmak uzun vadeli planlardı, karşılığı zaman içinde alınacak bir yatırım. Oysa o kadar beklemeye tahammülü yoktu Rose’un, çabucak istiyordu intikamını. Öyle bir şey yapmalıydı ki sabık kayınvalidesi çileden çıksın, eski kocasının tüm sülalesinin uykuları kaçsın. Rose’un aklına hinoğluhin bir fikir gelmişti. Dünya üzerinde Çakmakçıyan sülalesini bir</span> <span class="italik1">odar</span><span class="duz1">’dan bile daha fazla çileden çıkaracak bir şey varsa, o da bir Türk’tü!</span></p>

  <p class="duz" xml:lang="tr"><span class="italik1">Eski kocasının can düşmanı Türklerle flört etmek ne kadar ilginç olurdu. İyi de Arizona çölünün ortasında bir Türk erkeğini nereden bulacaktı? Kaktüs tepesinde bitecek değillerdi ya?</span> <span class="duz1">Keyifle güldü Rose. Talihin onu Arizona çöllerinde bir süpermarket reyonunda nohut ararken bir Türk’le karşılaştırmış olması ne hoş bir tesadüftü. Yoksa tesadüf değil miydi?</span></p>

  <p class="duz" xml:lang="tr"><span class="duz1">Rose motoru tekrar çalıştırdı ama dosdoğru yoluna gitmek yerine sola saptı, dönüp karşı yola geçerek son sürat aksi yönde gitmeye başladı.</span></p>

  <p class="alinti-ilk-paragraf" xml:lang="tr"><span class="dar-paragraf-duz">Elveda ağladığım günlere,</span></p>

  <p class="alinti-son-paragraf" xml:lang="tr"><span class="dar-paragraf-duz">İstemem artık, istemem</span></p>

  <p class="duz" xml:lang="tr"><span class="duz1">Göz açıp kapayana kadar 1984 model lacivert Cherokee cip, Fry’s Süpermarketi’nin park yerine daldı.</span></p>

  <p class="alinti-ilk-paragraf" xml:lang="tr"><span class="dar-paragraf-duz">İlkel aşk isterim,</span></p>

  <p class="alinti-son-paragraf" xml:lang="tr"><span class="dar-paragraf-duz">Aşkın en ilkel halini</span></p>

  <p class="duz" xml:lang="tr"><span class="duz1">Araba yarım daire çizdi, sonra çaprazlama giderek süpermarketin girişine geldi. Rose delikanlının elinde küçük bir torbayla otobüs durağında beklediğini gördü.</span></p>

  <p class="duz" xml:lang="tr"><span class="duz1">“Hey Mostaffa” diye bağırdı, aralık pencereden başını çıkararak. “Gideceğin yere bırakayım mı?”</span></p>

  <p class="duz" xml:lang="tr"><span class="duz1">Mustafa boş boş baktı bir an. Sonra usulca başını salladı: “Olur, teşekkürler.”</span></p>

  <p class="duz" xml:lang="tr"><span class="duz1">Arabanın içinde Rose bilgiç bilgiç gülümsedi. “Mostaffa seni kızımla tanıştırayım: Armanuş. Ama ben ona Amy diyorum! Amy bak bu Mostaffa...”</span></p>

  <p class="duz" xml:lang="tr"><span class="duz1">Delikanlı uykulu bebeğe gülümserken, Rose onun yüzünde bir tanıma emaresi aradı ama bulamadı. Bu yüzden de ona bir ipucu sunmaya karar verdi, daha bariz bir ipucu: “Kızımın adı Armanuş Çakmakçıyan.”</span></p>

  <p class="duz" xml:lang="tr"><span class="duz1">Delikanlının yüzündeki sabit ifadeye bakılırsa bu soyadı gene bir şey ifade etmemişti. Rose tekrarlama ihtiyacı hissetti:</span></p>

  <p class="duz" xml:lang="tr"><span class="duz1">“Armanuş Çak-mak-çı-yan!”</span></p>

  <p class="duz" xml:lang="tr"><span class="duz1">Ancak o zaman delikanlının ela gözleri parladı, ama Rose’un umduğu şekilde değil.</span></p>

  <p class="duz" xml:lang="tr"><span class="duz1">“Çak-mak-çı-yan... Çak-mak-çı!.. Kulağa Türkçe gibi geliyor!” diye bağırdı neşeyle.</span></p>

  <p class="duz" xml:lang="tr"><span class="duz1">“Aslında</span> <span class="italik1">Ermenice</span><span class="duz1">” diye uyardı Rose. Baklayı ağzından çıkartmıştı, ama delikanlıdan çok kendi kendisiyle konuşur gibiydi. “Babası... yani eski kocam...” ağzındaki acı tattan kurtulmak ister gibi yutkundu, “Ermeni’ydi de.”</span></p>

  <p class="duz" xml:lang="tr"><span class="duz1">“Öyle mi?” dedi Mustafa umursamaz bir tavırla.</span></p>

  <p class="duz" xml:lang="tr"><span class="italik1">Anlamadı galiba,</span> <span class="duz1">diye geçirdi içinden Rose. Sonra uzun zamandır gırtlağını gıcıklayan bir hıçkırığı bırakır gibi kahkahayı koyverdi.</span> <span class="italik1">Varsın anlamasın.. ben anlıyorum ya... Mostaffa benim intikam aracım olacak!</span></p>

  <p class="duz" xml:lang="tr"><span class="duz1">“Baksana” dedi Rose Sevimli-Tavşancık sesiyle. “Meksika sanatını sever misin bilmem ama yarın akşam bir sergi açılacak. Başka planın yoksa yarın sergiye gidip sonrasında da bir şeyler atıştırabiliriz.”</span></p>

  <p class="duz" xml:lang="tr"><span class="duz1">“Meksika sanatı mı?..” Mustafa cümlenin orta yerinde duraladı.</span></p>

  <p class="duz" xml:lang="tr"><span class="duz1">“Epey iyi olduğu söyleniyor” dedi Rose üsteleyerek. “Ne dersin... gelmek ister misin?”</span></p>

  <p class="duz" xml:lang="tr"><span class="duz1">“Meksika sanatı!..” diye tekrarladı Mustafa bu sefer güvenle. “Tabii, neden olmasın?”</span></p>

  <div class="calibre2" id="calibre_pb_2"></div>
</body>
</html>
