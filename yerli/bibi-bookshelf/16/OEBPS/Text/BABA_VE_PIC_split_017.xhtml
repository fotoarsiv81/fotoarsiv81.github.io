<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BABA_VE_PIC.xhtml</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  @font-face {
    font-family: Serif12 Beta;
    font-style: italic;
    font-weight: bold;
    src: url(../Fonts/Serif12Beta-BoldItalic0001.ttf)
    }
  @font-face {
    font-family: Times New Roman;
    font-style: normal;
    font-weight: normal;
    src: url("Fonts/Times New Roman")
    }
</style>
</head>

<body class="calibre">
  <h1 class="bolum-ismi" id="toc-anchor-17" xml:lang="tr"><span class="bolum-ismi1">On sekizinci bölüm</span></h1>

  <h2 class="bolum-ismi-2-satir" id="toc-anchor-35" xml:lang="tr"><span class="bolum-ismi1">Potasyum siyanid</span></h2>

  <p class="duz" xml:lang="tr"><span class="duz1">Cennetin asma bahçeleri gibi mis kokulu, katıksız ve yemyeşil bir defne sabunuyla temizlediler cesedi tepeden tırnağa. Ovuldu, durulandı, silindi itinayla, üç parçalı kefene sarıldı sonra. Ardından, ihtiyarların aynı gün ivedilikle gömülmesi konusundaki ısrarlı tavsiyelerine rağmen, mezarlığa değil, bizzat Kazancı hanesine götürülmek üzere bir cenaze arabasına yerleştirildi.</span></p>

  <p class="duz" xml:lang="tr"><span class="duz1">“Onu evinize götüremezsiniz” diye bağırdı sıska gassal, cami avlusunun çıkış kapısını kesip, kaşlarını çatarak. “Adamı kokutacaksınız! Ölüye hakaret ediyorsunuz.”</span></p>

  <p class="duz" xml:lang="tr"><span class="duz1">“Ölü” kelimesi ile “ediyorsunuz” fiili arasında bir yerlerde yağmur atıştırmaya başladı; tek tük, isteksiz damlalar, yağmur da bu tartışmada bir rol oynamak istiyormuş ama henüz safını seçememiş gibi. Bu salı günü, İstanbul’un kuşkusuz en dengesiz ayı olan mart, bir başka kimlik krizi daha geçirerek, kendi köklerine dair fikrini bir kez daha değiştirmiş ve aslında kış mevsimine ait olduğunda karar kılmıştı. Haliyle hava aniden soğuyuverdi. Sabahın erken saatlerinden beri uğulduyordu rüzgâr.</span></p>

  <p class="duz" xml:lang="tr"><span class="duz1">“Ama gassal kardeş anlamıyorsun” dedi Feride Teyze burnunu çekerek. “Yabancı yere değil, evine götürüyoruz. Herkes son bir kez görsün diye. Erkek kardeşimiz yıllardır gurbetteydi, neredeyse yüzünün neye benzediğini unutacaktık. Yirmi yıl sonra kalktı İstanbul’a döndü, üçüncü gününde son nefesini verdi. Gidişi öyle ani oldu ki, ölüsünü görmezlerse ne konu komşu inanır vefat ettiğine, ne de bizim hısım akraba. Sanırlar ki gene Amerika’ya döndü de kardeşimiz, biz söylemiyoruz.”</span></p>

  <p class="duz" xml:lang="tr"><span class="duz1">“Kadın sen aklını mı kaçırdın? Bizim dinimizde yok öyle herkes görsün diye alıp eve götürmeler!” diye kestirip attı gassal, karşı tarafın bundan sonra söylemeyi planladığı tüm olası savları böylelikle engellemeyi umarak. “Müslümanlıkta ölüyü seyirlik mal gibi sergileme âdeti yoktur.”</span></p>

  <p class="duz" xml:lang="tr"><span class="duz1">Kısacık kırpılmış kapkara saçları, kavisli kaşları ve yüzündeki diğer kıllarla tam bir uyumsuzluk içinde kırlaşmış bir bıyığı vardı; öyle ki gerçek olup olmadığını anlamak için çekiştirme isteği uyandırıyordu insanda, en azından Feride Teyze’de. “Komşularınız illa da rahmetliyi görmek istiyorsa” diye ekledi gassal kararlılıkla, “gidip mezarını ziyaret etsinler. Bir de Fatiha okusunlar sevabına.”</span></p>

  <p class="duz" xml:lang="tr"><span class="duz1">Feride Teyze bu öneriyi düşünmek istercesine duralarken, yanında dikilen Cevriye Teyze ellerini beline dayamış, tek kaşını kaldırmış, ters ters bakıyordu gassala; tıpkı bir öğrencisine sözlüde verdiği cevapların ne kadar mantıksız olduğunu anlatmak istediğinde yaptığı gibi.</span></p>

  <p class="duz" xml:lang="tr"><span class="duz1">“Amma da yaptın gassal kardeş” diye devam etti Feride Teyze arayı kapatarak, “kendisini görmek başka, mezarını ziyaret etmek bambaşka. Nasıl görecekler kardeşimizi üç metre toprak altında?”</span></p>

  <p class="duz" xml:lang="tr"><span class="duz1">Bu laflar Cevriye Teyze’nin gözyaşlarına boğulmasına sebep oldu. Bir an için sustular. Gassalın ağzı hüsranla aşağı sarktı, ama bu deli kadınlarla tartışmanın beyhudeliğini anladığından cevap vermemeyi tercih etti.</span></p>

  <p class="duz" xml:lang="tr"><span class="duz1">Saçlarını bu sabah patlıcan moruna çalan siyaha boyamıştı Feride Teyze. Belki de matem saçı niyetine. Kendi kestiği kâküllerini kararlılıkla sallayarak devam etti sözlerine: “Gösterme faslına gelince, siz onu hiç merak etmeyin. Biz öyle, haşa, Hıristiyanların filmlerde yaptıkları gibi süsleyip sergilemeyeceğiz ki ölümüzü.”</span></p>

  <p class="duz" xml:lang="tr"><span class="duz1">Feride Teyze’nin dediklerinden ziyade durmadan devrilen gözbebeklerine ve devinen ellerine aklı takılan gassal bir an hareketsiz kalakaldı. Karşısındakinin şimdiye kadar karşılaştığı en manyak insan olduğunu anlamışçasına gerilmişti. Belki de birilerinden yardım alırım ümidiyle etrafına bakındı. Bulamayınca da kaygıyla göz attı cesetten yana. Nihayet pes etmiş olmalı ki, daha fazla itiraz etmedi.</span></p>

  <p class="duz" xml:lang="tr"><span class="duz1">Karşılığında Cevriye Teyze gassala bol bol bahşiş verdi.</span></p>

  <p class="duz" xml:lang="tr"><span class="duz1">Gassal bahşişini, Kazancılar da ölülerini aldılar.</span></p>

  <p class="duz" xml:lang="tr"><span class="duz1">Bir anda dört araçlık bir kafile oluştu caminin önünde. Önde türbe yeşili cenaze arabası vardı. Tabut kamyonetin arkasına yerleştirilirken rahmetliye birinin eşlik etmesi gerektiği ortaya çıktı. Asya gönüllü oldu. O esnada Armanuş karmakarışık bir yüzle sıkı sıkı Asya’nın elini tutmakta olduğundan, ikisi birden gönüllü olmuş sayıldı.</span></p>

  <p class="duz" xml:lang="tr"><span class="duz1">“Olmaz öyle şey. Cenaze arabasının önüne kadın oturtmam” dedi gassala çok benzeyen şoför; aynı kısa kara saçlar, aynı kırlaşmış bıyık, aynı kaçamak bakışlar. Belki de kardeş ya da kuzendiler; biri yıkıyor, öbürü taşıyordu ölüleri. Kim bilir belki üçüncü bir kardeşleri daha vardı; o da mezarlıkta bekleyip, gömmekle mükellefti.</span></p>

  <p class="duz" xml:lang="tr"><span class="duz1">“Valla başka çareniz yok şoför efendi, çünkü ailede erkek kalmadı” dedi Zeliha Teyze arkadan. Öyle soğuk ve buyurgan çıkmıştı ki sesi, daha fazla üstelemedi karşısındaki. Belki de</span> <span class="italik1">beterin beteri var</span> <span class="duz1">diye çıkarsamıştı cenaze arabası sürücüsü. Mademki ölüye eşlik edecek erkek yoktu ortalıkta, şu mini etekli burnu halkalı cadaloz kadındansa, hanım hanımcık iki genç kızın kendisiyle gelmesinin yeğ olacağına hükmetmişti.</span></p>

  <p class="duz" xml:lang="tr"><span class="duz1">Şikâyetler kesildi ve çok geçmeden cenaze arabası yola koyuldu.</span></p>

  <p class="duz" xml:lang="tr"><span class="duz1">Onun tam arkasında bir kiralık araba vardı –oto kataloglarında “Tutku Kırmızısı” diye geçen 2002 model Toyota Corolla. Temkinle ilerliyordu İstanbul sokaklarında. Bir atılıp bir duran, sürmekten ziyade âdeta sıçrayan arabaya bakınca içindeki sürücünün paniği anlaşılıyordu. Bir yandan hıçkıra hıçkıra ağlayan, bir yandan trafikle baş etmeye çalışan Rose’du direksiyondaki. Bu arabayı havaalanında kiralarlarken, bu şartlar altında kullanacağı aklına gelmemişti hiç.</span></p>

  <p class="duz" xml:lang="tr"><span class="duz1">Şimdi direksiyon ardındaki özgüvensiz haline bakıp da Rose’un çok değil daha yakın zamana kadar büyük bir maharetle ve çeviklikle 5 kapılı, 8 silindirli, 4x4 lacivert bir Grand Cherokee Limited kullandığını hayal etmek zordu. Arizona’nın geniş bulvarlarında devasa cipiyle cirit atan kadın, her nasılsa İstanbul’un dolambaçlı, keşmekeş sokaklarına çıkar çıkmaz acemi bir şoföre dönüşmüştü. Amerika’da süpermarketlerden aile boyu cipsler, tepeleme meyve salataları, kutu kutu tarçınlı üzümlü gevrekler, ikinci el dükkânlardan yığınla kıyafetler ve indirim yapan outlet’lerden tonla ıvır zıvır taşıdığı koca cipinden sonra bu minicik Toyota ona</span> <span class="italik1">fazla</span> <span class="duz1">geliyordu. Doğrusu Rose trafiğin kaosundan öyle şaşkına dönmüş bir haldeydi ki, sersemliği ve kaybolmuşluk hissi kederine dahi ağır basıyordu şu anda. Bu şehre gelişlerinin üzerinden yetmiş iki saat geçmeden, hayatı altüst olmuştu. Kazara, kâinatta açılmış bir kara delikten içeri yuvarlanmış ve başka bir boyuta adım atmıştı; hiçbir şeyin normal görünmediği, ölümün bile gerçekdışılıkla örtüldüğü, yabancı bir gezegendeydi.</span></p>

  <p class="duz" xml:lang="tr"><span class="duz1">Rose’un yanında, hayatı boyunca görmediği Amerikalı geliniyle olmayan İngilizcesiyle iletişim kurmaya çabalayan Gülsüm Nine oturuyordu. Kocasını kaybettiği için bir yakınlık ve merhamet duyuyordu gelinine. Ama en çok kendine acıyordu. Kocadan olmaktan beterdi tek oğlunu yitirmek.</span></p>

  <p class="duz" xml:lang="tr"><span class="duz1">Toyota’nın arka koltuğunda Cicianne oturuyordu. Uçları mürekkep siyahı oyayla çevrili bir başörtüsü takmıştı bugün. Yakışmıştı. Neden Türkiye’deki bazı kadınların başlarını örtüp bazılarının örtmediğini merak eden Rose, İstanbul’daki ilk gününde durumu izah edecek bir sebep ya da anlamayı kolaylaştıracak bir ölçüt bulmayı umarak epeyce zaman sarfetmişti. Ama çok geçmeden, değil ülke ya da şehir genelinde, yerel seviyede dahi genelleme yapılamadığını idrak etmiş bulunuyordu. Ne de olsa, aynı evin sınırları içinde bile çözememişti bu bilmeceyi. Neden ihtiyar Cicianne başını örterken, gelini Gülsüm Nine örtmüyordu mesela; bu durum nesil farkından kaynaklanıyorsa, niçin teyzelerden biri başını örterken diğer üç kardeşi örtmüyordu?</span></p>

  <p class="duz" xml:lang="tr"><span class="duz1">Toyota’nın peşinden Zeliha Teyze’nin sürdüğü gümüşi 2001 Alfa Romeo seğirtiyordu. Bütün teyzeler içine doluşmuştu. Cevriye Teyze’nin kucağındaki sepette kıvrılmış yatan Beşinci Sultan, insan ölümünün kedi iştiyakı üzerinde yatıştırıcı bir etkisi varmışçasına şaşırtıcı ölçüde sakin görünüyordu.</span></p>

  <p class="duz" xml:lang="tr"><span class="duz1">Alfa Romeo’nun yanındaki şeritte Aram’ın kullandığı yumurta sarısı Volkswagen tosbağa vardı. Kazancı kadınlarının ne demeye ölülerini eve götürdüklerini anlayamamış, ama dünyada hiçbir şeyin insanı onlara (hele hele böyle toplu olduklarında) itiraz etmek kadar yormadığını bilecek basirete sahip olduğundan, bir şey sormamayı tercih etmişti. Bu yüzden de, bütün bu hayhuy içinde sevgilisinin sağ salim ve iyi olduğuna emin olduktan sonra, itaatkârane gidiyordu peşleri sıra.</span></p>

  <p class="duz" xml:lang="tr"><span class="duz1">Karacaahmet’te, gassalın onları ısrarla yönlendirdiği mezarlığa birkaç sokak kala, hepsi tesadüfen dip dibe durdular kırmızı ışıkta. Solda Aram’ın sarı vosvosu, ardında Zeliha Teyze’nin gümüşi Alfa Romeo’su, sağda Rose’un kiralık Toyota’sı ve onun ardında türbe yeşili cenaze arabası. Uygun adım cepheye giden ama yarı yolda savaşma sebeplerini unutuveren başıbozuk bir ordunun öncü bölüğü gibi iğreti dizildiler. Bir anda Feride Teyze başını camdan çıkarıp yandakilere el salladı. Hepsini sıra sıra dizdiren kuvvet, mekanik bir kırmızı ışık bile olsa, selamlamaya değerdi. Hayatlarında ilk olarak birlikte hareket edebildiklerini görmekten heyecanlanmıştı.</span></p>

  <p class="duz" xml:lang="tr"><span class="duz1">Sonraki kırmızı ışıkta, Armanuş ile cenaze arabasının sürücüsü arasında oturan Asya tekrar bakındıysa da etrafına, aile fertlerinden kimsenin aracını bulamadı yakında. Neyse ki birbirlerini kaybetmişlerdi trafikte. Göz menzili dahilinde hiçbir akrabasının bulunmadığını bilmekten tarifsiz bir rahatlık duydu aniden; tabii arkadaki tabutta yatan hariç. Ama geriye dönüp de bakmadığı, kendisini geçtiği değil de geçeceği yollara odakladığı müddetçe, onu da görmek zorunda kalmayacaktı.</span></p>

  <p class="duz" xml:lang="tr"><span class="duz1">Alabildiğine yoğun trafikte bir Coca-Cola kamyonu düşmüştü önlerine. Kamyon ara sıra egzoz borusundan kapkara bir duman salıveriyordu. Nihayet ışık yeşile dönüp de tekrar hareket ettiklerinde, Asya sağ şeritte beliren bir grup Cimbomlu taraftarın konvoyunu fark etti birden. Takımlarının renklerini taşıyan şapkalar, atkılar, bayraklar, flamalar vardı üzerlerinde; hatta bazıları saçlarını bile sarı kırmızıya boyamıştı. Aheste revan ilerleyen trafikten gına getiren taraftarlar atalete kapılmış, bezgin bezgin aralarında laklak ediyor; ara ara akıllarına eserse tenezzülen camlardan bir bayrak ya da flama sallayıp cılız sloganlar atıyor, sonra tekrar rehavetlerine gömülüyorlardı.</span></p>

  <p class="duz" xml:lang="tr"><span class="duz1">İşte bu vaziyette gidiyorlardı ki, arka tamponuna düzinelerce çıkartma yapıştırılmış bir taksi konvoyun arasından fırladı aniden; seri ve sert bir hamleyle cenaze aracıyla Coca-Cola kamyonu arasındaki daracık boşluğa sokulmayı başardı. Asya’nın yanındaki sürücü son anda frene basıp uzun uzun söylendi. O söylenmeye, Armanuş da etrafı hayretle seyretmeye devam ederken Asya taksinin çıkartmalarındaki yazıları çözmeye çalışıyordu. İçlerinde biri dikkatini çekmişti:</span></p>

  <p class="alinti-ilk-paragraf" xml:lang="tr"><span class="dar-paragraf-duz">HOR GÖRME GARİBİ. ONUN DA BİR KALBİ VARDIR.</span></p>

  <p class="duz-ilk-paragraf" xml:lang="tr"><span class="duz1">Öndeki taksinin şoförü kalem bıyıklı, koca gıdıklı, esmerce bir adamdı. Böyle holigan şamatalarına karışmayacak kadar yaşlı görünüyordu aslında, en azından altmışlarında. Adamın yaşı ile sürüşündeki tezcanlılık arasında tam bir uyumsuzluk vardı. Ondan da ilginç olan, taksideki diğer tiplerdi. Müşteriden ziyade arkadaşları olmalıydılar. Şoförün yanındaki irikıyım adam ablak yüzünün yarısını sarıya, yarısını kırmızıya boyamıştı. Bunu arkadaki araçtan rahatlıkla görebiliyordu Asya, çünkü adam beline kadar camdan sarkmış, bir eliyle hafifçe ön koltuğu tutarken diğeriyle sarı kırmızı bayrağı sallıyordu. Vücudunun üst yarısı dışarıda kımıldandığı, alt yarısı da arabada olduğu için, sahnede gösteri yapan bir sihirbaz tarafından testereyle ikiye bölünmüş bir deneği andırıyordu. Adamın burnu öyle kırmızıydı ki, Asya o mesafeden bile yüzündeki sarı kırmızı simetriyi, kırmızı lehine bozduğunu görebiliyordu. Fani bir Âdemoğlunun burnuna kırmızının bu tonunu hangi içki verebilirdi acaba –bira mı rakı mı yoksa ikisi ve her şey birden mi? Asya bunları düşünürken, öndeki taksinin arka camı da indirildi aniden ve evvela bir davul, ardından bir adam daha uzandı dışarı. Akıllara durgunluk veren bir akrobasi ustalığıyla ikinci adam bir eliyle davulu havaya kaldırıp diğeriyle arabaya tutundu. Böylece araçtaki her iki holigan da yarı bellerine kadar camdan dışarı çıkmışlardı; bir taksi ağacının budanmış dalları gibi.</span></p>

  <p class="duz" xml:lang="tr"><span class="duz1">Planlarının anlaşılması uzun sürmedi. Öndeki irikıyım holigan bir sopa çıkarıp diğerinin havada tek elle tuttuğu davula ahenksizce vurmaya başladı. Akla hayale sığmayan böyle bir numarayı icat etmenin gururuyla, çıkardıkları tantanayı tanıdık bir marşla katmerlediler.</span></p>

  <p class="alinti-ilk-paragraf" xml:lang="tr"><span class="dar-paragraf-duz">Bu gök deniz nerede var,</span></p>

  <p class="alinti-son-paragraf" xml:lang="tr"><span class="dar-paragraf-duz">Nerede bu dağlar, taşlar...</span></p>

  <p class="duz" xml:lang="tr"><span class="duz1">Kaldırımlardan yürüyen yayalar yanlarından geçen bu şova ilgisiz kalmıyordu. Hatta bir kısmı ikiliye katılmıştı bile.</span></p>

  <p class="alinti-ilk-paragraf" xml:lang="tr"><span class="dar-paragraf-duz">Sesimizi yer gök su dinlesin</span></p>

  <p class="alinti-son-paragraf" xml:lang="tr"><span class="dar-paragraf-duz">Sert adımlarla her yer inlesin, inlesin...</span></p>

  <p class="duz" xml:lang="tr"><span class="duz1">“Ne diyorlar?” diye sordu Armanuş, Asya’yı dürtükleyerek. Ne var ki o anda Asya meydanda dikilen birine odaklandığından, sözleri çevirmekte gecikti. Paçavralar içinde, uzun boylu bir tinerci çocuk vardı baktığı noktada; çıplak, kararmış ayaklarını marşın temposuyla indirip kaldırırken plastik bir torbadan tiner çekiyordu. Üç beş saniyede bir koklamayı bırakıp, marşın sözlerini şevkle tekrarlıyor; tekinsiz bir yankı gibi geriden geliyordu:</span> <span class="italik1">... her yer inlesin, inlesin.</span></p>

  <p class="duz" xml:lang="tr"><span class="duz1">Bu arada ikilinin şamatası yer gök ve suyu olmasa bile en azından arkadaki konvoyun ataletini sarsmıştı. Diğerleri de marşa avaz avaz katılarak camlardan bayraklarını sallamaya başladılar. Trafiğin de tekrar akmaya başlamasıyla, üzerine ölü toprağı serpilmiş holigan konvoyunun büsbütün canlanması bir oldu. Sadece onlar mı? Kaldırımlardaki simitçiler, kâğıthelvacılar, korsan kitapçılar ve kalem pille çalışan ucuz Kore malları satan seyyar satıcılar da marşa eşlik ediyordu. Ara sıra taksideki birinci holigan hızını alamayıp davula vurmayı bırakıyor, âdeta bütün şehrin dağdağasını yöneten bir orkestra şefi gibi sopayı yayalara ve kaldırımdaki seyyar satıcılara doğru sallıyordu.</span></p>

  <p class="duz" xml:lang="tr"><span class="duz1">Marşın ilk yarısı bittikten sonra kısa bir karambol oldu. Zira bu karma şehir orkestrasının pek azı ikinci kıtayı biliyor gibiydi. Böyle bir ayrıntının dayanışma ruhlarını bozmasına izin vermeyerek tekrar baştan başladılar, bu sefer ilk seferden de ateşli.</span></p>

  <p class="alinti-ilk-paragraf" xml:lang="tr"><span class="dar-paragraf-duz">Bu gök deniz nerede var,</span></p>

  <p class="alinti-son-paragraf" xml:lang="tr"><span class="dar-paragraf-duz">Nerede bu dağlar, taşlar...</span></p>

  <p class="duz" xml:lang="tr"><span class="duz1">Bu şekilde, hayat gailesinden bezmiş yayaların, göz alıcı reklam panolarının, el arabalarında sattıkları çığırtkan renkli meyvelerle inatlaşırcasına donuk çehrelerle dikilen seyyar satıcıların arasından geçerek bulvar boyunca aktı gürültü konvoyu. Cenaze aracının içinde Armanuş, Asya ve sürücü, gözleri holiganlara kenetlenmiş vaziyette, seyrediyorlardı olan biteni sessizce. Öndeki taksiyi öyle yakından takip ediyorlardı ki, tampondaki çıkartmaların yanı sıra görmemeyi tercih edecekleri ayrıntıları da seçebiliyorlardı; mesela arka camda yuvarlanan boş bira kutularını. Anlaşılan taksidekiler daha bu saatte kafayı bulmuştu.</span></p>

  <p class="duz" xml:lang="tr"><span class="duz1">“Şunlara bak! Koca adamlar nasıl davranıyor” diye patladı cenaze arabasının sürücüsü sonunda. “Kaç defa şahit oldum valla. Bir fanatik öldü mü çatlak arkadaşları tabutuna takımının bayrağını sarmaya kalkıyor. Sonra da utanmadan benden bu kâfir tabutları mezarlığa taşımamı istiyorlar. Zındıklıktan başka ne şimdi bu! Kanun yok memlekette, kanun. Böyle densizlikleri yasaklayan bir yasa olması lazım. Oyun mu bu? Ölüyle oyun olur mu? Sadece sureli dualı yeşil örtüye izin verilmeli. O kadar. Ne yaptıklarını sanıyor bunlar? Müslüman değiller mi? Artık ölmüşsün, aha bitti bu dünyayla işin, artık işin ahiretle senin, gidip hesap verecen daha, takım bayrağıyla ne işin olur? Cenabı Hak göğün yedinci katında ışıklı stadyum mu yapmış? Cennette turnuva mı düzenliyorlar?”</span></p>

  <p class="duz" xml:lang="tr"><span class="duz1">Bu son soruya gülmemek için kıvranan Asya rahatsızca yerinde kımıldandı. Neyse ki cevap bekleyen yoktu kendisinden. Asabi sürücünün dikkati öndeki taksiye yönelmişti yeniden. Tuhaf bir şeyler oluyordu ön tarafta. Mekanik bir melodi duydular önce, meğer ön camdan sarkan, suratının yarısı sarı yarısı kırmızı fanatiğin cep telefonuymuş. Bir eliyle arabaya tutunup diğeriyle şehre orkestra şefliği yapan irikıyım holigan, bu iş için üçüncü bir eli olmadığını unutarak telefonunu açmaya hamle etti. Dengesini kaybetti, neredeyse düşecekti. Peş peşe sopayı da, cep telefonunu da düşürdü yere. Her iki nesne de tam cenaze arabasının önüne düşmüş oldu haliyle.</span></p>

  <p class="duz" xml:lang="tr"><span class="duz1">Son anda frene basabildi taksi de, arkadaki şoför de. Cenaze aracı çarpmaya kıl payı durabildi. Asya ile Armanuş ani fren yüzünden ileri savrulup geri geldiler. İkisi de kaygıyla dönüp arkadaki tabuta baktılar. Sapasağlam yerindeydi.</span></p>

  <p class="duz" xml:lang="tr"><span class="duz1">Göz açıp kapayana kadar, düşen nesnelerin sahibi pişkin pişkin gülüp söylenerek aşağı atladı. Zaten güçbela akan trafikte herkesi durdurduğu için özür dilercesine reverans yaptı, gerideki vasıtalara baktı. Ve ancak o zaman tam arkalarındaki aracın sıradan bir kamyonet değil, cenaze arabası olduğunu fark etti. Ölüm simgesi aracın gölge gibi sinsice peşlerinden geldiğini görmek bir an için allak bullak etti holiganı. Huzursuz, asabı bozulmuş halde, şaşkın şaşkın durdu durdurduğu trafiğin ortasında. Birazdan yine fanatiklerle dolu bir başka arabanın marşlar söyleyerek yanından geçmesi üzerine kendine geldi. Nihayet cep telefonu ile sopayı yoldan almayı akıl etti. Cenaze aracındaki tabuta son bir kez baktıktan ve cinnet getirmişçesine dat dat kornaya basan arkalardaki araçlara şık bir el hareketi yaptıktan sonra, arkasını dönüp adımlarını sürüyerek taksiye yöneldi. Arabaya girdi ama bu sefer camdan filan sarkmayıp sessiz ve uslu oturdu içeride.</span></p>

  <p class="duz" xml:lang="tr"><span class="duz1">Armanuş ile Asya gülmekten alamadılar kendilerini.</span></p>

  <p class="duz" xml:lang="tr"><span class="duz1">“Valla bu şehirdeki en itibarlı meslek sizinki olmalı” dedi Asya bu sahneyi onlarla birlikte seyreden sürücüye. “Gölgeniz en azılı holiganları bile korkutmaya yetiyor, baksanıza.”</span></p>

  <p class="duz" xml:lang="tr"><span class="duz1">“Yok canım nerdeee” dedi beriki başını çevirerek. “Bi kere geliri az, kıt kanaat, emeklilik desen rüyanda görürsün ancak, sağlık sigortası yok, grev hakkı yok, hiçbir şey yok. Eskiden TIR sürerdim biliyon mu, uzun araç, uzun mesafe. Kömür, petrol, kimyevi madde... aklına ne gelirse. Hepsini taşırdım...”</span></p>

  <p class="duz" xml:lang="tr"><span class="duz1">“Bundan iyi miydi peki?”</span></p>

  <p class="duz" xml:lang="tr"><span class="duz1">“Dalga mı geçiyosun? Elbette iyiydi ya! İstanbul’dan al kargoyu yükle, istikamet belli, düş yollara, git babam git. Kimsenin kahrını çekmezsin. Öyle ağız kokusunu çekecek patron matron da yok! Kendi kendinin efendisisin valla. Kimsenin önünde eğilmezsin. Yükü hemencecik teslim etmen gerekmiyorsa yolda oyalanabilirsin. Dilediğin yerde mola verip bi sigara tüttür. Kim karışırmış keyfine. Yok hemen teslim istiyorlarsa hızlı gideceksin amma. Uyumadan sürmek gerekir. Onun dışında temiz iş. Dört başı mağmur.”</span></p>

  <p class="duz" xml:lang="tr"><span class="duz1">Trafik nihayet hızlanmaya başlamıştı; şoför vites değiştirdi. Çok geçmeden futbol kafilesi sağa kıvırıp stadyum yoluna saptı. Gümbürtülerini de beraberlerinde götürerek...</span></p>

  <p class="duz" xml:lang="tr"><span class="duz1">“Peki o işi neden bıraktınız?” diye sordu Asya.</span></p>

  <p class="duz" xml:lang="tr"><span class="duz1">“Ha o mu, agh...” aynı anda hem konuşup hem esnemesini bastırmaya çalıştığı için çıkarmıştı bu boğuk sesi... “Direksiyonda uyuyakalmışım. Yolda son sürat gidiyorum böyle, geçivermiş içim. Bi baktım feci bir gümbürtü oldu, kıyamet koptu sandım. Gözlerimi açtığımda bi de ne göreyim? Yol kıyısındaki bir gecekondunun mutfağındayım valla.”</span></p>

  <p class="duz" xml:lang="tr"><span class="duz1">“Ne diyor?” diye fısıldadı Armanuş.</span></p>

  <p class="duz" xml:lang="tr"><span class="duz1">“İnan bana bilmek istemezsin” diye fısıldadı Asya.</span></p>

  <p class="duz" xml:lang="tr"><span class="duz1">“Sorsana günde kaç ölü taşıyormuş?” dedi Armanuş gözlerini adama mıhlayarak.</span></p>

  <p class="duz" xml:lang="tr"><span class="duz1">Soru tercüme edildiğinde şoför kaşlarını kaldırdı: “Mevsimine göre değişir. En kötüsü bahar bizim meslekte. Baharda pek vefat eden olmaz. Ama yaz dedin mi başka, yaz en yoğun mevsimdir. Hele temmuz-ağustos fecaat. Sıcaklık otuz beş dereceyi geçti mi işimiz zor, bilhassa ihtiyarlar hastalar... sinek gibi telef oluyorlar valla... Yazın İstanbullular sürüyle ölüverir.”</span></p>

  <p class="duz" xml:lang="tr"><span class="duz1">Asya’yı kurduğu son cümlenin felsefi-psikolojik yüküyle baş başa bırakarak dikiz aynasını kolaçan etti. Tam o esnada kaldırımda cep telefonuna emirler yağdıran takım kravat bir adam görmesiyle patlaması bir oldu:</span></p>

  <p class="duz" xml:lang="tr"><span class="duz1">“Şu zenginler yok mu, Allah gözlerini kör etmiş bunların. Kör! Hayatları boyunca para istifliyorlar. Ne demeye gafil? En pahalı okullarda okumuşsun ama ne fayda, adam olamamışsın. Kefenin cebi mi var? Sonunda hepimizin giyeceği bir pamuklu kefen. Hepsi bu. Yok öyle Vakko makko oralarda. Para pul mücevherat da yok borsa da yok. Takım elbise giyebilir misin ahirette? Bak hiç soruyorlar mı kendilerine, yahu bu gökyüzünü kim tutuyor diye? Sorsa bulacak cevabını halbuki. İmana gelecek. Sormuyor ki...”</span></p>

  <p class="duz" xml:lang="tr"><span class="duz1">Asya susmayı yeğledi bu noktada. Babasız büyüdüğü için şükrediyordu ömrü hayatında ilk defa.</span> <span class="italik1">Allah muhafaza</span><span class="duz1">, diye geçirdi aklından,</span> <span class="italik1">ya böyle bir adamın kızı olup, sabah akşam bu nasihatleri dinleyerek büyüseydim. Herhalde ya ağzı var dili yok ebleh olurdum, ya da evden kaçar her tarafımı açar şarkıcı olurdum.</span></p>

  <p class="duz" xml:lang="tr"><span class="duz1">“Aha şu gökyüzünü kimse tutmasa altında nasıl yaşarız, di mi yeğenim? Valla ben öyle göğe uzanan sütunlar göremiyorum, ya sen? Allahü Teala gökyüzünü tepenizde tutmuyorum artık dese, ne olur o vakit? Hani kim bu stadyumlarda futbol oynayabilir?”</span></p>

  <p class="duz" xml:lang="tr"><span class="duz1">Neyse ki çok geçmeden Kazancı hanesine vardılar da, bu ve benzeri sorulara verecek cevaplar bulamamanın huzursuzluğuyla kıvranmaktan kurtuldu Asya.</span></p>

  <p class="duz" xml:lang="tr"><span class="duz1">Zeliha Teyze onları evin önünde bekliyordu. Şoföre teşekkür edip bol bol bahşiş verdi.</span></p>

  <p class="duz" xml:lang="tr"><span class="duz1">Volkswagen, gümüşi Alfa Romeo ve Toyota Corolla evin önüne park etmişti bile. Herkes onlardan önce varmıştı anlaşılan. Eve girmek istemeyen Aram dışarıda bahçede bekliyor, bir ağaca yaslanmış puro tüttürüyordu. İçerisi tabutun indirilmesini bekleyen misafirlerle kaynıyordu.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Eski konaktan içeri adımlarını attıklarında tıklım tıklım kadınlarla dolu olduğunu gördüler. Misafirlerin çoğu ölünün götürüldüğü birinci kattaki oturma odasına toplanmış olsa da bazıları bebek bezi değiştirmek, çocuklarını azarlamak, bu ani ölümün dedikodusunu yapmak ya da ikindi namazı kılmak için diğer odalara dağılmıştı. Çekilecek oda kalmadığından, Asya ile Armanuş mutfağa yollandılar. Orada da, ikram edilecek aşureleri tepsilere dizen teyzeleri buldular karşılarında.</span></p>

  <p class="duz" xml:lang="tr"><span class="duz1">“Gitti dağ gibi kardeşimiz. Dün var, bugün yok. Biçare annem mahvoldu valla. Nereden bilsin Mustafa için pişirdiği aşureleri oğlunun ölüsüne başsağlığına gelenlere ikram edeceğini?” diye iç çekti Cevriye Teyze ocağın yanından. Ağlamaktan gözleri şişmiş, sile sile burnu kıpkırmızı kesilmişti.</span></p>

  <p class="duz" xml:lang="tr"><span class="duz1">“Ya ya, sade o mu, Amerikalı gelin de perperişan yazık” dedi yanında dikilen Feride Teyze, gözlerini yerde bulduğu bir salça lekesinden ayırmadan. “Zavallıcığın bahtına bak abla. Sen tut elin Amerikası’ndan kalk, hayatında ilk kez İstanbul’a gel, sonra da daha</span> <span class="italik1">destur biz geldik</span> <span class="duz1">diyemeden kocanı kaybet gurbet elde. Ne kadermiş ya.”</span></p>

  <p class="duz" xml:lang="tr"><span class="duz1">Masada oturmuş kardeşlerini dinlerken bir yandan da abanoz ağızlığıyla sigara tellendiren Zeliha Teyze dumanını üfledikten sonra buz gibi bir sesle katıldı: “Muhtemelen şimdi Amerika’ya dönüp yeniden evlenir. Allah’ın hakkı üçtür derler. İkinciyle evlendiğine göre, üçüncüsü de gelir elbet. Merak ediyorum, bir Ermeni, bir de Türk’ten sonra sıra şimdi hangi millette?”</span></p>

  <p class="duz" xml:lang="tr"><span class="duz1">“Zelihaaaa! Şom ağızlı Zelihaaa! Yahu kadıncağız matemde, nasıl böyle şeyler söyleyebiliyorsun?” diye çattı Cevriye Teyze.</span></p>

  <p class="duz" xml:lang="tr"><span class="duz1">“Matem de bekâret gibidir” dedi Zeliha Teyze vakur bir edayla içini çekerek. “Öyle her önüne gelene verilmez, hak edene saklamak gerekir.”</span></p>

  <p class="duz" xml:lang="tr"><span class="duz1">Duydukları şeyden afallayan iki teyze tüyleri diken diken olmuş bir halde irkildiler.</span></p>

  <p class="duz" xml:lang="tr"><span class="duz1">“Taş kalpli seni...” diye mırıldandı içlerinden biri. Hangisi olduğunu ayırt etmek zordu. Zaten bir önemi de yoktu.</span></p>

  <p class="duz" xml:lang="tr"><span class="duz1">“Taşın bile kardeşi ölse dayanamaz kederinden dağılır, ufalanır... Ama sen...”</span></p>

  <p class="duz" xml:lang="tr"><span class="duz1">İşte Asya ile Armanuş, bu cümlenin ortasında mutfağa girdiler. Peşlerinde de acı acı miyavlayan Beşinci Sultan. Sanırsın ki günlerdir aç bilaç.</span></p>

  <p class="duz" xml:lang="tr"><span class="duz1">“Hadi kızlar, kediye yiyecek bir şey verelim yoksa bizi yiyecek valla” dedi Zeliha Teyze, konuyu değiştirip daha az kasvetli bir mecraya çekmeye çalışarak.</span></p>

  <p class="duz" xml:lang="tr"><span class="duz1">İşte o zaman, son yirmi dakikadır, çayı demleyip limonları dilimlemekle, tabakları durulayıp yenilerini hazırlamakla meşgul olan ama bir yandan da süregiden konuşmalara karışmadan kulak kabartan Banu Teyze, en küçük kız kardeşine dönüp, “Dur hele. Yapmamız gereken daha acil işler var” dedi.</span></p>

  <p class="duz" xml:lang="tr"><span class="duz1">Dedi ve bir çekmeceyi açtı. İçinden kocaman bir bıçak çıkardı. Herkesin şaşkın bakışları altında, tezgâhın üzerinde duran bir adet kelle soğanı tak diye ikiye kesti Banu Teyze. Sonra yarım soğanı alıp Zeliha Teyze’nin burnuna dayayıverdi.</span></p>

  <p class="duz" xml:lang="tr"><span class="duz1">“Hop hop. N’apıyosun ya?” Zeliha Teyze yerinden fırlamıştı.</span></p>

  <p class="duz" xml:lang="tr"><span class="duz1">“Ağlamana yardımcı oluyorum canım” dedi Banu Teyze bilgiç bilgiç başını sallayarak. “Ölü evinde ağlamazsan kendi kardeşlerin bile taş beller seni. Misafirse arkandan demediğini bırakmaz. Başkalarının seni böyle kupkuru görmesini istemezsin değil mi? Kendi başına kalınca ister yas tut ister oyna, kime ne, ama senin de iki damla gözyaşı dökmen lazım ölü evinde.”</span></p>

  <p class="duz" xml:lang="tr"><span class="duz1">“Ne yapıyorlar?” diye fısıldadı Armanuş Asya’ya dehşetle. Ama beriki ne cevap vereceğini bilemedi.</span></p>

  <p class="duz" xml:lang="tr"><span class="duz1">Böylece Zeliha Teyze elinde sigara, burnunda kesik soğanla kıpırtısız oturdu bir müddet, en avangard müzelerde dahi sergilenme şansı bulunmayan tuhaf bir heykel gibi. Eserin ismi:</span> <span class="italik1">Ağlamayı Bilmeyen Genç Kadın ve Yarım Soğan</span><span class="duz1">.</span></p>

  <p class="duz" xml:lang="tr"><span class="duz1">Nihayet geri çekildi. Yeşim rengi gözlerinden bir damla yaş geldi.</span></p>

  <p class="duz" xml:lang="tr"><span class="duz1">“Güzel!” dedi Banu Teyze gayet hoşnut. “Hadi şimdi gelin bakalım, içeri gitme vakti. Misafirler ev sahiplerinin nerde kaldığını merak etmiştir çoktan.”</span></p>

  <p class="duz" xml:lang="tr"><span class="duz1">Zeliha Teyze hürmetle baktı en büyük ablasına. Kimseyi saymadığı kadar sayar, kimseyi dinlemediği gibi dinlerdi onu. Bir zamanlar, kendi uydurduğu masalları anlatıp, hayali kurabiyelerle onu besleyen, daima güzel kızları prenslerle evlendiren, kendinden çok başkalarını düşünen, sarılıp gıdıklayarak, hiç kimsenin güldüremediği kadar güldüren, aralarında tastamam on iki yaş fark olan, ablalıktan ziyade “annelik” yapan büyük ablası...</span></p>

  <p class="duz" xml:lang="tr"><span class="duz1">“Peki!” diye razı oldu Zeliha Teyze. “Hadi gidelim.”</span></p>

  <p class="duz" xml:lang="tr"><span class="duz1">Bir kadın kafilesi halinde mutfaktan oturma odasına ilerlediler; önde dört teyze, arkada Armanuş ile Asya. Uygun adım vaziyette girdiler misafirlerle dolu, cesedin durduğu odaya.</span></p>

  <p class="duz" xml:lang="tr"><span class="duz1">Köşede, sarı saçları eşarpla örtülmüş, gözleri ağlamaktan torbalanmış, tombul vücudu yabancıların arasına sıkışmış, yabancı bir dille kuşatılmış Rose oturuyordu yer minderinde. Hemen Armanuş’a işaret edip yanına çağırdı.</span></p>

  <p class="duz" xml:lang="tr"><span class="duz1">“Amy neredeydin?” diye sordu ama cevap beklemeden devam etti: “Yalnız bırakma beni. Burada ne oluyor anlamıyorum. Cesede ne yapacaklarını öğrenebilir misin? Ne zaman gömecekler?”</span></p>

  <p class="duz" xml:lang="tr"><span class="duz1">Verecek cevabı olmayan Armanuş annesine biraz daha yaklaştı ve elini tuttu. “Anne, eminim ne yaptıklarını biliyorlardır.”</span></p>

  <p class="duz" xml:lang="tr"><span class="duz1">“Ama benim de hakkım bilmek. Ben onun ka-rı-sıy-dım” dedi Rose son kelimede tereddüt etmiş gibi duraklayarak. Ve âdeta ondan onay beklercesine, yatağın üzerindeki cansız bedene doğru çevirdi bakışlarını.</span></p>

  <p class="duz" xml:lang="tr"><span class="duz1">Oradaydı. Tam ortadaki divanın üzerinde. Boylu boyunca dümdüz uzatılmış, elleri göğsünde özenle kavuşturulmuştu. Göğüs kafesinin tam üstüne çelik bir bıçak konmuştu, vücudu şişmesin diye. Kararmış gümüş paralar yerleştirmişlerdi gözkapaklarının üzerine. Birkaç damla zemzem damlatmışlardı ağzının içine. Başının arkasında bakır bir tabakta sandal ağacı tütsüsü yakılıyordu. Tek bir pencere dahi açık, hatta aralık bile olmadığı halde, iki üç dakikada bir odadaki duman hareketlenip raks ediyordu, duvarların ardından sızan bir esintiyle sürüklenircesine. Duman evvela yükselip divanın üzerinde zikzaklar çiziyor, nihayet ölünün ayaklarına ulaştığında grimsi bir buluta dönüşüp dağılıyordu. Bazen de farklı bir rota takip ediyor, alıcı kuşlar gibi iniyordu cesedin üzerine, halkalar çize çize. Zaten keskin ve yakıcı olan sandal ağacı kokusu anbean öyle yoğunlaşıyordu ki, herkesin gözleri sulanıyordu. Umurunda değildi kimsenin, zaten ağlıyorlardı. Odanın içi hepsi de kadın, hepsi de gözyaşı dökmekte olan misafirlerle doluydu.</span></p>

  <p class="duz" xml:lang="tr"><span class="duz1">Bir kişi hariç.</span></p>

  <p class="duz" xml:lang="tr"><span class="duz1">Başköşede, âdeta sıkışmış bir halde, sakat imam oturuyordu. Yüksek sesle Kuran-ı Muciz’ul Beyan’ı okurken tam bir kendinden geçmişlikle sallanıp duruyordu. Aksamayan bir tempoyla okuyordu; hızlanıp hızlanıp aniden duruveren, nefesini kazanır kazanmaz yeniden hızlanan cüretkâr bir ritimle. Armanuş, imamın ufak tefek vücuduyla etrafını çevreleyen kadınların iriliği arasındaki bariz zıtlığa dikkatini vermemeye çalıştı. Adamın el parmaklarının bulunması gereken yerdeki boşluğa da bakmamaya uğraşıyordu bir yandan. Ama ne mümkün? İmamın iki elinde de birer buçuk parmak vardı sadece. Her iki eldeki kayıp üç buçuk parmağa ne olduğunu merak etmemek mümkün değildi. Öyle mi doğmuştu, çocukluğunda hastalık mı geçirmişti, yoksa sonradan mı kopmuşlardı acaba? Kaza mıydı yoksa kasıt mı? Hikâyesi her ne olursa olsun, bütün bu kadınların kendilerini imamın yanında bu kadar rahat hissetmelerinin bir sebebi de, adamın vücudundaki bu eksiklikti belki.</span></p>

  <p class="duz" xml:lang="tr"><span class="duz1">Mükemmelliğinin anahtarı namükemmel oluşundaydı. Pürüzsüz kutsiyetinin esrarı bizzat dünyevi kisvesindeki arızaydı. Yarım adamdı. Hem erkekti, şüphesiz, hem de öylesine kutsaldı ki, insan ona erkek gözüyle bakamazdı. Din adamıydı, şüphesiz, ama sakatlığı yüzünden ne kadar fani olduğunu görmezden gelmek imkânsızdı. Eşiklerin adamıydı. Ve eşiklerdeki bütün ruhlar gibi arada sıkışmış bir havası vardı. Her halükârda sakat imamın, zihninde Kuran’ın sayfalarını çevirmek için ne parmağa ihtiyacı vardı ne de ele. Hepsini belleğine kazımıştı, her suresini, harfi harfine.</span></p>

  <p class="duz" xml:lang="tr"><span class="duz1">Elif, lâm, vav... harf-i illeti de bilirdi harf-i mucizeviyi de. Parmağa, hatta göze dahi, ne hacet.</span></p>

  <p class="duz" xml:lang="tr"><span class="duz1">Sure aralarında imam, anlık molalar verip o mübarek kelimelerden ağzında kalan tada varmak istercesine ağzını şaplatıyordu. Alabildiğine çıkık âdemelması hızla inip kalkıyordu. Derken tekrar başlıyordu okumaya. Tek kelime Arapça bilmeyen ve nerde ne dendiğini mümkünü yok sezemeyen kadınların gene de yüreklerinin tellerinin titremesinin sebebi hikmeti işte bu inişli çıkışlı ritimdi. Gözyaşlarını tutamasalar da, imamın sesini bastıracak kadar yüksek sesle ağlamamaya gayret ederlerdi daima. Fazla alçak sesle de ağlamazlardı gerçi; akordu topluca yapılmış bir enstrüman gibiydi yas tutan kadınlar korosu.</span></p>

  <p class="duz" xml:lang="tr"><span class="duz1">İmamın yanında, en itibarlı ikinci mevkide, Cicianne oturuyordu; minnacık vücudu güneşe serilmiş, buruşmuş erik kurusu gibiydi. Öylesine susuz, öylesine buruş buruş. Her yeni gelen elini öpüp taziyelerini dile getiriyordu, ama Cicianne’nin onları duyup duymadığını anlamak zordu. Genelde elini her öpene şöyle bir bakıyordu alıcı gözle. Ama zaman zaman misafirlerden birine soruyla karşılık verdiği de oluyordu. “Sen kimsin canım?” diye soruyordu akrabalarına ya da ahir ömürlük arkadaşlarına, ya da “Bunca zaman nerelerdeydin, sakın bir daha arayı böyle açma hayırsız!” diye azarlıyordu hiç tanımadığı insanları. Alışılagelmiş sessizlikleri ile herkesi susturacak kadar beklenmedik cümleleri arasında bazı bazı duruyor, belirgin bir panikle gözlerini kırpıştırırken, yüzünde bomboş bir ifade peydahlanıyordu. Böyle anlarda bütün bu insanların neden oturma odasına doluştuklarına ve neden bu kadar ağlayıp sızladıklarına akıl sır erdiremiyordu. Yanakları neredeyse tümüyle içeri çökmüş, kına kızılı saçları eşarbının altından taşmış, saniyeden saniyeye değişen günbatımı gibi esrarengiz oturuyordu öylece.</span></p>

  <p class="duz" xml:lang="tr"><span class="duz1">Divan hareketsizdi, kadınlarsa sürekli hareket halinde. Divan beyazlara bürünmüştü, kadınların çoğu karalara. Divan sessizdi, kadınlar safi ses –ölülerin tam aksini yapmak, yaşamın gereği ve yaşadığının göstergesiymiş gibi.</span></p>

  <p class="duz" xml:lang="tr"><span class="duz1">Nice sonra bütün kadınlar ayağa kalkıp başlarını eğdiler. Yüzleri keder, hürmet, aynı zamanda merakla tetikte, imamın odadan çıkışını seyrettiler. Onu kapıya kadar uğurladıktan sonra tutup parmakları eksik ellerini öptü Banu Teyze. Defalarca teşekkür etti ve bol bol bahşiş verdi.</span></p>

  <p class="duz" xml:lang="tr"><span class="duz1">İmamın çıkmasıyla havayı keskin bir çığlığın deşmesi bir oldu. Kimsenin daha evvel gördüğünü hatırlamadığı tıknaz bir kadındı sesin müsebbibi. Çığlığı kulak zarlarını delen desibellere çıktı, bir anda yüzü kıpkırmızı kesildi, sesi hırıltılandı, bütün vücudu zangır zangır titremeye başladı. Öyle feci bir haldeydi ki, öyle acılı ve yaslı, diğerleri susup huşu içinde seyrettiler. Feryadı öyle dokunaklıydı ki, rol yaptığını bilmekle beraber, çok geçmeden diğer kadınlar da ona eşlik edip, kendilerini bırakıverdiler.</span></p>

  <p class="italik" xml:lang="tr"><span class="italik1">-ci ya da –cı takısı ekleyerek her şeye, yeni yeni meslekler icat edebilirsin Türkçede.</span></p>

  <p class="duz" xml:lang="tr"><span class="duz1">Tıknaz kadın ölü evine gelip ağlaması için tutulmuş bir</span> <span class="italik1">paralı yasçı</span> <span class="duz1">idi, hiç görmediği insanlar için kendini paralayabilecek biri.</span></p>

  <p class="duz" xml:lang="tr"><span class="duz1">Bu tarrakanın ortasında, matemin bu kadar gürültülü ve böyle kamusal bir hal almasını yadırgayan Rose oturuyordu tüyleri diken diken. Sürekli kaynaşan kalabalığın içine atılmış gibi hissediyordu kendini. Tam bir uyum ve şaşmaz bir akışkanlık vardı odada. Giden her misafirin yerine bir yenisi geliyordu. Koltuklara, kanepeye, yer minderlerine tünüyorlardı, omuzları değecek kadar yakın. Sessizce selamlaşıyor, konuşmadan anlaşıyorlardı. Tek başlarına son derece sessiz, birlikte yas tutarken son derece gürültücü olan bir dolu kadın. Rose bunlardan tedirgin oladursun, Armanuş yas töreninin kurallarını seçmeye başlamıştı bile: Evde yemek pişirilmediğini anlamıştı mesela; her misafir bir tepsi yemek getiriyordu onun yerine. Öyle ki mutfak tencerelerle, sahanlarla, türlü türlü tabaklarla dolmuştu. Görünürde tuz, et, içki yoktu. Kokular gibi sesler de denetim altındaydı. Müziğe izin yoktu; televizyona, radyoya... Aklına Johnny Cash düştü Armanuş’un. Johnny Cash düşünce de Asya. Sahi, neredeydi o?</span></p>

  <p class="duz" xml:lang="tr"><span class="duz1">Onu bir grup komşuyla çevrelenmiş halde kadife kanepenin köşesine ilişmiş buldu. Çenesini kaldırmış, kaşlarını çatmış, belli ki düşüncelere dalmıştı. Bakışları ölüye mıhlanmıştı. Ara ara, kuzguni saç tutamlarını çekiştiriyordu dalgın dalgın. Armanuş tam onun yanına gidecekti ki, Zeliha Teyze’nin usulca kızının yanına çöktüğünü ve anlaşılmaz bir yüz ifadesiyle kulağına bir şey fısıldadığını gördü.</span></p>

  <p class="duz" xml:lang="tr"><span class="duz1">Her ne dediyse Asya’nın yüzü döndü.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Divanda boylu boyunca uzanıyordu ölü.</span></p>

  <p class="duz" xml:lang="tr"><span class="duz1">Durmadan inleyip ağlayan kadınlar arasında sessizce oturuyordu Asya, yüzünden renk çekiliyordu. Yıllanmış bir sırrı fısıldıyordu Zeliha Teyze kulaklarına.</span></p>

  <p class="duz" xml:lang="tr"><span class="duz1">“Sana inanmıyorum” dedi Asya aniden hiddetlenerek.</span></p>

  <p class="duz" xml:lang="tr"><span class="duz1">“İnanmak zorunda değilsin” diye mırıldandı Zeliha Teyze alabildiğine sakin. “Ama sonunda sana bir açıklama yapmam gerektiği kafama dank etti. Şimdi yapmazsam bir daha yapamam. Ya şimdi söylemeliyim ya hiç. Öldü çünkü. Gömülmeden evvel bilmeye hakkın var...”</span></p>

  <p class="duz" xml:lang="tr"><span class="duz1">Hareket edebilmek için bu cümleyi duymayı bekliyormuş gibi ayaklandı Asya. Gözlerini cesetten ayırmadan ve hiç ama hiç kimseyi umursamadan, yürüdü divana doğru. Demek cennetin asma bahçeleri gibi mis kokulu, katıksız ve yemyeşil bir defne sabunuyla tepeden tırnağa temizlenen; ovulup, durulanıp, itinayla silinen; üç parçalı kefene sarılmadan evvel musalla taşının üzerinde kurumaya bırakılan ve ihtiyarların aynı gün ivedilikle gömülmesi konusundaki ısrarlı tavsiyelerine rağmen mezarlığa değil, bizzat Kazancı hanesine götürülmek üzere cenaze arabasına yerleştirilen; demek sandal ağaçlarıyla tütsülenen, ağzına zemzem suları damlatılan, çelik bir bıçak ve iki kararmış para altında hareketsiz boylu boyunca uzanan bu ceset, babasıydı.</span></p>

  <p class="duz" xml:lang="tr"><span class="duz1">Dayısı... babası... dayısı... babası...</span></p>

  <p class="duz" xml:lang="tr"><span class="duz1">Asya başını kaldırıp, Zeliha Teyze’ye baktı. Birden onun bunca zaman kendisine neden “teyze” denmesine itiraz etmediğini anladı.</span></p>

  <p class="duz" xml:lang="tr"><span class="duz1">Teyzesi... annesi... teyzesi... annesi...</span></p>

  <p class="duz" xml:lang="tr"><span class="duz1">Asya ölmüş babasına doğru bir adım attı. Bir adım daha. Duman yoğunlaşmıştı. Odanın bir yerlerinde Rose acıyla inledi. Sonsuz bir zincir halinde bütün diğer kadınlar da. Herkes ve her şey bir etki-tepki ve ezgi-ritim zinciriyle bağlıydı birbirine. İç içe geçmişti bütün hikâyeler, sahipleri ister fark etsin ister etmesin. Bu asla nihayete kavuşmayan silsilenin herhangi bir yerindeki bir atımlık hareket, zincirin başka bir yerinde bir eylem peydahlıyordu. Her yeni ses, başka bir yerde bir yankı doğuruyordu.</span></p>

  <p class="duz" xml:lang="tr"><span class="duz1">“</span><span class="italik1">Baba</span><span class="duz1">...” diye mırıldandı Asya.</span></p>

  <p class="duz" xml:lang="tr"><span class="duz1">Evvela kelam vardı, der İslamiyet, her türlü varoluştan ve varlıktan evvel kelam vardı.</span></p>

  <p class="duz" xml:lang="tr"><span class="duz1">Ne var ki Asya’nın indinde babasıyla ilişkisi-ilişkisizliği bunun tam aksini içerir gibiydi. İlk başta kelamın kendisi değil, bizzat yokluğu vardı. Telaffuz edilmemiş bir kelimeydi</span> <span class="italik1">baba</span><span class="duz1">. Yoktu. Yokluğu geliyordu her tür varoluştan ve varlıktan önce.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="alinti" xml:lang="tr"><span class="dar-paragraf-duz">Bir varmış bir yokmuş.</span></p>

  <p class="alinti" xml:lang="tr"><span class="dar-paragraf-duz">Uzun, çok uzun zaman önce, çok da uzak olmayan bir ülkede, evvel zaman içinde kalbur saman içinde, pireler berber develer tellal iken... ben babamın beşiğini tıngır mıngır sallar iken... dünya tepetaklak ve zamanın bir adaşı olan “dehr” dönüp duran bir halka, kuyruğunu yutan bir yılan iken, gelecek geçmişten daha ihtiyar, geçmiş yeni ekilmiş tarlalar kadar ter-ü taze iken...</span></p>

  <p class="alinti" xml:lang="tr"><span class="dar-paragraf-duz">Bir varmış bir yokmuş. Tanrı’nın mahlukları tahıl kadar çokmuş; fazla konuşmak günahmış.</span></p>

  <p class="alinti" xml:lang="tr"><span class="dar-paragraf-duz">Günahmış çünkü haddinden fazla konuşursan hatırlamaman gerekenleri hatırlayabilir, anlatmaman gerekenleri anlatmaya başlayabilirsin. Her ailede sırlar vardır saklı kalması gereken. Her ailenin günahları vardır kabir defterlerine kaydedilen.</span></p>

  <p class="alinti" xml:lang="tr"><span class="dar-paragraf-duz">Olur da eline geçirirsen o defterlerden birini, orada rastgelebilirsin söze dökülmeyecek olana.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Potasyum siyanid saydam bir bileşiktir. Potasyum tuzu ve hidrojen siyanid elementlerinden mürekkeptir. Şekere benzer bir parça ve gayet kolay çözülür suda. Bazı başka zehirli bileşiklerin aksine bariz bir kokusu vardır. Hoş bir koku...</span></p>

  <p class="duz" xml:lang="tr"><span class="duz1">Badem gibi kokar bu zehir. Acı badem gibi.</span></p>

  <p class="duz" xml:lang="tr"><span class="duz1">Bir kâse aşure, olur ya kavrulmuş fındıkların ya da nar tanelerinin yanı sıra potasyum siyanid damlalarıyla da süslenirse, bu ikinci maddenin varlığını tespit etmek zordur. Ne de olsa aşurenin doğal malzemeleri arasında da badem vardır. Yiyen, kokuyu yadırgamaz. Son ana kadar neyi kaşıklamakta olduğunu anlamaz.</span></p>

  <p class="duz" xml:lang="tr"><span class="duz1">“Sen ne yaptın efendim” diye cırladı Ağulu Bey. “Dünyanın gidişatına müdahale ettin!”</span></p>

  <p class="duz" xml:lang="tr"><span class="duz1">Banu Teyze ruj yüzü görmemiş dudaklarını kemirdi. “Ettim ya” dedi yanaklarından yaşlar süzülürken. “Ona aşureyi ben verdim, ama yiyip yememek kendi bileceği şeydi. Ne yaptığını biliyordu benim kardeşim! Azrail’in onu kırk birinden evvel bulacağını, Çin-i Maçin’e dahi kaçsa bu sefer de orada enseleyeceğini biliyordu. Ecel gelip almadan, o attı ilk adımı. Böylesinin daha yeğ olacağına karar verdi. Mazinin külfetiyle yaşamaktan daha haysiyetli değil mi böylesi? Tercih kendisinindi.”</span></p>

  <p class="duz" xml:lang="tr"><span class="duz1">“Öyle bile olsa bu senin günahını hafifletir mi efendim?” dedi Ağulu Bey.</span></p>

  <p class="duz" xml:lang="tr"><span class="duz1">“Hafifletmez elbet” dedi Banu Teyze kısık bir sesle. “Karışmamalıydım. Dayanamadım. Gaipten gelen bilgi neye yarar o bilgiyle bu cihanda bir şeyler yapamadıktan sonra? Terazi niye yapılmış, adil tartsın diye. Kalem niye yaratılmış, yazsın da iz bıraksın diye. Kitap niye yazılmış, şimdiki nesiller atalarının hatalarından ders alsın diye.</span> <span class="italik1">Allahım hafızamı kaybetmekten koru.</span> <span class="duz1">Unutkanlık hastalığı için okunacak duayı veren Rabbim, silinmeyen hafıza için de bir dua verseydi ya bana. Bildiklerimin ağırlığı altında ezilmemek için...”</span></p>

  <p class="duz" xml:lang="tr"><span class="duz1">“Sanmam ki Allah seni affetsin” dedi Ağulu Bey keyifle ve kibirle.</span></p>

  <p class="duz" xml:lang="tr"><span class="duz1">“Haklısın. Faziletli kulların arasından kovuldum artık sonsuza kadar. Ama Allah’ın bildiğini cininden niye saklayayım, Rabbim biliyor ya, zerre pişmanlık yok yüreğimde.”</span></p>

  <p class="duz" xml:lang="tr"><span class="duz1">“Ya Ermeni kız? Ona babaannesinin sırrını söyleyecek misin?” diye sordu Şekerşerbet Hanım, efendisinin ağlamasını çaresizlikle seyrederken.</span></p>

  <p class="duz" xml:lang="tr"><span class="duz1">“Söyleyemem. Taşıyamaz, yük olur yavrucağa. Hem inanmaz bana.”</span></p>

  <p class="duz" xml:lang="tr"><span class="duz1">“Hayat tesadüflerden ibarettir, efendim.” Bunu söyleyen Ağulu Bey’di gene.</span> <span class="italik1">Tesadüfler tesadüfi midir yoksa tevafuki mi?</span></p>

  <p class="duz" xml:lang="tr"><span class="duz1">“Ona hikâyeyi anlatmayacağım. Ama bunu ona vereceğim” dedi Banu Teyze çekmeceyi açıp nar broşu mahfazasından çıkararak.</span></p>

  <p class="duz" xml:lang="tr"><span class="duz1">İnsanlar ikiye ayrılır: Beşikten mezara sabitkadem bir isimle anılanlar, yani içine doğdukları hakikate uygun, kimliğe sadık kalanlar; bir de isimlerini koruyamayanlar, yani harfleri yapboz, ruhları arızalı olup da durmadan yeni adlar ve lakaplar alanlar, isim bolluğunda tarifsiz kalanlar.</span></p>

  <p class="duz" xml:lang="tr"><span class="duz1">Bir zamanlar bu broşun sahibi olan Şuşan Nine, bir değil birden fazla ismi olanlardandı. Birbiri ardına isimler almaya, hayatının her yeni safhasında bir önceki ismini bırakmaya yazgılı bir göçmen ruh. Şuşan İstanbuliyan olarak doğmuş, Şermin 626 olmuş, Şermin Kazancı’ya dönüşmüş, nihayet Şuşan Çakmakçıyan olarak vefat etmişti. Edindiği her yeni isimle birlikte bir yanını sonsuza kadar kaybetmişti.</span></p>

  <p class="duz" xml:lang="tr"><span class="duz1">Rıza Selim Kazancı, mahir bir işadamı, örnek bir vatandaş ve sevecen bir kocaydı. Cumhuriyet döneminin başlangıcında, ulusun bütün yurdu donatacak kadar bol bayrağa ihtiyaç duyduğu bir zamanda, kazancılığı bırakıp bayrak imalatına geçecek kadar ileri görüşlüydü. Bu sayede ileride İstanbul’daki en zengin işadamlarından biri olacaktı. Yetimhaneyi o sıralarda ziyaret etmişti; müdürüyle toplu bir alımı müzakere etmek için. Orada, loş koridorda, din değiştirmiş bir Ermeni kızı gördü. Tesadüfen öğrendi bu kızcağızın iki cihanda en çok saygı ve bağlılık duyduğu adamın, Levon Usta’nın yeğeni olduğunu. Ustasının ailesine yardım etme sırasının kendisine geldiğini düşündü. Yine de çok sayıda ziyaretten sonra ona evlenme teklif ettiğinde bunu salt iyilik olsun diye değil, âşık olduğu için yapacaktı.</span></p>

  <p class="duz" xml:lang="tr"><span class="duz1">Rıza Selim karısının geçmişini geride bırakabileceğine emindi. Ona karşı müşfik davranırsa, bir çocuk ve harika bir ev verirse, yarasının yavaş yavaş iyileşeceğine inanıyordu. Ruhsal nekahet zaman meselesiydi. İnanıyordu ki kadınlar ilk çocuklarını doğurduktan sonra kendi çocukluklarının yükünü taşımayı bırakırlar. Öylesine emindi kendinden, sevgisinden... Bu yüzden de karısının ağabeyiyle kaçıp Amerika’ya gitmek için onu terk ettiği haberini aldığında önce bu habere inanmayı reddetti, sonra da karısını reddetti.</span></p>

  <p class="duz" xml:lang="tr"><span class="duz1">Şuşan, Kazancı ailesinin kayıtlarından silindi, kendi oğlunun belleğinden de.</span></p>

  <p class="duz" xml:lang="tr"><span class="duz1">Levon ya da Levent adını almak Şuşan’ın oğlu için bir şey değiştirmemişti. Her halükârda ismiyle müsemma olamadı. Hırçın ve haşin bir adamdı. Evin dışında olabildiğince medeni ve selis huylu ama dört kızı ile oğluna karşı her daim sert ve zalim.</span></p>

  <p class="duz" xml:lang="tr"><span class="duz1">Hikâyeler birbiriyle öyle iç içedir ki nesiller önce vuku bulmuş hadiseler şimdiki zamanın tümüyle alakasız gelişmelerine etki eder. Geçmiş geçip gitmez kolay kolay. Levent Kazancı o kadar otoriter ve baskıcı bir baba olmasa, tek oğlu Mustafa bambaşka biri olmaz mıydı? Nesiller önce 1915’te Şuşan yetim kalmasa, 2005’te Asya diye bir piç olur muydu?</span></p>

  <p class="duz" xml:lang="tr"><span class="duz1">Hayat iç içeliklerden ibarettir ve tesadüf ile tevafuk aynı şey değildir. Bazen bunu idrak edebilmek için insana kötü bir cin gerekir.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Akşama doğru Zeliha Teyze bahçeye çıktı. Bütün purolarını çoktan tüttürmüş olan Aram hâlâ orada bekliyordu.</span></p>

  <p class="duz" xml:lang="tr"><span class="duz1">“Çay getirdim” dedi. Mart rüzgârı yüzlerini okşarken, uzaklardan denizin, yeşeren otların ve zamansız açmak üzere olan badem çiçeklerinin kokularını getirdi.</span></p>

  <p class="duz" xml:lang="tr"><span class="duz1">“Teşekkür ederim sevgilim” dedi Aram. “Ne güzel bardak bu böyle.”</span></p>

  <p class="duz" xml:lang="tr"><span class="duz1">“Beğendin mi?” Zeliha Teyze bardağı elinde çevirirken, yüzü bir hatırayla aydınlandı. “Ne tuhaf. Şimdi fark ettim. Bu bardak takımını tam yirmi yıl önce almıştım. Çok tuhaf!”</span></p>

  <p class="duz" xml:lang="tr"><span class="duz1">“Tuhaf olan ne?” diye sordu Aram. Tam o anda bir yağmur damlası başına düştü.</span></p>

  <p class="duz" xml:lang="tr"><span class="duz1">“Hiç” dedi Zeliha Teyze, sesi alçalmıştı. “Bu kadar dayanacağını düşünmemiştim hiç. Çok kolay kırılıyorlar diye itimat etmedim hiçbir zaman bu bardaklara. Ama bak, nasıl da haksız çıkardılar beni. Dayanıyorlarmış işte. Çay bardakları bile!”</span></p>

  <p class="duz" xml:lang="tr"><span class="duz1">Birkaç dakika sonra Beşinci Sultan pencereden atladı; midesi dolu, gözleri mahmur, hareketleri yavaş. Etraflarında bir daire çizdikten sonra Zeliha Teyze’nin yanına kıvrıldı. Bir müddet titizlikle patisini yaladı, tüylerindeki kirleri ayıkladı. Oracıkta kıvrılıp uyumaya hazırlanmıştı ki aniden bir şey tarafından dürtülmüşçesine yerinde sıçradı. Dinginliği neyin bozduğunu anlamak için merakla etrafına bakındı. Cevap yerine ılık bir damla indi burnuna. Sonra bir damla daha, bu seferki başına. Derin bir memnuniyetsizlikle ağır ağır kalktı, gerindi. Bir damla daha. Hoşnutsuz, irkildi. Süratle eve yollandı.</span></p>

  <p class="duz" xml:lang="tr"><span class="duz1">Belki dünyanın kurallarını bilmiyordu kedi. Gökyüzünden düşen hiçbir şeye küfredilmemesi gerektiğini tembihleyen olmamıştı ona. Kimse dememişti, ne yağarsa yağsın tepene semadan, kabulündür.</span></p>

  <p class="duz" xml:lang="tr"><span class="duz1">Buna yağmur da dahil.</span></p>
</body>
</html>
