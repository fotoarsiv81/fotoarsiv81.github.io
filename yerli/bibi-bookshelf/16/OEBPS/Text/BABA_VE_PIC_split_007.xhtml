<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BABA_VE_PIC.xhtml</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  @font-face {
    font-family: Serif12 Beta;
    font-style: italic;
    font-weight: bold;
    src: url(../Fonts/Serif12Beta-BoldItalic0001.ttf)
    }
  @font-face {
    font-family: Times New Roman;
    font-style: normal;
    font-weight: normal;
    src: url("Fonts/Times New Roman")
    }
</style>
</head>

<body class="calibre">
  <h1 class="bolum-ismi" id="toc-anchor-7" xml:lang="tr"><span class="bolum-ismi1">Sekizinci bölüm</span></h1>

  <h2 class="bolum-ismi-2-satir" id="toc-anchor-25" xml:lang="tr"><span class="bolum-ismi1">Çamfıstığı</span></h2>

  <p class="duz" xml:lang="tr"><span class="duz1">“Nasıl oluyor da hâlâ uyuyor?” diye sordu Asya çenesiyle yatak odasını göstererek. Havaalanından döndüklerinde, teyzelerinin onun yatağının karşısına ikinci bir yatak koyduklarını ve bu çatı altındaki yegâne mahremiyet alanını bozarak, “kızların odası”na çevirdiklerini öğrendiğinde gıcık olmuştu. Ya mütemadiyen ona işkence etmenin yeni yollarını aradıklarından, ya bu odanın manzarası daha iyi olduğu ve misafir üzerinde iyi bir izlenim bırakmak istediklerinden, ya da UDKHTP –Uluslararası Dostluk ve Kültürel Hoşgörüyü Teşvik Projesi– dahilinde kızları bir araya getirmek için bir fırsat olarak gördüklerinden ikisini aynı odaya yerleştirmişlerdi. Özel alanını bir yabancıyla paylaşmak için en ufak bir istek duymamasına rağmen misafirin önünde duruma itiraz edemeyen Asya, bu kumpasa dişlerini sıkarak razı olmuştu. Ama tahammülü azalıyordu. Amerikalı kızı yatak odasına yerleştirdikleri yetmiyormuş gibi Kazancı kadınları şeref konuğu gelmeden yemeğe başlamamaya da kararlı görünüyordu. Yirmi dakikada bir birisi kalkıp mercimek çorbasını ve etli yemeği ısıtıyor, tencereleri bir mutfağa bir oturma odasına taşıyor, bu arada Beşinci Sultan da yalvaran miyavlamalarla kokuyu takip ediyordu. Sandalyelerine yapışmış, alçak sesle televizyon seyreder ve fısıltıyla konuşur vaziyette kalakalmışlardı. Yine de bu arada yemeklerden ufak ufak tırtıkladıkları için –Beşinci Sultan hariç– herkes bir oturuşta yiyeceğinden fazlasını yemişti.</span></p>

  <p class="duz" xml:lang="tr"><span class="duz1">“Belki uyanmıştır da utandığı için yataktan kalkamıyordur. Gidip bir baksam mı acaba?” diye sordu Asya.</span></p>

  <p class="duz" xml:lang="tr"><span class="duz1">“Otur oturduğun yerde küçükhanım. Bırak kız uyusun!” Zeliha Teyze tek kaşını kaldırmıştı.</span></p>

  <p class="duz" xml:lang="tr"><span class="duz1">Bir gözünü ekrandan diğerini kumandadan ayırmayan Feride Teyze de ona katıldı: “Uykuya ihtiyacı var. Jet-lag duymadın mı sen jet-lag! Uyku düzeni şaştı kızcağızın. Okyanus akıntılarının üzerinden geçti.”</span></p>

  <p class="duz" xml:lang="tr"><span class="duz1">“Çifte standart diye buna denir. Misafire gelince aman bırak uyusun, bana gelince bir pazar sabahı bile istediğim gibi kalamam yatakta” diye söylendi Asya, ama kimse ona laf yetiştirmeye niyetli olmadığından bu sefer dirençle karşılaşmadı.</span></p>

  <p class="duz" xml:lang="tr"><span class="duz1">“Şışşş, sus sus başladı” dedi Feride Teyze heyecanla. Beklediği programın belirmesi şerefine televizyonun sesini açtı:</span> <span class="italik1">Çırak</span><span class="duz1">. Türk Donald Trump’ının, vecit sessizliğiyle, harika bir Boğaziçi Köprüsü manzarası gören geniş bürosunun parlak, saten perdeleri arkasından çıkışını seyrettiler. Emrine amade iki takıma üstünkörü, yukarıdan alan bir bakışla baktıktan sonra onları bekleyen vazifeyi anlattı. Takımların bir maden suyu şişesi tasarlamaları, bunlardan doksan dokuz tane imal etmenin bir yolunu bulmaları, sonra şehrin en lüks muhitlerinden birinde olabildiğince hızlı ve pahalıya satmaları gerekiyordu.</span></p>

  <p class="duz" xml:lang="tr"><span class="duz1">“Aman ne zor ne zor. Ben buna görev demem” dedi Asya yüksek sesle. “Kolaysa bu yarışmacıları İstanbul’un en dindar, muhafazakâr mahallesine göndersinler, aynı şişelerin içine kırmızı şarap koydurup sattırsınlar, o zaman görelim.”</span></p>

  <p class="duz" xml:lang="tr"><span class="duz1">“Tövbe tövbe” diye çıkıştı Banu Teyze ve içini çekti –yeğeninin sürekli dinle ve dindarlıkla dalga geçmesinden rahatsız olduğu için. Gerçi Asya’nın bu açıdan kime çektiğini gayet iyi görüyordu. Eğer zındıklık da meme kanseri ya da şeker hastalığı gibi genetik olarak anneden kıza geçen bir şeyse, düzeltmeye çalışmanın ne faydası vardı ki? Bu yüzden tekrar içini çekti.</span></p>

  <p class="duz" xml:lang="tr"><span class="duz1">Teyzesinde yarattığı üzüntüyü umursamayan Asya omzunu silkti: “İyi de neden olmasın? Şu kişiliksiz Amerikan taklidi programdan çok daha sahici ve yaratıcı olurdu. Batı’dan alınan teknik malzemeyi yerel kültürün özellikleriyle harmanlamalı, değil mi ya? Yoksa ham bir taklitten başka ne kalır elimizde? Bu yüzden de yarışmacılardan mesela Müslüman mahallesinde domuz eti satmalarını istemeli. Al işte, ben ona zorluk derim. Gör bakalım o zaman pazarlama stratejilerini.”</span></p>

  <p class="duz" xml:lang="tr"><span class="duz1">Kimsenin bunun üzerine yorum yapmasına fırsat kalmadan yatak odasının kapısı gıcırdayarak açıldı ve biraz çekingen, biraz sersemlemiş halde Armanuş Çakmakçıyan dışarı çıktı. Açık renk bir kot pantolon ve vücut hatlarını saklayacak kadar bol ve uzun mavi bir sweatshirt giymişti. Türkiye’ye gelmek üzere eşyalarını toplarken yanına nasıl giysiler alması gerektiğini uzun uzun düşünmüş ve tutucu bir yerde göze batmamak için en mazbut giysilerini almıştı. Bu yüzden de İstanbul’da havaalanında Zeliha Teyze’nin fahiş kısalıktaki eteği, ondan da fahiş yükseklikteki topuklarıyla karşılanmak, Armanuş’un üzerinde hafif bir şok etkisi yaratmıştı. Ama daha da irkiltici olan, başörtüsü ve uzun elbisesiyle Banu Teyze’yle tanışmak, ne kadar dindar olduğunu, günde beş vakit namaz kıldığını öğrenmekti. Görünüşlerindeki ve belli ki kişiliklerindeki keskin tezata rağmen iki kadının aynı çatı altında yaşayan iki kardeş olmaları Armanuş’un daha epey boğuşması gereken bir bilmeceydi.</span></p>

  <p class="duz" xml:lang="tr"><span class="duz1">“</span><span class="italik1">Welcome, welcome</span><span class="duz1">” diye neşeyle bağırdı Banu Teyze ama İngilizce kelimeleri tükendiğinden dilinin ucunda sormak istedikleriyle öylece kalıverdi.</span></p>

  <p class="duz" xml:lang="tr"><span class="duz1">Yabancının nasıl koktuğunu merak eden Beşinci Sultan, Armanuş’un etrafında bir halka çizdi; terliklerini kokladıktan sonra ilginç bir şey olmadığına karar verdi.</span></p>

  <p class="duz" xml:lang="tr"><span class="duz1">“Afedersiniz, nasıl bu kadar uyudum anlamıyorum” diye kekeledi Armanuş ağır çekim İngilizceyle. Pek çok Amerikalı gibi o da yabancılarla konuşurken sesini yükseltiyordu, İngilizcenin yabancısı olmak sağırlık alametiymiş gibi.</span></p>

  <p class="duz" xml:lang="tr"><span class="duz1">“Tabii evladım, vücudunun ihtiyacı vardı. Uzun bir yolculuk” dedi Zeliha Teyze. Ahenkli ama bozuk bir aksanı olduğu, vurguyu yanlış hecelere koyduğu halde kendini İngilizce ifade ederken oldukça rahat görünüyordu. “Acıkmadın mı? Umarım Türk yemeklerini seversin.”</span></p>

  <p class="duz" xml:lang="tr"><span class="duz1">“Yemek” kelimesini var olan bütün dillerde tanımaya muktedir olan Banu Teyze, yeniden ısıtılan mercimek çorbasını getirmek için mutfağa koştu. Beşinci Sultan minderinin üzerinden kalktığı gibi talepkâr miyavlamalarla peşinden gitti.</span></p>

  <p class="duz" xml:lang="tr"><span class="duz1">Armanuş kendisine ayrılan iskemleye otururken odayı gözden geçirdi. Hızla bakındı etrafına, bazı yerlerde duraklayarak: içinde kahve fincanları, çay bardakları, çeşitli antikalar olan, cam kapaklı, oymalı gül ağacı dolap, duvara dayalı eski piyano, yerdeki kıymetli halı, sehpaların, kadife koltukların hatta televizyonun üzerinde göze çarpan tığ işi örtüler, balkon kapısının yanındaki süslü kafesinde şakıyan kanarya, duvarlardaki resimler –gerçek olamayacak kadar mükemmel bir kır manzarası–, her yaprağında Türkiye’nin farklı bir kültürel ve doğal güzelliğinin fotoğrafı olan bir takvim, nazar boncukları, üzerlikler ve bir de çerçevede görülmeyen kalabalığa melon şapkasını sallayan, smokinli bir Atatürk portresi vardı duvarda. Bütün oda nesnelerle ve yadigârlarla doluydu –capcanlı renkler, mavi, vişneçürüğü, deniz yeşili, turkuvaz. Armanuş’a ışıl ışıl göründü içerisi, öyle ki neredeyse bu lambaların dışında bir yerlerden, belki de zeminden, mistik bir ışığın geldiğine inanacaktı.</span></p>

  <p class="duz" xml:lang="tr"><span class="duz1">Armanuş daha sonra artan bir ilgiyle masadaki yemeklere baktı. “Ne harika bir sofra” dedi gülerek. “En sevdiğim yemekler. Humus, babaganuş, sarma... aaa çürek de pişirmişsiniz!”</span></p>

  <p class="duz" xml:lang="tr"><span class="duz1">“Aaaa,</span> <span class="italik1">do you speak Turkish</span><span class="duz1">?” diye hayretle baktı Banu Teyze, elinde dumanı tüten tencereyle ve peşinde Beşinci Sultan’la içeri girerken.</span></p>

  <p class="duz" xml:lang="tr"><span class="duz1">Armanuş bu beklentiyi boşa çıkarmaktan üzgünmüş gibi yarı ciddi yarı şaşkın başını iki yana salladı. “Hayır. Türk dilini konuşamıyorum maalesef ama sanırım Türk mutfağını konuşabiliyorum.”</span></p>

  <p class="duz" xml:lang="tr"><span class="duz1">Son söyleneni anlayamayan Banu Teyze umutsuzca Asya’ya döndü ama onun çevirmenlik yapmaya niyeti yok gibiydi; kendini tümüyle alaturka Donald Trump’ın ekiplerine verdiği yeni vazifeyi tenkide adamıştı. Yarışmacılardan bu sefer de tekstil sanayiine dalmaları ve Fenerbahçe’nin sarı lacivert formasını yeniden tasarlamaları istenmişti. Takım oyuncularının en çok oy verdiği tasarım yarışmayı kazanacaktı. Asya bu görev için de bir alternatif düşünmüştü ama bu sefer fikrini kendine sakladı. Artık konuşmak gelmiyordu içinden. Doğrusu Amerikalı kız beklediğinden çok daha güzel çıkmıştı; hoş, bir şey beklediği de yoktu ya. Ne var ki havaalanında karşılayacakları kızın aptal bir sarışın olacağını düşünmüş, öyle ummuştu içten içe. Oysa hiç de öyle görünmüyordu bu kız. Bir ağırlık vardı hallerinde, üzerinde...</span></p>

  <p class="duz" xml:lang="tr"><span class="duz1">Nedenini bilmeden, bilmeye de çalışmadan Asya bu misafirle takışmak istiyordu, ama buna niyeti olsa bile enerjisi yoktu. Her halükârda kararlıydı. Şu vıcık vıcık “Türk misafirperverliği” gösterisinden olabildiğince uzak duracaktı.</span></p>

  <p class="duz" xml:lang="tr"><span class="duz1">“Anlatsana” dedi Feride Teyze, Amerikalı kızın saç biçimini incelemeyi bitirip, fazla sade bulduktan sonra. “Amerika nasıl?”</span></p>

  <p class="duz" xml:lang="tr"><span class="duz1">Uzak durmaktaki kararlılığına rağmen bu sorunun saçmalığı Asya’nın vakarını kaybetmesine yetti. Teyzesine alaycı bir tebessümle baktı. Ama Armanuş, bu soruyu gülünç bulduysa da, hiç belli etmemişti. Belli ki teyze hala takımıyla arası iyiydi. Uzmanlık alanıydı onlarla nasıl konuşulacağı. Sağ yanağı, içindeki humus lokmasıyla hafiften şişkin bir halde cevap verdi: “Amerika güzel. Ama tabii çok büyük bir ülke. İnsanın nerede yaşadığına bağlı olarak farklı farklı Amerikalar var.”</span></p>

  <p class="duz" xml:lang="tr"><span class="duz1">“Sorun bakayım Mustafa nasılmış?” dedi Gülsüm Nine, anlamadığı son lakırdıları bir kenara iterek.</span></p>

  <p class="duz" xml:lang="tr"><span class="duz1">“İyi, çok çalışıyor” dedi Armanuş bir taraftan Zeliha Teyze’nin sözlerini tercüme eden ahenkli sesini dinleyerek. “Güzel bir evleri, iki köpekleri var. Çöl müthiş. Arizona’da hava hep güzeldir, güneşli...”</span></p>

  <p class="duz" xml:lang="tr"><span class="duz1">Çorbalar içilip zeytinyağlılar azar azar yendikten sonra, Gülsüm Nine ve Feride Teyze mutfağa gidip iki koca tepsiyle geri döndüler. Yüklendikleri tabakları masaya koydular.</span></p>

  <p class="duz" xml:lang="tr"><span class="duz1">“Pilav” dedi Armanuş gülerek ve yemekleri incelemek için öne eğildi, “Turşi ve...”</span></p>

  <p class="duz" xml:lang="tr"><span class="duz1">“Oooo” dedi teyzeler hep bir ağızdan, misafirlerinin Türkçeye hâkimiyetinden etkilenmişlerdi.</span></p>

  <p class="duz" xml:lang="tr"><span class="duz1">Armanuş aniden masaya getirilen son yemeği gördü. “Keşke ninem bunu görseydi, harika, kaburga...”</span></p>

  <p class="duz" xml:lang="tr"><span class="duz1">“Oooo” diye yankıladı koro. Asya bile merakla dikildi.</span></p>

  <p class="duz" xml:lang="tr"><span class="duz1">“Amerika’da var çok Türk lokantası?” diye sordu Cevriye Teyze.</span></p>

  <p class="duz" xml:lang="tr"><span class="duz1">“Aslında ben bu yemekleri Ermeni mutfağının da bir parçası oldukları için biliyorum” dedi Armanuş ağır ağır. Kendini bu aileye, Mustafa’nın üvey kızı Amy, San Francisco’dan gelen Amerikalı bir kız olarak takdim ettiğinden, kimliğinin geri kalan bölümünü ağır ağır ifşa etmeyi planlamıştı. Ancak karşılıklı güven tesis edildikten sonra açıklayacaktı Ermeni olduğunu. Ama daha şimdiden planlarını aksatıyor, kestirmeden son sürat sadede gidiyordu.</span></p>

  <p class="duz" xml:lang="tr"><span class="duz1">Gergin ama aynı ölçüde kendinden emin bir ruh haline giren Armanuş, sırtını dikleştirdi ve herkesin nasıl tepki verdiğini görmek için masayı bir uçtan bir uca süzdü. Yüzlerinde gördüğü boş ifade onu daha fazla açıklama yapmaya zorladı:</span></p>

  <p class="duz" xml:lang="tr"><span class="duz1">“Şey, ben Ermeni’yim de... yani Ermeni-Amerikalıyım.”</span></p>

  <p class="duz" xml:lang="tr"><span class="duz1">Kelimeler bu sefer tercüme edilmedi. Buna gerek yoktu. Dört teyze aynı anda tebessüm etti; ama her biri kendine göre: Birincisi kibarca, ikincisi kaygıyla, üçüncüsü merakla, dördüncüsü dostça. Ama en gözle görülür tepki Asya’dan gelmişti.</span> <span class="italik1">Çırak</span> <span class="duz1">programını seyretmeyi bırakmış, ilk kez hakiki bir ilgiyle misafire bakıyordu. Bir farklılık vardı bu kızda. “İslam ve Kadın” konulu bir tez araştırması olmayabilirdi buraya gelme sebebi.</span></p>

  <p class="duz" xml:lang="tr"><span class="duz1">“Demek öyle!” Asya ağzını ilk kez açmış dirseklerini masaya dayayarak öne eğilmişti. “Söylesene</span> <span class="italik1">System of a Down</span><span class="duz1">’un bizden nefret ettiği doğru mu?”</span></p>

  <p class="duz" xml:lang="tr"><span class="duz1">Armanuş onun neden bahsettiğini anlamadığı için gözlerini açıp kapamakla yetindi. Şöyle bir etrafı kolaçan edince bu şaşkınlıkta yalnız olmadığını, teyzelerin de anlamamış göründüğünü fark etti.</span></p>

  <p class="duz" xml:lang="tr"><span class="duz1">“Ya, benim çok sevdiğim bir rock topluluğu var. Müzisyenler Ermeni de. İşte Türklerden nefret ettiklerine, hiçbir Türk’ün müziklerini dinlemesini istemediklerine dair şehir efsaneleri dolaşıyor ortalıkta, ben de merak ettim” dedi Asya isteksiz isteksiz. Bu kadar alakasız bir gruba bu bilgileri sunmaktan hoşnutsuz omzunu silkti.</span></p>

  <p class="duz" xml:lang="tr"><span class="duz1">“Ben o grubu pek bilmiyorum” dedi Armanuş dudaklarını büzerek. Tuhaf ama o anda aniden yabancılığını duyumsadı. Ne arıyordu bu hiç bilmediği yerde hiç tanımadığı insanların arasında? Kendini burada cılız ve kırılgan hissetti birdenbire. “Ailem İstanbulluymuş, yani ninem...” Hikâyeyi daha iyi anlatmak için ihtiyar bir modele ihtiyaç duyuyormuş gibi parmağıyla Cicianne’yi işaret etti.</span></p>

  <p class="duz" xml:lang="tr"><span class="duz1">“Sorun bakalım soyadları neymiş?” diyerek Asya’yı dürtükledi Gülsüm Nine, gelmiş geçmiş bütün İstanbul ailelerinin kayıtlarının tutulduğu gizli bir arşivin anahtarı elindeymiş gibi.</span></p>

  <p class="duz" xml:lang="tr"><span class="duz1">“Çakmakçıyan” cevabını verdi Armanuş, soru kendisine tercüme edildikten sonra. “İsterseniz bana Amy diyebilirsiniz ama esas ismim Armanuş Çakmakçıyan.”</span></p>

  <p class="duz" xml:lang="tr"><span class="duz1">İsmi tanıdık bulan Zeliha Teyze’nin yüzü aydınlandı. “Bu dil kuralı bana hep ilginç gelmiştir. Biz Türkler meslek yaratmak için bulduğumuz her kelimeye –cı –ci eki takarız. Bizim soyadımız mesela; Kazan-cı.”</span></p>

  <p class="duz" xml:lang="tr"><span class="duz1">Dikenli, ağulu bir anı nüksetti zihninde. Geçmişte bir yerlerde sıkışmış bir anı: sokaktan geçen bir “kirazcıııı”, içeride, bembeyaz bir muayanehanede, “kürtajcııı” diye kelime üreten bir genç kadın. Hızla savuşturdu zihninden bu meşum hatırayı. Sesinde zoraki bir şevkle Armanuş’a döndü: “Demek Ermeniler de aynı şeyi yapıyor. Çakmak... Çakmakçı, Çakmakçı-yan.”</span></p>

  <p class="duz" xml:lang="tr"><span class="duz1">“Desenize ortak bir noktamız daha var” dedi Armanuş gülerek. Zeliha Teyze’de görür görmez hoşuna giden bir şeyler vardı. Şu göze çarpan hızması, mini eteği, abartılı makyajıyla dış görünüşünü diğerlerinden ayırması mıydı acaba Armanuş’u cezbeden? Yoksa bakışlarında bulduğu açıklık mı? Bakışlarında, insanı evvela anlamaya çalışacağına, ne olursa olsun yargılamadığına dair bir güvence taşıyordu âdeta.</span></p>

  <p class="duz" xml:lang="tr"><span class="duz1">“Şuşan Ninem İstanbul’da doğmuş” dedi Armanuş usulca ve cebinden bir kâğıt parçası çıkardı. “Evin adresi var yanımda. Bana yolu tarif edebilirseniz gidip görmek isterim bir ara.”</span></p>

  <p class="duz" xml:lang="tr"><span class="duz1">Zeliha Teyze kâğıdın üzerindeki yazıyı inceleyedursun, masanın öbür yanında Asya, Feride Teyze’nin kıpır kıpır bir şeylerden rahatsız olduğunu fark etti. Kendini tehlikeli bir durumda bulan ve ne yana koşacağını bilemeyen biri gibi aralık balkon kapısına bakıp duruyordu panikle.</span></p>

  <p class="duz" xml:lang="tr"><span class="duz1">Asya yana eğilip buharı tüten pilavın üzerinden teyzesine mırıldandı: “Şşşt, neyin var?”</span></p>

  <p class="duz" xml:lang="tr"><span class="duz1">Feride Teyze sesini mümkün mertebe alçaltarak gene pilavın üzerinden fılsıldadı: “Ermenilerin, ta seneler evvel dedelerinin kaçarken oraya buraya sakladıkları sandıkları çıkarmak için geri döndüklerini duymuştum.” Gri-yeşil gözlerinde kıvılcımlarla sesini biraz daha yükseltti: “Altın ve mücevher için dönüyorlar.” Derin bir nefes aldı ve heyecanla kendini yankıladı: “Altın ve mücevher!”</span></p>

  <p class="duz" xml:lang="tr"><span class="duz1">Asya boş boş baktı en uçuk teyzesinin heyecandan alev alev yanan suratına.</span></p>

  <p class="duz" xml:lang="tr"><span class="duz1">“Söylemedi deme, bu kız buraya hazine sandığı bulmak için gelmiş” diye ekledi Feride Teyze, gözleri hayali bir sandığın içindeki zümrüt ve yakutların ışıltısıyla parlayarak.</span></p>

  <p class="duz" xml:lang="tr"><span class="duz1">“Nasıl da bildin!” diye patladı Asya. “Ben de sana bunu anlatacaktım zaten. Bu kız uçaktan çıktığında bi de ne görelim, ellerinde bavul yerine kazma kürek var...”</span></p>

  <p class="duz" xml:lang="tr"><span class="duz1">“Geç bakalım dalganı sen” diye çıkıştı Feride Teyze; bozulmuştu. Kollarını kavuşturup arkasına yaslandı.</span></p>

  <p class="duz" xml:lang="tr"><span class="duz1">Bu sırada Armanuş’un ziyaretinin ardında daha derin bir sebep olduğunu hisseden Zeliha Teyze sordu: “Demek buraya ninenin evini görmeye geldin. İyi de neden ayrılmış ninen buralardan?”</span></p>

  <p class="duz" xml:lang="tr"><span class="duz1">Armanuş hem bu sorunun sorulmasına memnundu, hem de cevap vermeye isteksiz. Anlatmak için çok mu erkendi acaba? Hikâyenin ne kadarını anlatmalıydı? Şimdi değilse ne zaman? Hem neden ya da neyi bekleyecekti ki? Çayından bir yudum aldı. Huzursuz, neredeyse bitkin bir sesle, “Gitmek zorunda bırakılmışlar” dedi. Ne var ki bunu söylemesiyle yılgınlığından, isteksizliğinden silkinmesi bir oldu. Çenesini kaldırıp neredeyse gururla ekledi:</span></p>

  <p class="duz" xml:lang="tr"><span class="duz1">“Ninemin babası, Ohannes İstanbuliyan çok meşhur bir şair ve yazarmış. Cemiyetinde büyük saygı gören önemli bir adammış.”</span></p>

  <p class="duz" xml:lang="tr"><span class="duz1">“Ne diyo, ne diyo?” Cümlenin ilk bölümünü yakalayıp gerisini kaçıran Feride Teyze, Asya’ya dirsek attı.</span></p>

  <p class="duz" xml:lang="tr"><span class="duz1">“Ailesi İstanbul’un önemli ailelerindenmiş” diye fısıldadı Asya kulağına.</span></p>

  <p class="duz" xml:lang="tr"><span class="duz1">“Dedim sana altın liralar için gelmiş olmalı...”</span></p>

  <p class="duz" xml:lang="tr"><span class="duz1">Asya gözlerini yuvarlayıp bir of çekti. İstediği kadar alaycı olamamıştı bu efekt, ama teyzesiyle uğraşmayı bırakıp tekrar Armanuş’un hikâyesine odaklandı.</span></p>

  <p class="duz" xml:lang="tr"><span class="duz1">“Bana anlatıldığına göre Büyükdedem Ohannes okumayı, yazmayı ve düşünmeyi dünyada her şeyden fazla seven bir adammış. Nineme göre, ben de ona benziyormuşum. Ben de kitapları çok severim” diye ekledi Armanuş mahcup mahcup gülerek.</span></p>

  <p class="duz" xml:lang="tr"><span class="duz1">Dinleyenlerin bazıları gülümsedi, çeviri bitince de herkes gülümsedi.</span></p>

  <p class="duz" xml:lang="tr"><span class="duz1">“Ama maalesef adı listedeymiş” dedi Armanuş ortamın nabzını yoklayarak.</span></p>

  <p class="duz" xml:lang="tr"><span class="duz1">“Ne listesi?” diye sordu Cevriye Teyze.</span></p>

  <p class="duz" xml:lang="tr"><span class="duz1">“Ortadan kaldırılacak Ermeni aydınlar listesi. Siyasi liderler, şairler, yazarlar, gazeteciler, din adamları... toplam 234 kişi.”</span></p>

  <p class="duz" xml:lang="tr"><span class="duz1">“İyi de neden?” dedi Banu Teyze, ama Armanuş bu soruyu şimdilik atlamayı yeğledi.</span></p>

  <p class="duz" xml:lang="tr"><span class="duz1">“1915 senesinde 24 nisan cumartesi akşamı İstanbul’da yaşayan düzinelerce Ermeni ileri geleni tutuklanıp emniyete götürülmüş. Hepsi de törene gider gibi iki dirhem bir çekirdek giyinmişler. Bembeyaz yakalar, zarif takım elbiseler. Hepsi de okumuş yazmış adamlar. Açıklama yapılmadan emniyette tutulmuşlar bir müddet, sonra da ya Ayaş’a yahut Çankırı’ya sürülmüşler. İlk gruptakiler ikinciye nazaran daha feci koşullarda kalmışlar. Ayaş’ta sağ kalan olmamış. Çankırı’ya götürülenler de peyderpey öldürülmüşler. Dedem bu gruptaymış. Türk askerlerinin gözetimi altında trenle İstanbul’dan Çankırı’ya götürülmüşler. Yolun son dört beş kilometresini istasyondan şehre kadar yürümek zorunda kalmışlar. O zamana kadar iyi muamele görmüşler. Ama istasyondan yürümeye başladıklarında şiddete maruz kalmışlar. Sopalarla, balta saplarıyla dövülmüşler. Efsanevi müzisyen Komitas, gördükleri karşısında aklını yitirmiş. Çankırı’ya geldiklerinde tek bir şartla salıverilmişler: Şehirden çıkmaları yasakmış. Orada oda kiralayıp yerli halkın arasında oturmaya başlamışlar. Her gün iki üç kişi askerler tarafından şehir dışına yürümeye götürülüyormuş, sonra askerler yalnız dönüyorlarmış. Günün birinde askerler dedemi de yürümeye götürmüşler.”</span></p>

  <p class="duz" xml:lang="tr"><span class="duz1">Hâlâ gülümseyen Banu Teyze bütün bunları kimin tercüme edeceğini anlamak için bir soluna bir sağına, önce kardeşine sonra yeğenine baktı ama iki çevirmenin yüzünde de sadece şaşkınlık vardı.</span></p>

  <p class="duz" xml:lang="tr"><span class="duz1">“Neyse, uzun hikâye. Bütün bu ayrıntılarla zamanınızı almayayım. Babası öldüğünde Şuşan Ninem üç yaşındaymış. Dört kardeşmişler, en küçükleri ve tek kız oymuş. Aile babasız kalmış, ninemin annesi dul. Çocuklarla birlikte İstanbul’da yaşamak zor geldiğinden babasının Sivas’taki evine sığınmış. Ama onlar Sivas’a gider gitmez tehcir başlamış. Bütün ailenin malını mülkünü bırakıp binlerce kişiyle birlikte bilinmeyen bir yere doğru gitmeleri emredilmiş.”</span></p>

  <p class="duz" xml:lang="tr"><span class="duz1">Armanuş dinleyicileri dikkatle süzdükten sonra bütün hikâyeyi bitirmeye karar verdi.</span></p>

  <p class="duz" xml:lang="tr"><span class="duz1">“Yürümüşler, yürümüşler. Ninemin annesi yolda ölmüş, çok geçmeden yaşlılar da ölmeye başlamış. Bakacak akrabaları olmayan küçük çocuklar o karmaşada birbirlerini kaybetmişler. Ama aylarca ayrı kaldıktan sonra erkek çocuklar mucizevi bir biçimde Lübnan’da Katolik misyonerlerin yardımıyla bir araya gelmiş. Hayatta olan tek kayıp kardeşleri Şuşan Ninemmiş. Kimse başına ne geldiğini bilmiyormuş. Kimse İstanbul’a götürülüp bir yetimhaneye konduğunu duymamış.”</span></p>

  <p class="duz" xml:lang="tr"><span class="duz1">Asya gözünün ucuyla, annesinin dik dik ona baktığını görebiliyordu. Belki de Zeliha Teyze asi kızının tüm bu anlatılanların ne kadarını Kazancı kadınlarına tercüme edeceğini merak ediyordu.</span></p>

  <p class="duz" xml:lang="tr"><span class="duz1">“Şuşan Ninemin ağabeyinin, onun izini bulması seneler sürmüş. Nihayet Yervant Dayı onu bulup Amerika’ya akrabalarının yanına götürmüş...” diye usulca ekledi Armanuş.</span></p>

  <p class="duz" xml:lang="tr"><span class="duz1">Anlatılanları çeviriyle geriden takip eden Banu Teyze başını yana eğip, asla manikür yaptırmadığı kemikli parmaklarıyla kehribar tespihini çekmeye başladı, bir yandan da mırıldanıyordu: “Hasbünallahü venimel vekil, hasbünallahü venimel vekil...”</span></p>

  <p class="duz" xml:lang="tr"><span class="duz1">“Ama anlamıyorum” diye şüphelerini ilk dile getiren Feride Teyze oldu. “Onlara ne olmuş? Yürüdükleri için mi ölmüşler?”</span></p>

  <p class="duz" xml:lang="tr"><span class="duz1">Soru sorulduğunda Armanuş bir an duraladı. Masanın öteki ucunda oturan Cicianne’yi süzdü; ince yüzünde onca yılın kırışıkları, öyle sarih bir sevecenlikle ona bakıyordu ki Armanuş’un aklına iki ihtimal geldi: Ya hikâyeyi hiç dinlememişti ya da öyle dikkatle dinlemişti ki âdeta yaşamıştı. Her halükârda, burada, onların yanında değildi.</span></p>

  <p class="duz" xml:lang="tr"><span class="duz1">“Susuz, aç perişan yürümek zorunda kalmışlar. Aralarında hamile kadınlar varmış, yaşlılar, kundakta bebekler... Durup soluklanmalarına bile izin verilmemiş. Kilometrelerce yürümüşler. Ta Der Zor çöllerine kadar. Yolda hastalananlar olmuş, intihar edenler olmuş...” Armanuş’un sesi alçalmıştı: “Bazıları açlıktan ölmüş. Bazıları da öldürülmüş.”</span></p>

  <p class="duz" xml:lang="tr"><span class="duz1">Bu sefer Asya tek kelime atlamadan her şeyi tercüme etti.</span></p>

  <p class="duz" xml:lang="tr"><span class="duz1">“Bu vahşeti kim yapmış?” diye çıkıştı Cevriye Teyze, karşısında disiplin yoksunu bir sınıf çocuk varmış gibi.</span></p>

  <p class="duz" xml:lang="tr"><span class="duz1">Banu Teyze de kız kardeşinin tepkisine katıldı, ama o hiddetlenmekten ziyade kederlenmiş gibiydi. Her huzursuz oluşunda yaptığı gibi eşarbının uçlarını çekiştirdi. Ardından, ne zaman eşarbının uçlarını çekiştirmek kâfi gelmese yaptığı şeyi tekrarladı: Ayet-el Kürsi okumaya başladı.</span></p>

  <p class="duz" xml:lang="tr"><span class="duz1">“Cevriye Teyzem bunu kimin yaptığını soruyor” dedi Asya.</span></p>

  <p class="duz" xml:lang="tr"><span class="duz1">“Türkler yapmış” dedi Armanuş, söylediklerinin ucunun nereye vardığına dikkat etmeden.</span></p>

  <p class="duz" xml:lang="tr"><span class="duz1">“Ayıptır, günahtır, insan değil mi bunlar?” dedi Feride Teyze.</span></p>

  <p class="duz" xml:lang="tr"><span class="duz1">“Değil tabii, bazı insanlar canavardan farksız!” dedi Cevriye Teyze. Yirmi Yıllık İnkılap Tarihi Hocası olarak geçmiş ile şimdi arasına kesin bir sınır çizmeye, Osmanlı İmparatorluğu’nu modern Türkiye Cumhuriyeti’nden kesinkes ayırmaya öyle alışkındı ki, bütün hikâyeyi başka bir ülkede cereyan etmiş elim bir hadise gibi dinlemişti. Yeni Türk devleti 1923’te kurulmuştu; bu rejimin miladı oydu. Bu tarihten evvele denk düşen şeyler başka bir devrin, başka bir memleketin, kısacası başkalarının meselesiydi.</span></p>

  <p class="duz" xml:lang="tr"><span class="duz1">Armanuş kafası karışmış bir halde tek tek baktı yüzlerine. Kazancı kadınlarının anlattığı hikâyeyi korktuğu kadar kötü karşılamamaları onu rahatlatmıştı, ama bu sefer de kendisini tam olarak anladıklarından emin olamıyordu. Gerçi ne inanmayı reddetmiş ne de karşı tezlerle saldırmaya kalkmışlardı. Tam tersine, dikkatle dinlemiş ve üzülmüşlerdi. Peki öyleyse ne demeye hâlâ huzursuzdu? Armanuş yüreğini yokladı. Ne bekliyordu ki?</span></p>

  <p class="duz" xml:lang="tr"><span class="duz1">Sonra yavaş yavaş anladı ki bir özür bekliyordu; o da olmadı suçun kabul edilmesini. Türklerdi 1915’te bunları Ermenilere yapanlar. Kendisi Ermeni, onlar da Türk olduğuna göre özür dilemeleri gerekmez miydi? Oysa kimse üstüne alınmış görünmüyordu. Üzüntüsünü paylaşmadıklarından değil, zira görünen o ki paylaşmışlardı. Mesele, kendileri ile geçmişte bu suçları işleyenler arasında hiçbir bağ görmemeleriydi. Nice sonra Armanuş bu anı hatırladığında meselenin bir “zaman algısında farklılık” olduğuna kanaat getirecekti. Kendisi bir Ermeni kızı olarak kendi kuşağından nesiller evvel yaşamış atalarının ruhlarını içinde barındırdığına inanıyordu. Halbuki sıradan bir Türk’ün nesebiyle arasında böyle bir süreklilik hissi yoktu. Ermeniler ile Türkler farklı zaman çerçevelerinde yaşıyorlardı galiba. Ermeniler için zaman bir çemberdi; geçmişin şimdide yeniden doğduğu, şimdinin geleceği doğurduğu bir döngüydü. Halbuki Türkler için zaman pek çok yerinden bölünmüş kesik kesik bir çizgi gibiydi; geçmiş belirli bir noktada sona eriyor, şimdi sıfırdan başlayıveriyordu. Türklerin geçmişi ile şimdisi arasında safi kopuştan başka bir şey yoktu.</span></p>

  <p class="duz" xml:lang="tr"><span class="duz1">“Ama hiçbir şey yemedin. Hadi evladım, ye biraz” dedi Banu Teyze. Kedere karşı bildiği iki çareden biriydi yemek ikram etmek.</span></p>

  <p class="duz" xml:lang="tr"><span class="duz1">“Her şey çok güzel olmuş, teşekkür ederim” dedi Armanuş çatalını yeniden eline alarak. Pilavı aynen babaannesi gibi pişirdiklerini fark etmişti; tereyağlı ve çam fıstıklı.</span></p>

  <p class="duz" xml:lang="tr"><span class="duz1">“</span><span class="italik1">Good, good! Eat, eat!</span><span class="duz1">” dedi Banu Teyze başını sallaya sallaya.</span></p>

  <p class="duz" xml:lang="tr"><span class="duz1">Bu arada Asya, Armanuş’un nezaketini, kaburgayı yerken gösterdiği özeni içi ezilerek seyretti. Başını eğdi, iştahı kaçmıştı. Daha evvel hiç Ermeni arkadaşı olmamıştı, ama tehciri ilk kez duymuş değildi. Daha önce de bazı şeyler dinlemişti; bazısı lehte, çoğu aleyhte. Ama böyle bir hikâyeyi gerçek bir insandan dinlemek oldukça farklı bir tecrübeydi. Ama Asya’yı esas ilgilendiren başka bir noktaydı: Armanuş’un hafızası. Hiç bu kadar ihtiyar bir belleğe sahip bir gençle tanışmamıştı.</span></p>

  <p class="duz" xml:lang="tr"><span class="duz1">Gene de içindeki nihilistin hüznü kovması uzun sürmeyecekti. Omzunu silkti. Neyse ne! Dünya zaten boktan bir yerdi. Geçmiş, gelecek, burası, orası... hepsi birdi. Her yerde aynı ıstırap. Tanrı ya yoktu ya da hepimizi içine attığı sefaleti göremeyecek kadar uzaktaydı. Hayat alabildiğine acımasızdı. Karanlık bakışları alaturka Donald Trump’ın kaybeden grubun en kabahatli üç üyesine ahret sualleri sorduğu ekrana kaydı. Futbol takımı için tasarlanan formalar öyle berbat olmuştu ki, en fanatik taraftarlar bile bedava olduğu halde bunları giymeyi reddetmişti. Şimdi birinin diziden elenmesi gerekiyordu. Tüm yarışmacılar, elenen olmamak için birbirlerinin kuyusunu kazmaya çalışıyordu. Kapitalizmin gaddar at yarışında kaybeden taraf olmak istemiyordu kimse. Gerekirse birbirlerinin gözünü oyabilirlerdi. Asya suratını buruşturdu. Ne vahşi bir sistemdi bu.</span></p>

  <p class="duz" xml:lang="tr"><span class="duz1">Düşüncelerinin kasvetine gömülen Asya’nın yüzünde müstehzi bir gülümseme belirdi. İçinde yaşadığımız kâinat buydu işte. Tarih, siyaset, din kavgaları, yarışmalar, pazarlama taktikleri, serbest piyasa ekonomisi, iktidar mücadelesi, bir lokmacık zafer için herkes birbirinin gırtlağında... bütün bunlara ihtiyacı yoktu kuşkusuz, bütün bu...</span></p>

  <p class="duz" xml:lang="tr"><span class="duz1">...bok püsüre...</span></p>

  <p class="duz" xml:lang="tr"><span class="duz1">Hâlâ gözü televizyonda ama artık iştahı tümüyle açılmış bir halde sandalyesini ileri itip tabağını doldurmaya başladı Asya Kazancı. Başını kaldırdığında annesinin dikkatle kendisini süzmekte olduğunu gördü. Âdeta ruhunu okumuştu Zeliha Teyze. Anında gözlerini kaçırdı. Açtığına pişman olmuş bir yaban çiçeği gibi anında kapandı.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Yemekten sonra Armanuş telefon etmek için “kızlar odası”na çekildi. Cep telefonundan önce San Francisco’yu aradı. Duvardaki devasa Johnny Cash posterinin tam karşısında duruyordu.</span></p>

  <p class="duz" xml:lang="tr"><span class="duz1">“Babaannecim, benim Armanuş!” diye bağırdı heyecanla ama hemen sesini normale çevirdi. “Nasılsın bi tanem? Arkadaki o ses de ne?”</span></p>

  <p class="duz" xml:lang="tr"><span class="duz1">“Mühim bir şey değil güzelim. Banyodaki boruları tamir ediyorlar. Dikran Dayın geçen gün hepsini benzetmiş. Tesisatçı çağırdık mecburen. Sen ne yapıyorsun?”</span></p>

  <p class="duz" xml:lang="tr"><span class="duz1">Bu soruya hazırlıklı olan Armanuş, havadan sudan bahsetmeye başladı. Tabii İstanbul’daki değil, Arizona’daki havadan sudan. Şuşan Nine’yi böyle kandırdığı için kendini berbat hissettiği halde yapılacak en iyi şeyin bu olduğunu düşünerek içini rahatlatmaya çalıştı. Gerçeği nasıl söyleyebilirdi ki? Ne desin? “Babaannecim aslında ben Arizona’da filan değil, senin doğduğun şehirdeyim!”</span></p>

  <p class="duz" xml:lang="tr"><span class="duz1">Telefonu kapattıktan sonra birkaç dakika bekledi. Sıkıntıyla derin bir nefes aldı, cesaretini toplayıp sıradaki numarayı çevirdi. Sükûnetini korumaya azami gayret etse de annesinin sesini duyar duymaz geriliverdi.</span></p>

  <p class="duz" xml:lang="tr"><span class="duz1">“Amy! Neden daha önce aramadın? Nerdesin? Nasılsın? Sana iyi davranıyor mu o cadılar? San Francisco’da hava nasıl? Ne zaman döneceksin Arizona’ya? Yoksa bırakmıyorlar mı?”</span></p>

  <p class="duz" xml:lang="tr"><span class="duz1">“Annecim lütfen sakin olun. Ben gayet iyiyim. Hava da...” Armanuş internetten San Francisco’daki hava durumuna bakmadığına pişman oldu. “...iyi, biraz rüzgârlı, her zamanki gibi.”</span></p>

  <p class="duz" xml:lang="tr"><span class="duz1">“Hıı” dedi Rose. “Seni defalarca aradım ama cep telefonun kapalıydı. Çok merak ettim.”</span></p>

  <p class="duz" xml:lang="tr"><span class="duz1">“Bak anne” dedi Armanuş, sesindeki kararlılığa kendisi de şaşarak. “Beni babaannemin evindeyken aradığında rahatsız oluyorum. Gel seninle bir anlaşma yapalım. Hiç olmazsa bir müddet sen beni arama, bırak ben seni arayayım. Lütfen.”</span></p>

  <p class="duz" xml:lang="tr"><span class="duz1">“Sana bunu onlar mı söyletiyor?” diye şüpheyle sordu Rose.</span></p>

  <p class="duz" xml:lang="tr"><span class="duz1">“Hayır anne, tabii ki hayır, Tanrı aşkına. Senden bunu rica eden benim.”</span></p>

  <p class="duz" xml:lang="tr"><span class="duz1">Birkaç dakika süren bir cebelleşmeden sonra Rose gönülsüz de olsa anlaşmayı kabul etti. Ardından başladı her zamanki şikâyetlerine. Evden işe, işten eve koşturmaktan, kocasının duyarsızlıklarından, kendisine hiç zaman ayıramamaktan yakındı. Bir tek Home Depot’da tenzilat olduğunu, Mustafa’yla birlikte mutfak dolaplarını yenileme kararı aldıklarını anlatırken sesine neşe geldi.</span></p>

  <p class="duz" xml:lang="tr"><span class="duz1">“Bana akıl ver” dedi Rose hevesle. “Kiraz ağacına ne dersin? Bizim mutfağa yakışır mı?”</span></p>

  <p class="duz" xml:lang="tr"><span class="duz1">“Olabilir, yakışır herhalde...”</span></p>

  <p class="duz" xml:lang="tr"><span class="duz1">“Bence de. Ya koyu meşe? Biraz pahalı ama çok klas. Sence hangisi daha iyi?”</span></p>

  <p class="duz" xml:lang="tr"><span class="duz1">“Bilmem ki anne, koyu meşe de iyi gibi.”</span></p>

  <p class="duz" xml:lang="tr"><span class="duz1">“Ay, o da iyi, bu da iyi, hiç yardımcı olmuyorsun ki” dedi Rose içini çekerek.</span></p>

  <p class="duz" xml:lang="tr"><span class="duz1">Armanuş nihayet telefonu kapattığında yabancı yabancı bakındı etrafına. Duvarlardaki fotoğraflar, yerdeki Türk halısı, yabancı mobilyalar, başka bir dil konuşan gazeteler... Aniden küçüklüğünden beri hissetmediği bir paniğe kapıldı. Hatırladı.</span></p>

  <p class="duz" xml:lang="tr"><span class="duz1">Armanuş altı yaşındayken bir gün annesiyle arabada giderken aniden benzinleri bitmiş, yol ortasında kalakalmışlardı. Yoldan başka bir vasıta geçene kadar bir saat beklemeleri gerekmişti. Derken Rose otostop çekmeye başlamış ve bir TIR durup onları almıştı. TIR’ın içinde iki kaba saba, iriyarı adam vardı; ürkütücü ve suratsız. Tek kelime etmeden onları benzin istasyonuna götürmüşlerdi. İstasyona bırakıldıktan ve TIR gözden kaybolduktan sonra Rose dudağı titreyerek Armanuş’a sarılmış, panik içinde ağlamaya başlamıştı: “Ah Tanrım, ben ne yaptım, ya kötü insanlar olsalardı? Bizi kaçırabilir, tecavüz edebilir, öldürebilirlerdi; kimse de cesetlerimizi bulamazdı. Bu riski nasıl alabildim?”</span></p>

  <p class="duz" xml:lang="tr"><span class="duz1">Bu kadar şiddetli olmasa da, Armanuş’un şu anda hissettiği panik bundan farklı değildi. İstanbul’da, yabancı bir evdeydi ve ailesinden hiç kimsenin bundan haberi yoktu. Nasıl böyle aklına estiği gibi hareket edebilmişti?</span></p>

  <p class="italik" xml:lang="tr"><span class="italik1">Ya kötü insanlarsa... nasıl böyle bir risk alabildim?</span></p>

  <div class="calibre2" id="calibre_pb_8"></div>
</body>
</html>
