<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BABA_VE_PIC.xhtml</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  @font-face {
    font-family: Serif12 Beta;
    font-style: italic;
    font-weight: bold;
    src: url(../Fonts/Serif12Beta-BoldItalic0001.ttf)
    }
  @font-face {
    font-family: Times New Roman;
    font-style: normal;
    font-weight: normal;
    src: url("Fonts/Times New Roman")
    }
</style>
</head>

<body class="calibre">
  <h1 class="bolum-ismi" id="toc-anchor-6" xml:lang="tr"><span class="bolum-ismi1">Yedinci bölüm</span></h1>

  <h2 class="bolum-ismi-2-satir" id="toc-anchor-24" xml:lang="tr"><span class="bolum-ismi1">Buğday</span></h2>

  <p class="duz" xml:lang="tr"><span class="duz1">Uyanalı iki saati geçmişti ama Asya Kazancı hâlâ kaztüyü yorganının altında, yatakta miskin miskin yatıyor, ancak İstanbul’un üretebileceği sesleri dinlerken, zihninde Şahsi Nihilizm Manifestosu’nu oluşturuyordu.</span></p>

  <p class="alinti-ilk-paragraf" xml:lang="tr"><span class="dar-paragraf-duz">Birinci Madde: Yaşadığın hayatı sevmek için bir sebep bulamıyorsan yaşadığın hayatı seviyormuş gibi yapma.</span></p>

  <p class="duz-ilk-paragraf" xml:lang="tr"><span class="duz1">Bu cümleyi biraz düşündü ve o kadar beğendi ki manifestosunun ilk satırı yapmaya karar verdi. İkinci maddeye geçerken dışarıda birisinin frene asıldığını duydu. Akabinde şoförün avaz avaz küfürleri yükseldi; anlaşılan yaya geçidini kırmızı ışıkta çaprazlama geçen bir yayaya bağırıyordu. Şoför, şehrin uğultusu içinde sesi kısılana kadar bağırdı durdu.</span></p>

  <p class="alinti-ilk-paragraf" xml:lang="tr"><span class="dar-paragraf-duz">İkinci Madde: İnsanların ezici çoğunluğu asla düşünmez, düşünenler de asla ezici çoğunluk olmaz. Ayrımı gör! Tarafını seç!</span></p>

  <p class="alinti-son-paragraf" xml:lang="tr"><span class="dar-paragraf-duz">Üçüncü Madde: Tarafını seçemiyorsan bari sadece yaşa, hırslarından arın; bir su yosunu ya da yaban otu ol.</span></p>

  <p class="duz" xml:lang="tr"><span class="duz1">“İki saattir bas bas bağırıyoruz içerden, duymuyo musun? Hâlâ yatakta n’apıyosun, tembel kız?”</span></p>

  <p class="duz" xml:lang="tr"><span class="duz1">Kapıyı çalma gereği duymadan başını içeri uzatan Banu Teyze’ydi. Bu sabah kırmızısı öyle göz alıcı bir eşarp bağlamıştı ki kafası uzaktan kocaman, olgun bir domatese benziyordu. “Kraliçe Hazretlerini beklerken bir semaver çayı bitirdik. Hadi kalk bakalım! Kızaran sucuğun kokusunu almıyor musun? Acıkmadın mı ya?” Cevabı beklemeden kapıyı kapattı Asya, yorganı burnuna çekip öteki tarafa dönerek.</span></p>

  <p class="alinti-ilk-paragraf" xml:lang="tr"><span class="dar-paragraf-duz">Dördüncü Madde: Cevaplarıyla ilgilenmediğin sorular sorma.</span></p>

  <p class="duz-ilk-paragraf" xml:lang="tr"><span class="duz1">Yorganın altında büzülmüşken, kahvaltı masasını resmetti zihninde. Hafta sonu kahvaltısının bildik şamatası esnasında semaverin minnacık musluğundan damlayan suyun sesini, yumurta tenceresinde fokur fokur kaynayan yedi yumurtayı, tavada cızırdayan baharatlı sucuk dilimlerini ve sürekli bir kanaldan diğerine atlayan televizyonun sesini duyabiliyordu. İçeri bakmaya gerek duymadan semaverin başında Gülsüm Nine’nin durduğunu biliyordu; sucukları kızartanın kırk günlük Sufi perhizi başarıyla bitip de kendini falcı ilan ettikten sonra iştahına yeniden kavuşan Banu Teyze olduğunu bildiği gibi. Hangi kanalı seçeceğine karar veremeden birinden diğerine atlayanın Feride Teyze olduğuna emindi; aynı anda hem çizgi film, hem pop müzik hem de haberleri emmeye kabil.</span></p>

  <p class="alinti-ilk-paragraf" xml:lang="tr"><span class="dar-paragraf-duz">Beşinci Madde: Hayatta başarmak için yeteneğin ya da sebebin yoksa, uğraşma boşuna, bir şey olmakla yetin. Sahip olma, sadece ol!</span></p>

  <p class="alinti-son-paragraf" xml:lang="tr"><span class="dar-paragraf-duz">Altıncı Madde: Bir şey olmak için yeteneğin ya da sebebin yoksa, sadece var olmakla yetin. Bir şey olma, sadece var ol!</span></p>

  <p class="duz" xml:lang="tr"><span class="duz1">“Asya!!!” Kapı ardına kadar açıldı ve Zeliha Teyze hışımla içeri daldı. “Kalk dedik ya! Haşmetmeap bize katılmanız için daha kaç elçi göndermemiz lazım?”</span></p>

  <p class="alinti-ilk-paragraf" xml:lang="tr"><span class="dar-paragraf-duz">Yedinci Madde: Var olmak için yeteneğin ya da geçerli bir sebebin yoksa, sadece tahammül et hayata.</span></p>

  <p class="duz-ilk-paragraf" xml:lang="tr"><span class="duz1">“Asya dedim!”</span></p>

  <p class="duz" xml:lang="tr"><span class="duz1">“Ne var ya!” Asya’nın kafası yorganın altından kıvırcık, kuzguni bir öfke topu olarak çıktı. Ayağa fırladığı gibi yatağın yanında duran lavanta rengi terliklere bir tekme savurdu; birini ıskaladı ama diğerini dosdoğru şifoniyerin üzerine göndermeyi başardı. Terlik aynaya çarptıktan sonra yere yumuşak iniş yaptı.</span></p>

  <p class="duz" xml:lang="tr"><span class="duz1">“Allah aşkına, bir pazar sabahı azıcık rahat veremez misiniz?”</span></p>

  <p class="duz" xml:lang="tr"><span class="duz1">“Maalesef saatler süren bir</span> <span class="italik1">azıcık</span> <span class="duz1">yok” dedi Zeliha Teyze, terliğin sinir bozucu rotasını takip ettikten sonra. “Neden sinirlerimi bozmaya çalışıyorsun? Ergenlik isyanlarına kalkışıyorsan geç kaldın küçükhanım; o işi en azından beş yıl önce halledecektin. On dokuzuna girdiğini hatırlatırım.”</span></p>

  <p class="duz" xml:lang="tr"><span class="duz1">“Bilmez miyim” dedi Asya gözlerinde ürkütücü bir bakışla. “Tam da bana hamile kalıp evlilikdışı dünyaya getirdiğin yaştayım.”</span></p>

  <p class="duz" xml:lang="tr"><span class="duz1">Kapıda dikilen Zeliha Teyze, bütün gece içip içip yarattığı büstü ertesi sabah ayık kafayla görünce derin hayal kırıklığına uğrayan bir heykeltıraşın bezginliğiyle baktı Asya’ya. Bir dakika boyunca hiç sesini çıkarmadı. Sonra baktığı yüzün aynadaki kendi yansıması olduğunu fark etmiş gibi dudakları kederli bir gülüşle büküldü. Kızı kendine ne çok benziyordu. Ne kadar da aynı nasıl da uzaktılar.</span></p>

  <p class="duz" xml:lang="tr"><span class="duz1">Zeliha Teyze o yaşlardaki hallerini hatırladı; şüpheciliğini, asiliğini, öfkesini aynen kızına geçirmiş gibiydi. Nasıl olduğunu anlamadan Kazancı ailesinin kara koyunları ikiye çıkmıştı. Neyse ki Asya henüz çok genç olduğundan dünyadan bezmiş görünmüyordu henüz. Ama kendini yok etmeye muktedirdi. İnşa ettiklerini kendi elleriyle yerle bir etme eğilimi herkese has bir özellik değildir bu hayatta. Bu çatı altında bu özellikten nasibini almış iki kişiden biriydi Asya. Gözlerinde usul usul parlıyordu kendi kendini yok etmenin o ağulu cazibesi.</span></p>

  <p class="duz" xml:lang="tr"><span class="duz1">Kişilikleri ne kadar benziyorsa görünüş açısından da o kadar farklıydılar. Zeliha Teyze, Asya’nın ona çekmediğini açıkça görebiliyordu. Güzel değildi, muhtemelen de asla olmayacaktı. Vücudunda ya da yüzünde bir acayiplik olduğundan değil. Aslında ayrı ayrı bakıldığında her yeri biçimliydi; boyu, kilosu, kıvırcık kuzguni saçları, çenesi... ama hepsi bir araya geldiğinde, toplamda bir bozukluk vardı. Çirkin de değildi, hem de hiç değil. Vasat bir hoşluğu vardı, bakması güzel ama bakanın aklında yer etmeyecek türden. Yüzü öyle sıradandı ki onunla ilk kez karşılaşanların çoğu daha önce karşılaştıkları hissine kapılıyordu. Şu aşamada “güzel”den ziyade, “hoş” iltifatını koparabilirdi olsa olsa. Bunda bir beis yoktu elbette; tek sakıncası hayatının bu safhasında Asya hoş değil, güzel olmak peşindeydi. Doğrusu</span> <span class="italik1">hoşluk</span> <span class="duz1">kendisine yakıştırılmasını istediği son şeydi. Bundan yirmi yıl sonra vücudunu daha farklı bir gözle görmeye başlayacaktı. Asya gençliklerinde çekici olmasalar da orta yaşlarında gayet alımlı olabilen kadınlardandı. O zamana kadar dayanabilirse tabii...</span></p>

  <p class="duz" xml:lang="tr"><span class="duz1">Maalesef Asya’nın zerre itimadı yoktu hayata. Zamana güvenmeyecek kadar kötümserdi. İlahi adaletin doğruluğuna en ufak inancı olmayan bir yangındı içi. Bu açıdan da başka kimseye değil annesine çekmişti. Bu kafayla ne sabırlı olabilirdi ne de inançlı; hayatın, vücudunu onun çıkarına döndüreceği günü beklemesinin imkânı yoktu. Fiziksel sönüklüğünün kızının genç kalbini sızlattığını açıkça görebiliyordu Zeliha Teyze. Keşke güzelliğin o kadar da arzulanası bir şey olmadığını anlatabilseydi ona. Güzelliğin sadece en yanlış erkekleri çeken bir mıknatıs olduğunu ona söyleyebilseydi. Keşke güzel doğmamakla ne kadar şanslı olduğunu; çirkin kadınlara hem hemcinslerinin hem erkeklerin daha cömert davranacağını, hayatının daha kolay olacağını anlatabilseydi.</span></p>

  <p class="duz" xml:lang="tr"><span class="duz1">Yine tek kelime etmeden şifoniyere gitti Zeliha Teyze, terliği aldı ve diğer tekiyle birlikte Asya’nın çıplak ayaklarının önüne koydu. Silahlarını teslim etse de onurunu teslim etmeyen mağrur savaş esiri pozunda çenesini kaldırmış ve sırtını dikleştirmiş olan kızının önünde durdu.</span></p>

  <p class="duz" xml:lang="tr"><span class="duz1">“Düş önüme!” buyurdu Zeliha Teyze. Anne kız sessizce oturma odasına yollandılar.</span></p>

  <p class="duz" xml:lang="tr"><span class="duz1">Açılır kapanır masanın üzerinde çoktan hazır edilmişti kahvaltı. Huysuzluğuna rağmen, masanın, böyle bezendiğinde, altındaki mercan rengi halıyla nasıl uyum sağladığını görüp de beğenmeden edemedi. Üç çeşit siyah zeytin, kırmızı biberli yeşil zeytin, tam yağlı beyazpeynir, örgü ve otlu ve keçi peynirleri, haşlanmış yumurta, petek balı, manda kaymağı, ev yapımı kayısı ve böğürtlen reçelleri, porselen tabaklarda üzerine zeytinyağı gezdirilmiş, kekik serpilmiş domatesler... Fırından yeni çıkmış böreğin kokusu mutfaktan içeri süzülüyordu.</span></p>

  <p class="duz" xml:lang="tr"><span class="duz1">Artık doksan yaşında olan Cicianne masanın başına oturmuş, kendisinden bile daha ince bir çay fincanı tutuyordu elinde. Yüzünde dalgın ve biraz da şaşkın bir bakışla balkon kapısının yanındaki kafesinde şakıyan kanaryayı seyrediyordu yeni fark etmiş gibi. Belki de öyleydi. Alzheimer’ın beşinci safhasına girdiğinden bu yana hayatındaki en bildik yüzleri ve hadiseleri karıştırmaya başlamıştı.</span></p>

  <p class="duz" xml:lang="tr"><span class="duz1">Mesela geçen hafta ikindi namazının sonlarına doğru, alnını seccadeye dayadığı anda ardından ne yapacağını unutuvermişti. Okuması gereken duaların sözleri aniden bir harfler zincirine dönüşmüş ve sayılamayacak kadar çok ayağı olan kara, kıllı bir kırkayak gibi uzaklaşıp gitmişti. Bir süre sonra kırkayak durmuş, arkasına dönmüş, uzaktan Cicianne’ye el sallamıştı. Ne yapacağını bilemeyen Cicianne elinde tespihi, başında namaz örtüsü, seccadeye yapışık, yüzü Kıble’ye dönük vaziyette oturakalmıştı; sessiz ve hareketsiz, ta ki biri durumu fark edip onu yerinden kaldırana kadar.</span></p>

  <p class="duz" xml:lang="tr"><span class="duz1">“Devamı nasıldı?” diye panikle sormuştu Cicianne, onu divana yatırıp başının altına yumuşak yastıklar koyduklarında. “Secdede Süphane Rabbiyel ala, Süphane Rabbiyel ala, Süphane Rabbiyel ala demek gerekir. En az üç kere söylemek lazım. Üç kere söyledim.” Çileden çıkmış gibi tekrar etmişti. “Ya sonra? Ondan sonra ne vardı? Kaçıncı rekâttaydım?”</span></p>

  <p class="duz" xml:lang="tr"><span class="duz1">Kısmet bu ya Cicianne bu soruyu sorduğunda yanında Zeliha Teyze vardı. Ne namazla ne de başka bir dini vecibeyle ilgisi alakası olduğundan, anneannesinin neden bahsettiğine dair en ufak bir fikri yoktu. Ama yardımcı olmak, becerebildiğince ihtiyar kadının endişesini azaltmak istemişti. Kalkıp Kuran’ı getirdi ve sayfalarını karıştırarak teselli verebilecek bir şeyler aradı: “Bak ne diyor: ‘Namaz kılınınca yeryüzüne dağılın. Allah’ın ihsanını, lütfunu arayın.’</span> <span class="duz1">”</span></p>

  <p class="duz" xml:lang="tr"><span class="duz1">“Ne demek istiyorsun?” Cicianne kafası iyice karışmış bir halde gözlerini kırpıştırdı.</span></p>

  <p class="duz" xml:lang="tr"><span class="duz1">“Şunu diyorum, artık namaz öyle ya da böyle bittiğine göre düşünmeyi bırakıp dağılabilirsin. Bu ayet de öyle diyor, değil mi? Hadi Ciciannecim, gel de bizimle birlikte yemek ye.”</span></p>

  <p class="duz" xml:lang="tr"><span class="duz1">İşe yaramıştı. Cicianne unuttuğu ayet için endişelenmeyi bırakıp onlarla birlikte huzur içinde yemeğini yemişti. Yine de böyle vakalar son zamanlarda ürkütücü bir sıklıkla meydana gelmeye başlamıştı. Genelde sakin ve içine kapanık olan Cicianne an geliyor, en basit şeyleri bile unutuyordu. Gelgelelim öyle zamanlar vardı ki zihni yeni ovalanmış Venedik kristalleri gibi berraklaştığından hasta olduğuna inanmak güçleşiyordu. Bu sabahsa ne durumda olduğunu söylemek zordu. Daha çok erkendi.</span></p>

  <p class="duz" xml:lang="tr"><span class="duz1">Nihayet yüzünü yıkamış ve dişlerini fırçalamış olan Asya, “Günaydın Cicianne” diye seslendi lavanta rengi terliklerini masaya doğru sürüklerken. İhtiyar kadının üzerine eğilip iki yanağından öptü.</span></p>

  <p class="duz" xml:lang="tr"><span class="duz1">Küçüklüğünden beri ailenin bütün kadınları arasında kalbinde özel bir yeri vardı Cicianne’nin. Onu çok severdi. Ailenin bazı fertlerinin aksine Cicianne boğmadan sevmeyi başarırdı çünkü. Tahakkümperver değildi sevgisi. İtmez, iğnelemezdi. Ara sıra onu nazardan korumak için Asya’nın ceplerine okunmuş buğday taneleri koyardı gizlice. Kem gözlerle savaşmak kadar iyi ve sık yaptığı bir başka şey de gülmekti; hastalığı ağırlaşana kadar. Eskiden Asya’yla ikisi sık sık beraber gülerlerdi. Son günlerde büyük ninesinin sıhhatinden derin bir kaygı duyduğu halde, onun içine sürüklendiği özerk bellek kaybı ülkesine de saygı duyuyordu Asya. İhtiyar kadın onlardan uzaklaştıkça onu kendine daha yakın hissediyordu.</span></p>

  <p class="duz" xml:lang="tr"><span class="duz1">“Günaydın, benim güzel torunum” diye cevap verdi Cicianne, herkesi belleğinin berraklığıyla şaşırtarak.</span></p>

  <p class="duz" xml:lang="tr"><span class="duz1">Elinde uzaktan kumandayla oturan Feride Teyze, “Nihayet, huysuz prenses uyandı” diye söylendi ona bakmadan. Sesindeki azarlama tınısına rağmen keyfi yerinde gibiydi. Daha bu sabah bir kez daha boyamıştı saçlarını; bu sefer platin rengine. Asya artık teyzesinin saç biçimindeki radikal değişimlerin, ruh halindeki radikal değişimlerin işareti olduğunu biliyordu. Delilik emareleri bulmak için Feride Teyze’yi dikkatle incelemeye başladı. Kendini tümüyle televizyona kaptırmış, son derece yeteneksiz bir pop yıldızını hayranlıkla seyretmesi dışında bir tuhaflık bulamadı.</span></p>

  <p class="duz" xml:lang="tr"><span class="duz1">“Hazırlanman gerek biliyorsun, misafirimiz bugün geliyor” dedi Banu Teyze, fırından yeni çıkmış bir tepsi börekle içeri girerken. Belli ki günlük karbonhidratını almaktan mutluydu. “O gelmeden evi toplamak lazım.”</span></p>

  <p class="duz" xml:lang="tr"><span class="duz1">Ayağıyla Beşinci Sultan’ı damlayan musluktan uzaklaştırmaya çalışarak, kendine dumanı tüten semaverden çay alan Asya kayıtsızca sordu: “Bu Amerikalı kız sizi neden bu kadar heyecanlandırıyor ki?” Çayından bir yudum alınca yüzünü buruşturup şeker aramaya başladı. Bir, iki... tam dört adet şekerle doldurdu küçücük bardağı.</span></p>

  <p class="duz" xml:lang="tr"><span class="duz1">“Ne demek neden bu kadar heyecanlandırıyor? Misafir o! Okyanusun ta öte tarafından geliyor” dedi Feride Teyze, okyanusun öte tarafının ne kadar uzak olduğunu göstermek için elini kaldırıp Nazi selamı vererek. Lise yıllarını hatırlamış gibiydi; atmosfer hareketleri ve okyanus akıntıları canlanmıştı zihninde. Bunu kimse bilmezdi ama lise yıllarında öğrendiği tüm coğrafya bilgileri en küçük ayrıntısına kadar canlıydı belleğinde.</span></p>

  <p class="duz" xml:lang="tr"><span class="duz1">“Daha da mühimi, bize dayının gönderdiği bir misafir o” diye araya girdi, başka bir hayatta Korkunç İvan olma şöhretini hâlâ ısrarla koruyan Gülsüm Nine.</span></p>

  <p class="duz" xml:lang="tr"><span class="duz1">“Dayım mı? Ne dayısı? Hani şu hiç görmediğim dayım mı?” Asya çayının tadına baktı. Hâlâ acıydı. Bir şeker daha attı. “Hu hu, uyanın! Sözünü ettiğiniz adam ayağını Amerika topraklarına bastığından beri bizi ziyarete gelmedi. Halen hayatta olduğunu kanıtlayan yegâne şey Arizona manzaralı kartpostallar” dedi Asya zehirli bir bakışla. “Güneş altında kaktüs, alacakaranlıkta kaktüs, mor çiçekli kaktüs, kırmızı kuşlu kaktüs... Adam kartpostal tarzını bile değiştirmeye tenezzül etmiyor.”</span></p>

  <p class="duz" xml:lang="tr"><span class="duz1">“Karısının fotoğraflarını da yolluyor” diye ekledi Feride Teyze haksızlık olmasın diye.</span></p>

  <p class="duz" xml:lang="tr"><span class="duz1">“Çok umurumdaydı o tombul, sarışın karısının fotoğrafları. Yok mutfakta krep pişirirken, yok bahçede çapa yaparken, yok Büyük Kanyon’da, yok Meksika şapkasıyla sırıtırken... Ne demeye gönderip duruyor bize bu fotoğrafları? Davet bile edilmediğimiz bir evin önünde yan yana bile gelmediğimiz karısı... Bize her ay elin kadınının fotoğraflarını yollamasından sıkılmadınız mı?” Asya çayının halen kaynar olmasına aldırmadan koca bir yudum aldı.</span></p>

  <p class="duz" xml:lang="tr"><span class="duz1">“Kolay değil onca yol gelip gitmek. Her gün gastelerde okuyoruz, uçaklar kaçırılıyor, arabalar kaza yapıyor, trenler bile devriliyor. Dün Ege kıyılarındaki bir araba kazasında sekiz kişi öldü” diye araya rutin sabah haberlerini serpiştirdi Feride Teyze. Kimseyle göz teması kuramadığından bakışları masanın etrafında asabi daireler çizdikten sonra tabağındaki siyah zeytinlerin üzerine odaklandı.</span></p>

  <p class="duz" xml:lang="tr"><span class="duz1">Feride Teyze ne zaman boyalı basının üçüncü sayfalarından tüyler ürpertici haberler okusa sıkıntılı bir sessizlik olurdu. Bu sefer de öyle oldu. Bu sessizlik sırasında tek oğlunun böyle tenkit edilmesinden rahatsız olan Gülsüm Nine surat astı; Banu Teyze eşarbının uçlarını çekiştirdi; Cevriye Teyze “Büyük Kanyon”un tam olarak nerede olduğunu hatırlamaya çalıştı ama öğretmenlik mesleğinde geçirdiği yirmi dört yıl onu cevaplar konusunda cevval, sorular konusunda pısırık yaptığından kimseye sormaya cesaret edemedi; Cicianne tabağındaki sucuk dilimini bitirdi; Feride Teyze okuduğu başka kaza haberlerini düşündü ama kasvetli haberler yerine Mustafa’nın Amerikalı karısının fotoğraflardan birinde taktığı masmavi</span> <span class="italik1">sombrero</span> <span class="duz1">geldi aklına, İstanbul’da buna benzer bir şey bulsa gece gündüz başından çıkarmazdı kuşkusuz. Bu arada hiç kimse Zeliha Teyze’nin yüzünün aniden kedere büründüğünü fark etmemişti.</span></p>

  <p class="duz" xml:lang="tr"><span class="duz1">“Gerçeklerle yüzleşmemiz lazım!” dedi Asya kendinden emin. “Yıllarca ailenin tek ve kıymetli erkek evladı olduğu için Mustafa Dayı’nın üzerine titrediniz, ama o yuvadan uçar uçmaz sizi unuttu. Adamın bu aileyi takmadığı açık değil mi? Madem öyle o neden bizim için bir şey ifade etsin ki?”</span></p>

  <p class="duz" xml:lang="tr"><span class="duz1">“Oğlan çok çalışıyor” diye araya girdi Gülsüm Nine. “Gurbet kolay değil. Gurbet yer kemirir adamı derler eskiler.”</span></p>

  <p class="duz" xml:lang="tr"><span class="duz1">“O eskidenmiş. Şimdi artık o kadar kolay ki gidip gelmesi, tabii gelmek isteyene. Uzaklık işin bahanesi.” Asya çaydan yanan dilini rahatlatmak için peynirinden bir parça ısırdı. Hayrettir peynir güzeldi, yumuşak ve tuzlu, tam sevdiği gibi. Hem vıdı vıdı edip hem de yiyeceğin tadını çıkarmakta zorlandığı için bir anlığına çenesini kapatıp, sinirli sinirli çiğnedi.</span></p>

  <p class="duz" xml:lang="tr"><span class="duz1">Bu geçici ateşkesten yararlanan Banu Teyze gergin zamanlarda âdeti olduğu üzre bir mesel anlatmaya başladı. Yakında öleceğini bilen ve kaderden kaçabilmek için bütün dünyayı dolaşmaya kalkan bir adamın hikâyesiydi bu. Kuzeye, güneye, doğuya, batıya, gidilebilecek her köşe bucağa gitmişti adam. En nihayetinde, Kahire’de beklenmedik bir biçimde Azrail’le karşılaşmış. Azrail hayretle bakmış yüzüne. Ne tek kelime etmiş ne de peşinden gitmiş. Adam pılını pırtısını topladığı gibi oradan da kaçmış, yeniden düşmüş yollara. Çin-i Maçin’de saklı, kuytu bir kasabaya gelene kadar hiç durmadan yolculuk etmiş. Susuz ve yorgun argın bir halde, karşısına çıkan ilk hana dalmış. Orada, oturtulduğu masanın hemen yanında sabırla onu bekliyormuş Azrail, bu sefer yüzünde rahatlamış bir ifadeyle. “Hoş geldin, tam zamanında geldin” demiş. “Doğrusu Kahire’de seninle karşılaştığımızda çok şaşırmıştım çünkü kaderinde Çin-i Maçin’de buluşmamız yazılıydı.”</span></p>

  <p class="duz" xml:lang="tr"><span class="duz1">Asya bu hikâyeyi ezbere bilirdi, tıpkı bu çatının altında tekrar tekrar anlatılan nice hikâyeyi harfi harfine bildiği gibi. Anlayamadığı ve asla anlayamayacağı nokta, teyzelerinin noktası virgülüne kadar bilinen hikâyeleri anlatmaktan bu kadar haz duymalarıydı. Oturma odasındaki hava yumuşadı; korunaklı bir hal aldı, gündelik hayatın rutini usulca sarmaladı her birini; hayat uzun, kesintisiz bir provaymış da herkes repliklerini ezberliyormuş gibi. Kahvaltı bitene kadar bir lakırdıdan diğerine atladılar; her hikâye bir yenisini tetikledi. Asya bile neşelenmişti. Bazen kendi tutarsızlığına kendi de şaşıyordu. En sevdiklerine karşı nasıl böyle hınçlanabiliyordu? Ruh hali bir yoyoydu sanki, inip çıkıyordu, kâh öfkeli kâh mutlu. Bilmiyordu ki bu açıdan da annesine benziyordu.</span></p>

  <p class="duz" xml:lang="tr"><span class="duz1">Sokaktan geçen bir simitçinin tekdüze sesiyle bölündü sohbetleri. Banu Teyze pencereye koşup kırmızı kafasını dışarı uzattı. “Simitçi! Simitçi! Buraya” diye bağırdı. “Simit kaça?”</span></p>

  <p class="duz" xml:lang="tr"><span class="duz1">Simitin kaç para olduğunu bal gibi de biliyordu. Bu bir sorudan ziyade, vazife bilinciyle icra edilen bir ritüeldi. Bu yüzden de soru ağzından çıkar çıkmaz adamın cevabını beklemeden sonraki repliğe geçti: “Sekiz tane versene.”</span></p>

  <p class="duz" xml:lang="tr"><span class="duz1">Her pazar kahvaltıda sekiz simit alırlardı, ailenin her üyesi için birer tane, bir de fazladan, uzaktaki eksik kardeş için.</span></p>

  <p class="duz" xml:lang="tr"><span class="duz1">“Nasıl da tazeymiş simitler, çıtır çıtır” dedi Banu Teyze yüzünde güller açarak; halkalarla gösteri yapmaya hazırlanan bir sirk akrobatı gibi simitleri iki kolunun üzerinde taşıyordu. Susamlarını etrafa saçarak herkesin önüne birer tane bıraktı. Simiti böreğe, böreği ekmeğe katık ederek mideye indirmeye başladı. Ama çok geçmeden ya çarpıntısı tuttuğundan ya da aklına habis bir düşünce geldiğinden, yüzü ciddileşti, bir müşteriye Tarot kartlarında gördüğü uğursuz bir şeyi haber verirken aldığı ifadeye büründü. “Kaderden kaçmak mümkün değil” dedi Banu Teyze kaşlarını kaldırarak. “Allah uzun ömürler versin Mustafa’ya. Ama Amerika’ya kaçmakla ailemizin erkeklerini kırıp geçiren kaderden kaçamayacağını bilmez mi, bilir elbet...”</span></p>

  <p class="duz" xml:lang="tr"><span class="duz1">Asya’ya döndü Banu Teyze. “Vaktiyle ta Osmanlı’nın şaşaalı günlerinde iki sepetçi yaşarmış. İkisi de çok çalışkanmış ama biri inançlıymış ötekiyse hep inançsız, hep huysuz. Günün birinde köye Sultan gelmiş. ‘Sepetlerinizi buğdayla dolduracağım, bu buğdaya iyi bakarsanız altına dönüşür’ demiş. Birinci sepetçi bu teklifi sevinçle kabul etmiş ve sepetlerini doldurmuş. Senden daha az hırçın olmayan ikinci sepetçi ise Büyük Sultan’ın hediyesini reddetmiş. Sonunda ne olmuş biliyor musun?”</span></p>

  <p class="duz" xml:lang="tr"><span class="duz1">“Tabii ki” dedi Asya, “en azından yüz kere dinlediğim bir hikâyenin sonunu nasıl bilmem? Ama sen bu hikâyelerin benim yaratıcı ruhuma verdiği zararı biliyor musun peki? Mesela bu gülünç hikâye yüzünden okula başlamadan önce, ertesi sabah altına dönüşür umuduyla yastığımın altında bir buğday başağıyla uyurdum hep. Sonra ne oldu? Okula başladım, diğer çocuklara altına dönüşecek buğdaylarımın beni yakında zengin edeceğini anlattım günün birinde, sınıfın maskarası oldum. Beni budalaya çevirdiniz.”</span></p>

  <p class="duz" xml:lang="tr"><span class="duz1">Asya’nın çocukluğunda yaşadığı bütün şoklar ve travmalar arasında hiçbiri belleğinde buğday hadisesi kadar acı bir iz bırakmamıştı. İlerki yıllarda daima en beklenmedik anlarda karşısına çıkacak olan kelimeyi ilk o zaman duymuştu: “Piç!” İlkokul üçüncü sınıftaki bu buğday hadisesine kadar Asya piç kelimesini sadece bir kere anneannesinden duymuş ama fazla önemsememişti, çünkü ne manaya geldiğini bilmiyordu. Ama buğdayların altına dönüşeceğini anlattığı gün kendisiyle dalga geçen çocuklardan birinin ağzından çıkan “piç” kelimesi başkaydı. Hikâyenin bu kısmını kendisine saklayıp bir bardak daha çay koydu.</span></p>

  <p class="duz" xml:lang="tr"><span class="duz1">“Bana bak Asyacım, bize istediğin kadar naletlik edebilirsin ama misafirimiz geldiğinde kendine hâkim ol, ona iyi davran. İngilizcen hepimizden daha iyi.”</span></p>

  <p class="duz" xml:lang="tr"><span class="duz1">“Falcılık sanatında yabancı dil şartı yok tabii” diye sırıttı Asya.</span></p>

  <p class="duz" xml:lang="tr"><span class="duz1">Banu Teyze lisedeyken İngilizce dersi almıştı, ama öğrendiklerinden geriye pek bir şey kalmamıştı. Feride Teyze’ye gelince okulda Almancayı seçmişti. Ama tam o sıralarda coğrafya dışında bütün derslere ilgisini kaybettiğinden onun da Almancası pek ilerleme kaydedememişti. Cicianne ve Gülsüm Nine değerlendirme dışı olduklarından geriye sadece Zeliha Teyze ile Cevriye Teyze kalıyordu. İkisi de orta karar İngilizce biliyorlardı. Ne var ki her ikisinin İngiliz diline hâkimiyetleri arasında keskin bir fark vardı. Zeliha Teyze küfürler, deyimler, argoyla dolu günlük İngilizce konuşurdu; her gün dövmeci dükkânına gelen yabancılarla konuştuğu şekilde. Halbuki Cevriye Teyze liselerde öğretilen gramer odaklı, zaman içinde donmuş, ders kitabı İngilizcesi konuşurdu. Velhasıl her türlü basit, karmaşık ve bileşik cümleyi ayırt edebilir, zarf, zamir ve isim tamlamalarını tespit edebilir, hatta söz dizimi içinde yanlış yere konmuş tamlayanları yakalayabilirdi ama</span> <span class="italik1">konuşamazdı</span><span class="duz1">.</span></p>

  <p class="duz" xml:lang="tr"><span class="duz1">“Bu yüzden de sen çevirmenimiz olacaksın canım. Onun kelimelerini bize, bizim kelimelerimizi ona taşıyacaksın” dedi Banu Teyze. “Kültürler arasında uzanan bir köprü gibi Doğu ile Batı’yı birbirine bağlayacaksın.”</span></p>

  <p class="duz" xml:lang="tr"><span class="duz1">Asya evde sadece onun duyabildiği korkunç bir koku almış gibi burnunu kırıştırdı ve “atış serbest!” manasında dudaklarını büzdü.</span></p>

  <p class="duz" xml:lang="tr"><span class="duz1">Bu arada kimse Cicianne’nin sandalyesinden kalktığını ve senelerdir elini sürmediği piyanoya yaklaştığını fark etmemişti. Bazen yemek masasına sığmayan yemekleri ve tabakları koymak için büfe gibi kullanırlardı piyanoyu.</span></p>

  <p class="duz" xml:lang="tr"><span class="duz1">“İkinizin aynı yaşlarda olması harika” diye bitirdi Banu Teyze tiradını. “Arkadaş olursunuz.”</span></p>

  <p class="duz" xml:lang="tr"><span class="duz1">Asya merakla baktı Banu Teyze’ye; acaba günün birinde Asya’yı çocuk gibi görmekten vazgeçecek miydi? Küçükken eve ne zaman bir çocuk gelse teyzeleri çocuğu onun yanına getirir ve âdeta komut verirlerdi: “Hadi arkadaş olun!” Aynı yaşta olmak otomatikman iyi anlaşıp arkadaş olmak demekti teyzeleri için.</span></p>

  <p class="duz" xml:lang="tr"><span class="duz1">“Valla pek heyecanlı olacak. Ülkesine döndüğünde de mektup arkadaşı olursunuz” diye araya girdi Cevriye Teyze. Mektup arkadaşlıklarına yönelik sarsılmaz bir inancı vardı. Türkiye Cumhuriyeti öğretmenler ordusunun yılmaz bir neferi olarak, Cumhuriyet’i Batılılar karşısında temsil etmenin her Türk vatandaşının ödevi olduğuna inanırdı. İnsanın ülkesini temsil etmesi için uluslararası bir mektup arkadaşlığından iyi fırsat mı olurdu?</span></p>

  <p class="duz" xml:lang="tr"><span class="duz1">“San Francisco ile İstanbul arasında karşılıklı mektuplar gönderirsiniz artık birbirinize” diye mırıldandı Cevriye Teyze. Eğitim harici sebeplerle bir yabancıyla mektuplaşmak aklına hayaline sığmadığından pedagojik bir sebep aradı. “Bizim sorunumuz sürekli yanlış anlaşılmak. Batılı zannediyor ki Türkler de Araplara benzer. Niye? Biz kendimizi gösteremediğimiz için. Bir kişi bir kişidir demeden anlatacağız kendimizi Batılılara.”</span></p>

  <p class="duz" xml:lang="tr"><span class="duz1">O esnada Feride Teyze’nin televizyonun sesini aniden açmasıyla yeni bir pop klip dikkatlerini çeldi. Ekrandaki şarkıcının saç modeline dikkatle baktı Asya: platin rengi, kıvır kıvır. O an Feride Teyze’nin bu sabahki saç modelinin kimden ilhamla yapıldığını anlayıp gülmemek için dudaklarını ısırdı.</span></p>

  <p class="duz" xml:lang="tr"><span class="duz1">“Maalesef ABD’ye Türklerden önce giden Yunanlar ve Ermeniler yüzünden Amerikalıların beyni yıkanmış durumda” diye nutkuna devam etti Cevriye Teyze. “Türkiye’yi</span> <span class="italik1">Geceyarısı Ekspresi</span> <span class="duz1">zannediyorlar. Amerikalı kıza ülkemizin güzelliklerini göstermek senin görevin.”</span></p>

  <p class="duz" xml:lang="tr"><span class="duz1">Asya hüsranla başını eğdi.</span></p>

  <p class="duz" xml:lang="tr"><span class="duz1">“Hem İngilizceni geliştirirsin, belki ona biraz da Türkçe öğretirsin. Üstüne para versen bu kadarını bulamazsın. Şans ayağına geldi.”</span></p>

  <p class="duz" xml:lang="tr"><span class="italik1">Ayağım</span><span class="duz1">... Hazır lafı geçmişken Asya ayağa kalktı.</span></p>

  <p class="duz" xml:lang="tr"><span class="duz1">“Nereye böyle küçükhanım? Kahvaltı bitmedi daha” diye sordu Zeliha Teyze; masaya oturduğundan beri ağzını ilk defa açmıştı. Haftanın altı günü, on ikiden dokuza dövmeci dükkânının hercümerci içinde çalıştığından pazar sabahı kahvaltılarının mayışık uzunluğundan en çok o keyif alırdı.</span></p>

  <p class="duz" xml:lang="tr"><span class="duz1">“Japon Filmleri Festivali var” dedi Asya, samimi görünme gayreti bir sahtelik katmıştı sesine. “Hocalardan biri hafta sonu bir film seyretmemizi ve hakkında çözümleyici bir yazı yazmamızı istedi.”</span></p>

  <p class="duz" xml:lang="tr"><span class="duz1">“Ne biçim ödevmiş o öyle?” diye atıldı geleneksel olmayan pedagoji tekniklerinden hiç hazzetmeyen Cevriye Teyze.</span></p>

  <p class="duz" xml:lang="tr"><span class="duz1">Ama Zeliha Teyze daha fazla üstelemedi. “Peki git gör bakalım Japon filmini” dedi başını sallayarak. “Ama sakın gecikme. Beşten önce evde ol. Akşam misafirimizi havaalanından alacağız.”</span></p>

  <p class="duz" xml:lang="tr"><span class="duz1">Asya heybesini alıp hızla kapıya yöneldi. Tam dışarı çıkmak üzereyken hiç beklenmedik bir ses duydu. Birisi piyano çalıyordu. Uzun zaman önce mazi olmuş bir ezgiyi arayan ürkek, titrek dokunuşlar, dağılmış toparlanamayan notalar.</span></p>

  <p class="duz" xml:lang="tr"><span class="duz1">“Cicianne!” diye fısıldadı Asya heyecanla. Aradığı huzuru bulmuşçasına mütebessim, usulca kapıyı kapadı ardından.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Cicianne yüzyılın başlarında Selanik’te doğmuştu. Genç yaşta dul kalan annesiyle İstanbul’a göç ettiklerinde çocuktu daha. Sene 1923’tü. Tüm tarihlerin ve hadiselerin karıştırılabildiği şecerede bir tek Cicianne’nin bu şehre geliş tarihinin karıştırılmasına imkân yoktu.</span></p>

  <p class="duz" xml:lang="tr"><span class="duz1">“Sen ve Cumhuriyet bu şehre birlikte geldiniz. Meğer bilmeden ikinize de hasretmişim, ikinizi de beklermişim dört gözle” diyecekti seneler sonra kocası Rıza Selim Kazancı. “İkiniz de eski rejimlerin köküne kibrit suyu ektiniz; biriniz memleket sathında, diğeriniz benim çatım altında. Sen de Cumhuriyet de bir nur gibi indiniz hayatıma.”</span></p>

  <p class="duz" xml:lang="tr"><span class="duz1">“Geldiğimde sen kederli ama kuvvetliydin. Ben sana neşe getirdim sen de bana kuvvet verdin” demişti Cicianne cevap mahiyetinde.</span></p>

  <p class="duz" xml:lang="tr"><span class="duz1">Doğrusu Cicianne öyle şen şakrak ve ak pak bir kızdı ki, on beş yaşına geldiğinde taliplilerini sıraya dizsen Galata Köprüsü’nün bir ucundan diğerine uzanırdı. Kapılarını çalan koca adayları arasından sadece birine ısınmıştı içi. Kafesin ardından görmüştü onu. Yapılı, uzun boylu bir adam; adı Rıza.</span></p>

  <p class="duz" xml:lang="tr"><span class="duz1">Gür bir sakalı, incecik bıyığı ve alabildiğine ciddi, iri, kara gözleri vardı. Ondan on beş yaş büyüktü. Bir kez evlenmişti ve söylentiye bakılırsa karısı hem onu hem de oğullarını terk edip gitmişti; vicdansız kadın. Karısının ihanetinden sonra küçük oğluyla yalnız kaldığı halde birkaç sene evlenmeyi reddetmiş, babadan kalma evde tek başına yaşamayı tercih etmişti. Dostlarıyla paylaştığı servetini ve düşmanlarına sakladığı gazabını günbegün büyüterek. Kendi kendini yetiştirmiş, çıraklıktan ustalığa geçmiş bir işadamıydı. Önceleri bir kazancı ustasıyken doğru zamanda, doğru yerde bayrak işine atılacak kadar akıllı bir müteşebbis. 1930’ların başında yeni Türkiye Cumhuriyeti halen coşku içindeydi ve her ne kadar hükümet propagandası el işçiliğini sistematik olarak göklere çıkarsa da bu alanda az para vardı. Yeni rejimin öğrencilerden vatansever yetişkinler yetiştirecek öğretmenlere, milli burjuvaziyi yaratmaya yardım edecek finansörlere ve bütün ülkeyi Türk bayrağıyla süsleyecek bayrak imalatçılarına ihtiyacı vardı, kazancı ustalarına değil. Rıza Selim bu yüzden bayrak imalatı işine girmişti.</span></p>

  <p class="duz" xml:lang="tr"><span class="duz1">Ne var ki yeni mesleğinde deste deste para ve gani gani nüfuzlu dost edindiği halde, Soyadı Kanunu çıktığında, Rıza Selim, beklendiği üzre</span> <span class="italik1">Bayrakçı</span> <span class="duz1">soyadını almak istememiş, ilk zanaatıyla anılmak istemişti:</span> <span class="italik1">Kazancı</span><span class="duz1">.</span></p>

  <p class="duz" xml:lang="tr"><span class="duz1">Eli yüzü gayet düzgün, hali vakti yerinde olmasına rağmen, aradaki yaş farkı ve ilk evliliğinde maruz kaldığı felaket düşünüldüğünde (“Kim bilir karısı onu niçin terk etti, belki de adamın sapıkça zevkleri vardır” diye dedikodu yapıyordu mahalleli kadınlar) Rıza Selim Kazancı, Cicianne’nin talipleri arasında en az makbul olanıydı belki de. Şüphesiz ondan daha</span> <span class="italik1">münasip</span> <span class="duz1">adaylar vardı. Ama annesinin ısrarlı itirazlarına ve gözyaşlarına rağmen Cicianne kalbinin sesinden başkasını dinlemeyi reddetmişti. Belki de Rıza Selim Kazancı’nın kara gözlerinde şu dünyada pek çoklarından esirgenmiş olan kıymetli bir kabiliyet bulmuştu: Bir başka insanı kendinden daha fazla sevebilme kabiliyeti. O günlerde son derece genç ve tecrübesiz olduğu halde Cicianne, böyle bir meziyete sahip bir adam tarafından sevilmenin nasıl müstesna bir bahtiyarlık olduğunu anlayabilecek kadar sağduyuluydu. Rıza Selim Kazancı’nın gözleri merhametliydi, tıpkı sesi gibi; insan kendini onun yanında emniyette hissediyordu, etrafta kargaşa bile olsa. Rıza Selim gibi bir adam insanı yarı yolda bırakacaklardan değildi.</span></p>

  <p class="duz" xml:lang="tr"><span class="duz1">Ama Cicianne’nin Rıza Selim Kazancı’yı tercih etmesinin tek nedeni bu değildi. Aslında onu cazip bulmadan evvel, hikâyesini cazip bulmuştu. İlk karısının onu terk etmesiyle ruhunun ne denli derinden yaralandığını hissetmişti. Bu yaraları iyi edebilirdi. Buna itimadı tamdı. Ne de olsa kadınlar birbirlerinin bıraktığı enkazlar üzerinde çalışmaktan hoşlanır. Cicianne’nin kararını vermesi fazla uzun sürmedi. Rıza Selim’den başka kimseye varmayacaktı.</span></p>

  <p class="duz" xml:lang="tr"><span class="duz1">Cicianne sezgileriyle Rıza Selim Kazancı’ya böylesine inanmıştı belki ama o da karşılığında son nefesine kadar bu güvenin hakkını verecekti. Çeyizi olmayan, onun yerine uzun tüylü, kar gibi bir kediyle çıkıp gelen bu beyaz tenli, gri-mavi gözlü kadın hayatının neşesi olacaktı. Cicianne ne kadar kaprisli olursa olsun, tek bir gün bile isteklerini yerine getirmezlik etmeyecekti. Ne var ki evdeki üç yaşındaki çocuk için durum çok farklıydı: Küçük Levent, üvey annesini asla kabullenmeyecek, bir kez bile sevmeye yeltenmeyecekti. Her fırsatta Cicianne’ye direnecek ve en nihayetinde çocukluğunu bastırılmış bir hınçla noktalayacaktı; tabii böyle bir garez altında yaşanan çocukluk artık ne kadar tamama erebilirse.</span></p>

  <p class="duz" xml:lang="tr"><span class="duz1">Çocuk sahibi olmamanın kısırlık alameti sayıldığı bir dönemde Cicianne ile Rıza Selim çocuk yapmamışlardı. İlk başlarda Cicianne fazla genç olduğundan ve çocuk yetiştirme hevesi olmadığından, sonra fikrini değiştirdiğindeyse Rıza fazlaca yaşlandığından. Böylelikle soyu devam ettirecek tek çocuk Levent Kazancı’ydı –onun da pek hevesli olmadığı bir unvan.</span></p>

  <p class="duz" xml:lang="tr"><span class="duz1">Üvey oğlunun gösterdiği husumet Cicianne’yi incitmişti incitmesine de, bu durumdan fazla etkilenmeyecek kadar hayat doluydu o yaşlarda. Dünyada bebek bakmaktan çok daha ilginç şeyler vardı, mesela piyano çalmayı öğrenmek. Çok geçmeden İngiliz Grover&amp;Grover firması tarafından yapılmış bir Bentley piyano, oturma odasının en mutena köşesinde ışıldıyordu. Cicianne ilk müzik derslerini bu piyanoda almaya başlamıştı –Bolşevik Devrimi’nden kaçmış ve Bolşeviklerin gidici değil kalıcı olduğuna kanaat getirdikten sonra İstanbul’a yerleşmiş Beyaz Rus bir müzisyendi öğretmeni. Dediğine göre en iyi öğrencisiydi Cicianne. Sadece yeteneği değil, piyanoyu geçici bir oyalanma vasıtasından ziyade bir ömürlük refakatçisi yapacak sebatı da vardı.</span></p>

  <p class="duz" xml:lang="tr"><span class="duz1">Rahmaninov, Borodin ve Çaykovski gözdeleriydi. Ne zaman evde yalnız kalsa, sadece kendisi ve kucağında keyifle kıvrılan kedisi için çalmaya koyulsa bu bestecilerin eserlerini seçerdi. Ama misafirler için çaldığında tümüyle farklı bir repertuardan parçalar tercih ederdi. Hükümet memurları, işadamları ve onların çıtkırıldım karıları için Bach, Beethoven, Mozart, Schumann ve bilhassa Wagner. Akşam yemeklerinden sonra erkekler ellerinde içkileriyle şöminenin yanına toplanır, dünya siyaseti tartışırlardı. 1930’ların başları, milli siyasetin öyle uluorta eleştirilemediği, ya takdir ya da tasdik edilebileceği yıllardı –yerin kulağı olduğundan ne kadar yüksek sesle olsa o kadar iyi. Bu yüzden de ne zaman hakiki bir tartışmaya ihtiyaç duyulsa, en emin liman dünya siyasetiydi.</span></p>

  <p class="duz" xml:lang="tr"><span class="duz1">Erkekler tartışadursun, hanımlar odanın öteki tarafına toplanır, ellerinde kristal nane likörü kadehleri birbirlerinin elbiselerini süzerlerdi. Hanımlar tarafında iki kadın tipi arasında keskin bir ayrım vardı: Meslek sahibi kadınlar ve ev kadınları.</span></p>

  <p class="duz" xml:lang="tr"><span class="duz1">Meslek sahipleri kararlı, idealist yoldaş-kadınlardı,</span> <span class="italik1">yeni Türk kadının</span><span class="duz1">ın timsali; reformcu seçkinler tarafından yüceltilmiş, desteklenmiş. Bu kadınlar yeni meslek sahipleriydi avukatlar, öğretmenler, hâkimler, yöneticiler, kâtipler, akademisyenler... Annelerinin aksine eve kapatılmamışlardı ve dişiliklerini ortaya çıkarmama şartıyla sosyal, ekonomik ve kültürel merdivenin tepesine tırmanma şansları vardı. Çoğunlukla tayyör giyerlerdi; kahverengi, siyah ya da gri –iffetin, tevazuun ve partizanlığın renkleri. Saçlar kısa, makyaj yok, takı yok, abartı yok. Cinsiyetsizleştirilmiş, dişiliksizleştirilmiş vücutlar. Ev kadınları ne zaman o sinir bozucu kadınsı kıkırtılarını koyverseler, meslek sahipleri koltukaltlarındaki düz deri çantaları sıkıca kavrarlardı; her an çıkıp gidecek, beriki kadın tipinden kaçacak gibi. Onların aksine ev kadınları bu davetlere kat kat tüllü saten gece elbiseleriyle gelirlerdi; beyaz, pastel pembe ya da mavi –hanım hanımcıklığın, masumiyetin ve kırılganlığın renkleri. Kadından ziyade “militan” gibi gördükleri meslek sahiplerinden pek hazzetmezlerdi; meslek sahipleri de kadından ziyade “odalık” gibi gördükleri ev kadınlarından hazzetmezlerdi. Neticede kimse kimseyi yeterince “kadın” bulmazdı.</span></p>

  <p class="duz" xml:lang="tr"><span class="duz1">Ne zaman militanlar ile odalıklar arasında gerilim tırmansa, kendini iki gruba da ait görmeyen Cicianne, kristal bardaklarda nane likörü ve gümüş tabaklarda badem ezmesi ikram etmesi için hizmetçiye gizlice işaret ederdi. Likör-badem ikilisinin, hangi taraftan olursa olsun, odadaki bütün kadınların sinirlerini yatıştıran yegâne şey olduğunu keşfetmişti.</span></p>

  <p class="duz" xml:lang="tr"><span class="duz1">Partinin sonlarına doğru Rıza Selim Kazancı, karısını çağırır ve muhterem misafirleri için piyano çalmasını rica ederdi. Cicianne asla ikiletmezdi. Batılı bestecilere ilaveten vatanperverlik yayan milli marşlar da çalardı. Misafirlerin beğenisini kazanırdı her seferinde. Özellikle 1933’te “Onuncu Yıl Marşı” bestelendiğinde tekrar tekrar çalması gerekmişti. Marş her yerdeydi; uykudayken bile insanların kulaklarında yankılanırdı. Beşiklerindeki bebeklerin bile onun coşkun ritmiyle uyutuldukları bir dönemdi.</span></p>

  <p class="duz" xml:lang="tr"><span class="duz1">Cicianne’nin piyanoya olan ilgisi hiç azalmadığı halde yeni bir meşgaleler listesi bulması uzun sürmedi. İlerki yıllarda Fransızca öğrenecek, asla yayımlanmayacak hikâyeler kaleme alacak, cam boya ve yağlıboya teknikleri üzerinde uzmanlaşacak, parlak ayakkabılar ve saten balo tuvaletlerine bürünecek, kocasını danslara sürükleyecek, çılgın partiler verecek ve tek bir gün olsun ev işi yapmayacaktı. Havai karısı her ne isterse yerine getirirdi Rıza Selim Kazancı. Genelde başkalarına saygı gösteren, derin bir adalet duygusu olan, aklı başında bir adamdı. Ancak tek bir konu vardı ki huylarının tümüyle değişmesine, içindeki garezin açığa çıkmasına sebep olurdu: ilk karısı.</span></p>

  <p class="duz" xml:lang="tr"><span class="duz1">Seneler sonra bile Cicianne ne zaman ona ilk karısıyla ilgili bir şey soracak olsa Rıza Selim Kazancı sessizliğe bürünürdü. “Ana değil taşmış meğer. Bir ana nasıl evladını bırakıp gider?” derdi yüzünü nefretle buruşturarak. Tekinsiz bir gamla gölgelenirdi gözbebekleri.</span></p>

  <p class="duz" xml:lang="tr"><span class="duz1">“Ama ona ne olduğunu merak etmiyor musun? Akıbetini araştırmak istemez misin?” demişti bir keresinde Cicianne kocasına; iyice sokulup kucağına oturmuş, usul usul çenesini okşayarak âdeta onu bu soruyla yüzleşmeye ikna etmeye çalışmıştı.</span></p>

  <p class="duz" xml:lang="tr"><span class="duz1">“O kaltağın akıbeti umurumda değil” demişti Rıza Selim Kazancı sertleşerek. Levent’in, annesinin kötülendiğini duymaması için sesini alçaltmayı dahi akıl edememişti.</span></p>

  <p class="duz" xml:lang="tr"><span class="duz1">“Yoksa birisiyle mi kaçtı?” diye üstelemişti Cicianne, haddini aşmakta olduğunu bildiği halde; aşmadığı takdirde haddinin ne olduğunu anlayamayacağına inanırdı.</span></p>

  <p class="duz" xml:lang="tr"><span class="duz1">“Neden üzerine vazife olmayan konulara burnunu sokuyorsun?” diye çıkışmıştı Rıza Selim Kazancı. “Yoksa sen de mi aynı yolun yolcususun?”</span></p>

  <p class="duz" xml:lang="tr"><span class="duz1">Bu lafı işiten Cicianne nihayet anlamıştı haddinin ne olduğunu. İlk eş mevzuunun açıldığı nadir anlar hariç, senelerce dinginlikle akıp gitti evlilikleri. Sevecen, saygılı, huzurlu. Etraflarındaki ailelerin hiç de böyle olmadığı düşünülürse tuhaf bir durumdu onların bu uyumu. Memnuniyetleri, daimi haset kaynağıydı. Etraftakilerin çemkirmeyi en sevdikleri konu, çiftin çocuklarının olmamasıydı. Herkes Cicianne’nin kısır olduğuna kanaat getirmişti. Pek çokları Rıza Selim’i çok geç olmadan başka bir kadınla evlenmeye ikna etmeye çalışmıştı. Rıza Selim Kazancı bu nasihatlere kulaklarını tıkardı. Nesiller boyu Kazancı erkeklerinin ortak yazgısı olan apansız ölümün gerçekleştiği gün Cicianne hayatında ilk olarak nazara inanmıştı. Saadet içindeki bu konağın duvarlarını delip kocasını öldüren, kıskanç insanların kem nazarlarından başka ne olabilirdi?</span></p>

  <p class="duz" xml:lang="tr"><span class="duz1">Şimdi o dönemden hemen hemen hiçbir şey hatırlamıyordu. Kemikli parmakları eski piyanoyu okşarken Cicianne’nin Rıza Selim Kazancı’yla anıları, Alzheimer’ın fırtınalı sularında yol gösterme şansı kalmamış köhne ve cılız bir deniz feneri gibi uzaktan uzaktan yanıp sönüyordu.</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Sokakların asla uyumadığı, kaldırım taşlarının bile bir sürü sır bildiği bir mahallede, Galata Kulesi’ne bakan bir dairenin divanlarından birinde, salaş binaların camlarından yansıyan güneş ışıkları altında, martıların çığlıkları arasında Asya Kazancı çıplak ve hareketsiz oturuyordu. Zihni hayal dünyasına kayarken, içine çektiği yoğun duman da ciğerlerini yakarak bedeninde kıvrılıyordu.</span></p>

  <p class="duz" xml:lang="tr"><span class="duz1">“Ne düşünüyorsun yavrum?”</span></p>

  <p class="duz" xml:lang="tr"><span class="duz1">“Şahsi Nihilizm Manifestomun Sekizinci Maddesi üzerinde çalışıyorum” dedi Asya dumanlı gözlerini açarak.</span></p>

  <p class="alinti-ilk-paragraf" xml:lang="tr"><span class="dar-paragraf-duz">Sekizinci Madde: Toplum ile benlik arasında derin bir uçurum, onun üzerinde de sarsak bir asmaköprü varsa, umutsuzca ikisini bağlamaya çabalamak yerine, pekâlâ asmaköprüyü yakıp topluma uzaktan veda etmek suretiyle, ebediyen benliğin tarafında kalabilirsin.</span></p>

  <p class="duz-ilk-paragraf" xml:lang="tr"><span class="duz1">Asya bir nefes daha çekti.</span></p>

  <p class="duz" xml:lang="tr"><span class="duz1">“Dur seni besleyeyim” dedi Alkolik Karikatürist, elindeki jointi alarak. Kırçıllaşmış kıllarla kaplı geniş göğsünü ona yaslayarak usulca üzerine abandı. Asya beslenmeye hazırlanan kör bir kuş yavrusu gibi ağzını açtı. Karikatürist esrar dumanını doğrudan ağzına üflediğinde, kana kana su içer gibi şevkle çekti dumanı.</span></p>

  <p class="alinti-ilk-paragraf" xml:lang="tr"><span class="dar-paragraf-duz">Dokuzuncu Madde: İçerideki uçurum seni dışarıdaki dünyadan daha çok heyecanlandırıyorsa pekâlâ içine, yani kendi zihnine düşebilirsin.</span></p>

  <p class="duz-ilk-paragraf" xml:lang="tr"><span class="duz1">Tekrar aynı şeyi yaptılar, karikatürist dumanı saldı ağzına; o içine çekti, tekrar ve tekrar, nefes borusunda kaybolan son duman da dışarı üflenene kadar.</span></p>

  <p class="duz" xml:lang="tr"><span class="duz1">“Bahse girerim şimdi daha iyi hissediyorsundur” dedi Alkolik Karikatürist nağmeli nağmeli, yüzünden daha fazla seks arzusu okunuyordu. “İyi bir sevişme ile iyi bir jointin üzerine yoktur.”</span></p>

  <p class="duz" xml:lang="tr"><span class="duz1">Asya itiraz etmemek için dilini ısırdı. Başını açık pencereye çevirip bütün kaosu ve ihtişamıyla koca şehri kucaklayacakmış gibi kollarını gerdi. “Bok püsür...” dedi.</span></p>

  <p class="duz" xml:lang="tr"><span class="duz1">Alkolik Karikatürist üzerinde sadece boxer küloduyla, bira göbeğini sergileyerek ayağa kalktı. CD çalara doğru gitti; Asya’nın en sevdiği Johnny Cash şarkılarından biriydi seçtiği: “Hurt.”</span></p>

  <p class="alinti-ilk-paragraf" xml:lang="tr"><span class="dar-paragraf-duz">I hurt myself today</span></p>

  <p class="alinti" xml:lang="tr"><span class="dar-paragraf-duz">To see if I still feel</span></p>

  <p class="alinti" xml:lang="tr"><span class="dar-paragraf-duz">I focus on the pain</span></p>

  <p class="alinti-son-paragraf" xml:lang="tr"><span class="dar-paragraf-duz">The only thing that’s real</span><span class="dipnot-no">*</span></p>

  <p class="dipnotlar" xml:lang="tr"><span class="serifsiz-dipnot">* Canımı yaktım bugün/ Hâlâ hissedebildiğimi görmek için/ Acıya yoğunlaştım/ Tek gerçek şeye...</span></p>

  <p class="duz-ilk-paragraf" xml:lang="tr"><span class="duz1">Asya etine görünmez bir iğne batmış gibi yüzünü buruşturdu. “Yazık...”</span></p>

  <p class="duz" xml:lang="tr"><span class="duz1">“Neye yazık yavrum?”</span></p>

  <p class="duz" xml:lang="tr"><span class="duz1">“Şu organizatör bozuntuları Avrupa, Asya, hatta yaşa-Peres-troyka-Rusya turları düzenliyorlar... ama İstanbul’da müzik meraklısıysan hiçbir coğrafi tanıma uymuyorsun. Arafta kalıyoruz. Burada istediğimiz kadar çok konser düzenlenmemesinin tek nedeni İstanbul’un jeostratejik konumu.”</span></p>

  <p class="duz" xml:lang="tr"><span class="duz1">“Evet, hepimiz Boğaziçi Köprüsü’ne sıralanıp bu şehri Batı’ya itmek için ciğerlerimizin bütün kuvvetiyle üflemeliyiz. İşe yaramazsa bir de öteki tarafı deneriz, bakalım Doğu’ya gidecek mi” dedi karikatürist gülerek. “Arada olmak iyi değil. Uluslararası siyaset muğlaklığı kaldırmıyor.”</span></p>

  <p class="duz" xml:lang="tr"><span class="duz1">Ama bulutların üzerinde olan Asya onu duymamıştı. Jointi tekrar çatlak dudaklarının arasına koyup derin bir kayıtsızlık nefesi çekti.</span></p>

  <p class="duz" xml:lang="tr"><span class="duz1">“Ölmeden Johnny Cash’e ulaşmanın bir yolu olmalıydı. Adamın İstanbul’a gelmesi gerekirdi, burada yılmaz hayranları olduğunu bilmeden öldü...”</span></p>

  <p class="duz" xml:lang="tr"><span class="duz1">Alkolik Karikatürist usulca güldü. Asya’nın sol yanağındaki beni öptü, boynunu yavaşça okşadı, sonra elleri iri memelerine indi, ikisini birden avuçladı. Öpüşü arsızdı. Gözlerinde parıltıyla sordu: “Bir daha ne zaman buluşuyoruz?”</span></p>

  <p class="duz" xml:lang="tr"><span class="duz1">“Kafe Kundera’da karşılaştığımız zaman herhalde.” Asya omzunu silkerek ondan uzaklaştı.</span></p>

  <p class="duz" xml:lang="tr"><span class="duz1">“İyi de burada, evimde ne zaman buluşacağız?”</span></p>

  <p class="duz" xml:lang="tr"><span class="duz1">“Yani</span> <span class="italik1">burada garsoniyerinde ne zaman buluşacağız?</span> <span class="duz1">demek istiyorsun...” diye çıkıştı Asya. “Zira ikimizin de gayet iyi bildiği üzre burası senin evin değil! Evin kaç senelik karının oturduğu yer, burası ise karına sezdirmeden kafayı tütsüleyip karılarla kızlarla yattığın gizli garsoniyerin.</span> <span class="italik1">Çıtırları</span> <span class="duz1">düzdüğün yer. Ne kadar genç, sığ, kafası dumanlı olursa o kadar iyi!”</span></p>

  <p class="duz" xml:lang="tr"><span class="duz1">Alkolik Karikatürist içini çekip rakı bardağını kavradı. Tek yudumda yarısını içti. Yüzü öyle yoğun bir kederle allak bullak oldu ki, Asya bu kadar büyük bir incinmenin sessiz kalabileceğini tahmin etmediğinden onun ya bağırmaya ya da hıçkıra hıçkıra ağlamaya başlamasından korktu. Ama beriki sadece boğuk bir sesle, “Bazen çok acımasız olabiliyorsun” demekle yetindi.</span></p>

  <p class="duz" xml:lang="tr"><span class="duz1">Sokakta futbol oynayan çocukların çığlıkları doldu odaya. Çığlıkların yüksekliğine bakılırsa çocuklardan biri az önce kırmızı kart görmüştü ve bütün takım hakeme saldırmakla meşguldü.</span></p>

  <p class="duz" xml:lang="tr"><span class="duz1">“Karanlık bir yanın var Asya” dedi Alkolik Karikatürist dalgın dalgın. “Tatlı yüzünün belli etmediği bir baldıran zehri... ilk bakışta anlamak zor ne kadar keskin olduğunu. Ama var işte. Dipsiz bir yıkım potansiyelin var.”</span></p>

  <p class="duz" xml:lang="tr"><span class="duz1">“Olabilir, ama en azından kimseyi</span> <span class="italik1">yıkmıyorum</span><span class="duz1">, değil mi?” Asya kendini savunma ihtiyacı hissetmişti. “Sadece kendim olmak istiyorum, malum terane... Biraz kendi halime bırakılsam...”</span></p>

  <p class="duz" xml:lang="tr"><span class="duz1">“Kendini daha hızlı ve daha erken yok etmek için mi? İstediğin bu mu? Pervanenin ışığa yönelmesi gibi, kendi kendini yok etmeye yöneliyorsun.”</span></p>

  <p class="duz" xml:lang="tr"><span class="duz1">Asya gergin gergin güldü.</span></p>

  <p class="duz" xml:lang="tr"><span class="duz1">“İçtin mi körkütük sarhoş oluyorsun, eleştirdin mi eziyorsun, moralin bozuldu mu ta en dibe vuruyorsun. Sana nasıl yaklaşmam gerektiğini bilmiyorum. Öyle öfke dolusun ki, bebeğim...”</span></p>

  <p class="duz" xml:lang="tr"><span class="duz1">“Belki piç olduğumdandır” dedi Asya bir joint daha yakarak. “Babamın kim olduğunu bile bilmiyorum. Hiç sormadım, hiç söylemediler. Bazen annem bana baktığında yüzümde onu görüyor sanıyorum ama hiçbir şey söylemiyor. Hepimiz</span> <span class="italik1">baba</span> <span class="duz1">diye bir şey yokmuş gibi davranıyoruz. Sadece Baba var, büyük B’yle. Allah insana yukarıdan göz kulak olduğuna göre babaya ne hacet? Hepimiz O’nun çocukları değil miyiz? Annemin bu zırvalara karnı tok gerçi. Tanıdığım bütün kadınlardan daha şüpheci, daha asi. Sorun da bu. Annem ve ben birbirimize çok benziyoruz, ama çok uzağız.”</span></p>

  <p class="duz" xml:lang="tr"><span class="duz1">Alkolik Karikatürist, sayısız kavgalarından birinde karısı tahrip eder diye korktuğundan en iyi işlerinden bazılarını sakladığı maun yazı masasına doğru üfledi dumanını. Meclis üyelerini farklı hayvan türleri şeklinde çizdiği iki yeni serinin,</span> <span class="italik1">Amfibi Siyasetçi</span> <span class="duz1">ve</span> <span class="italik1">Gergedanus Siyasius</span><span class="duz1">’un taslakları da oradaydı. Başbakanı kuzu postuna bürünmüş kurt gibi çizdiği için mahkeme onu üç yıl hapse mahkûm ettiği, sonra da mahkûmiyeti belirsiz bir tarihe kadar ertelediği için bu seriyi şimdilik yayımlatmayı düşünmüyordu. Ama belli olmazdı onun sağı solu. Düşünce ve ifade özgürlüğü kadar mühim olan bir şey daha vardı: dalga geçme özgürlüğü.</span></p>

  <p class="duz" xml:lang="tr"><span class="duz1">Masanın köşesinde, kaz boyunlu art-deco lambanın sarı ışığı altında ahşap oyma bir heykel vardı: Bir kitabın üzerine eğilmiş, kendini kaybetmiş Don Kişot. Asya bu heykeli çok sevmişti.</span></p>

  <p class="duz" xml:lang="tr"><span class="duz1">“Ailemin topu kaçık. Anıların kirini pasını temizliyorlar! Daima geçmişten bahsederler ama geçmişin temizlenmiş bir versiyonundan. Kazancıların sorunlarla başa çıkma yöntemi budur; bir şey seni rahatsız ediyorsa gözlerini kapa, ona kadar say, hiç olmamış olmasını dile, bir de bakmışsın hiç olmamış, yaşasın! Her gün yeni bir unutkanlık hapı yutuyoruz...”</span></p>

  <p class="duz" xml:lang="tr"><span class="duz1">Dumanlı kafayla Don Kişot’un ne okuduğunu merak etti Asya. Oradaki açık sayfada ne yazıyordu? Heykeltıraş birkaç kelime çiziktirecek kadar ayrıntıya girmiş miydi? Merakla divandan inip heykelin yanına gitti. Ne yazık ki tahta sayfada hiç kelime yoktu. Yerine dönüp tekrar şikâyete başladı.</span></p>

  <p class="duz" xml:lang="tr"><span class="duz1">“Bütün o evim-güzel-evimleri görmek beni sinir ediyor. Mutlu ailelerin acıklı taklitleri. Biliyor musun bazen Cicianne’yi kıskanıyorum, şimdi neredeyse yüz yaşında, keşke bende de onun hastalığından olsaydı. Biricik, tatlı Alzheimer. Bellek eriyip gidiyor.”</span></p>

  <p class="duz" xml:lang="tr"><span class="duz1">“Bu iyi bir şey değil, şekerim.”</span></p>

  <p class="duz" xml:lang="tr"><span class="duz1">“Çevrendeki insanlar için iyi olmayabilir ama senin için iyi” diye diretti Asya.</span></p>

  <p class="duz" xml:lang="tr"><span class="duz1">“İyi de genelde bu ikisi ilişkilidir.”</span></p>

  <p class="duz" xml:lang="tr"><span class="duz1">Ama Asya bunu duymazdan geldi. “Bugün Cicianne onca seneden sonra piyanosunu açtı, çaldığı o akortsuz notaları duydum. O kadar üzücü ki. Bu kadın bir zamanlar Rahmaninov çalarmış, şimdi kıytırık bir çocuk şarkısı bile çalamıyor.”</span></p>

  <p class="duz" xml:lang="tr"><span class="duz1">“Demek istediğim kendisi farkında değil, biz farkındayız...” diye ekledi Asya sahte bir heyecanla. “Alzheimer düşünüldüğü kadar nahoş değil. Geçmiş kurtulmamız gereken bir pranga. İnsanı ezen bir külfet. Geçmişim olmasaydı, Hiçkimse olabilseydim, sıfır noktasından başlayıp orada ebediyen kalabilseydim. Tüy gibi hafif. Aile yok, anı yok, hiçbir bok püsür yok.”</span></p>

  <p class="duz" xml:lang="tr"><span class="duz1">“Herkesin geçmişe ihtiyacı vardır” diye itiraz etti Alkolik Karikatürist.</span></p>

  <p class="duz" xml:lang="tr"><span class="duz1">“Beni katma, çünkü emin ol benim ihtiyacım yok!” dedi Asya. Sehpanın üzerindeki Zippo’yu almıştı eline, kapağını açıp yaktı, sertçe kapattı. Çıkan ses hoşuna gitmiş olacak ki başladı bu hareketi tekrar etmeye; beş, on, elli... Trık! Trık! Trık! Trık! Tam Alkolik Karikatürist’i çıldırtmak üzereydi ki aniden Zippo’yu ona uzatıp, “Gideyim ben” diye mırıldandı. Giysilerini aramaya başladı. “Biricik ailem bana mühim bir görev bahşetti bu sabah. Annemle havaalanına gidip Amerikalı mektup arkadaşımı karşılamam lazım.”</span></p>

  <p class="duz" xml:lang="tr"><span class="duz1">“Amerikalı mektup arkadaşın olduğunu bilmiyordum.”</span></p>

  <p class="duz" xml:lang="tr"><span class="duz1">“Müstakbel mektup arkadaşım. Teyzemlerin planına göre kızcağız o kadar sevecek ki İstanbul’u ve Türkleri, Amerika’ya gittikten sonra da durmadan bizleri hatırlayacak. Mektuplar aracılığıyla Türk-Amerikan dayanışması kuracağız.”</span></p>

  <p class="duz" xml:lang="tr"><span class="duz1">“İyi de nerden çıktı bu kız?”</span></p>

  <p class="duz" xml:lang="tr"><span class="duz1">“Gökten zembille indi valla. Bir sabah posta kutusunda bir mektup buldum, bil bakalım nereden? San Francisco! Amy diye bir kız. Mustafa Dayımın üvey kızıymış. Adamın üvey kızı olduğunu bile bilmiyorduk. Böylece bunun karısının ikinci evliliği olduğunu çaktık. Bize hiç söylememişti! Kıymetli oğlunun yirmi yıllık karısının evlendiklerinde bakire olmadığını öğrendiğinde ninemin yüreğine inecekti, görsen; bakire olmadığı gibi bir de dul!”</span></p>

  <p class="duz" xml:lang="tr"><span class="duz1">Asya çalmaya başlayan şarkıya saygıda kusur etmemek için sustu.</span> <span class="italik1">It Ain’t Me, Babe</span><span class="duz1">. Melodiyi ıslıkla çalıp sözlerini mırıldanmadan konuşmaya devam etmedi.</span></p>

  <p class="alinti-ilk-paragraf" xml:lang="tr"><span class="dar-paragraf-duz">I’m not the one you want, babe</span></p>

  <p class="alinti" xml:lang="tr"><span class="dar-paragraf-duz">I’m not the one you need</span></p>

  <p class="alinti" xml:lang="tr"><span class="dar-paragraf-duz">You say you’re looking for someone</span></p>

  <p class="alinti-son-paragraf" xml:lang="tr"><span class="dar-paragraf-duz">Who’s never weak but always strong</span><span class="dipnot-no">*</span></p>

  <p class="dipnotlar" xml:lang="tr"><span class="serifsiz-dipnot">* Aradığın ben değilim bebeğim/ Senin ihtiyacın ben değilim/ Arıyorum diyorsun öyle birini/ Hiç zayıf olmasın, her zaman kuvvetli.</span></p>

  <p class="duz-ilk-paragraf" xml:lang="tr"><span class="duz1">“Neyse, bu Amy denen hatun damdan düşer gibi bir mektup yolladı. Arizona Üniversitesi’nde öğrenciymiş, başka kültürleri tanımak çok ilgisini çekiyormuş. 11 Eylül’den sonra bilhassa Müslüman ülkeleri merak ediyormuş. Türkiye ne kadar da ilginç bir yere benziyormuş. Günün birinde bizimle tanışmak için can atıyormuş, falan feşmekân. Derken baklayı ağzından çıkarıyor: ‘Bu arada bir haftaya kadar İstanbul’a geliyorum. Sizin evinizde kalabilir miyim?’</span> <span class="duz1">”</span></p>

  <p class="duz" xml:lang="tr"><span class="duz1">“Bak sen” dedi Alkolik Karikatürist, yeniden doldurduğu rakı bardağına üç tane buz atmıştı. “Peki neden buraya geldiğini yazmış mı? Sadece turist olarak mı?”</span></p>

  <p class="duz" xml:lang="tr"><span class="duz1">“Bilmem” diye homurdandı Asya aşağıdan, dizlerinin üzerine çökmüş divanın altında çorabının tekini arıyordu. “Ama üniversite öğrencisi olduğuna göre bahse girerim; ‘İslam ve Kadınlara Uygulanan Baskı’ konulu bir araştırma yapıyordur, ya da ne bileyim, ‘Ortadoğu’da Ataerkil Teamüller’ gibisinden bir şey... Yoksa neden bizim karılarla dolu tımarhanemizde kalmak istesin? Bütün şehir gayet hesaplı ve şıkıdım otellerle dolu olduğu halde? Eminim bizimle söyleşi yapmak istiyordur, Müslüman ülkelerde kadınların durumu ve bütün o...”</span></p>

  <p class="duz" xml:lang="tr"><span class="duz1">“Bok püsür!” diye tamamladı cümlesini Alkolik Karikatürist.</span></p>

  <p class="duz" xml:lang="tr"><span class="duz1">“Aynen!” dedi Asya muzaffer bir edayla, çorabının kayıp tekini bulmuştu. Göz açıp kapayana kadar eteği ile gömleğini giydi, saçına fırça çaldı.</span></p>

  <p class="duz" xml:lang="tr"><span class="duz1">“Bir ara onu da Kafe Kundera’ya getir.”</span></p>

  <p class="duz" xml:lang="tr"><span class="duz1">“Teklif ederim ama eminim o şimdi Arkeoloji Müzesi’ne filan gitmek ister” diye homurdandı Asya deri botlarını ayağına geçirirken. Bir şey unutmadığından emin olmak için etrafına baktı. “Onunla zaman geçirmem gerekecek mutlaka, bizimkiler İstanbul’a hayran olsun diye dere tepe gezdirmemi istediler. Amerika’ya döndüğünde ülkemizi öve öve bitiremesin istiyorlar.”</span></p>

  <p class="duz" xml:lang="tr"><span class="duz1">Pencerelerin açık olmasına rağmen oda hâlâ buram buram joint, rakı ve seks kokuyordu. Johnny Cash gürledi:</span></p>

  <p class="alinti-ilk-paragraf" xml:lang="tr"><span class="dar-paragraf-duz">I’m not the one you want, babe</span></p>

  <p class="alinti-son-paragraf" xml:lang="tr"><span class="dar-paragraf-duz">I’ll only let you down</span><span class="dipnot-no">*</span></p>

  <p class="dipnotlar" xml:lang="tr"><span class="serifsiz-dipnot">* Aradığın ben değilim bebeğim/ Ben seni yüzüstü bırakırım.</span></p>

  <p class="duz-ilk-paragraf" xml:lang="tr"><span class="duz1">Asya çantasını alıp kapıya yöneldi. Tam çıkmak üzereyken Alkolik Karikatürist önünü kesti. Gözlerinin içine bakarak onu omuzlarından tuttu ve yavaşça kendine çekti. Koyu kahverengi gözlerinin altında şişlikler vardı, alkoliklere ya da her şeyi kendine dert edinenlere mahsus şişlikler. O ikisi birdendi.</span></p>

  <p class="duz" xml:lang="tr"><span class="duz1">“Asyacım canım” diye fısıldadı; yüzü, Asya’nın daha önce hiç görmediği bir şefkatle aydınlanmıştı. “İçinde barındırdığın onca zehre rağmen, belki tam da bu yüzden, garip bir biçimde çok özelsin, tanıdığım en hesapsız insansın sen, en delişmen ruh. Belki anlamadın ama ben seni seviyorum. Yüzünde o sıkıntılı ifadeyle Kafe Kundera’ya geldiğin ilk gün âşık oldum sana. Senin için bir anlamı olup olmadığını bilmiyorum, ama yine de itiraf edeceğim. Bu evden çıkmadan önce buranın bir garsoniyer olmadığını ve buraya çıtırları getirmediğimi bilmen lazım. Burası benim sığınağım. Ben buraya içmeye, çizmeye ve bunalmaya geliyorum, bazen de çizmeye, bunalmaya ve içmeye... hepsi bu...”</span></p>

  <p class="duz" xml:lang="tr"><span class="duz1">Afallayan Asya eşikte bir an hareketsiz kaldı. Ellerini nereye koyacağını bilemediğinden ceplerine soktu ve parmakları kırıntı gibi bir şeylere dokundu. Ellerini dışarı çıkardığında Cicianne’nin onu nazara karşı korumak için cebine koyduğu kahverengimsi tohumları gördü.</span></p>

  <p class="duz" xml:lang="tr"><span class="duz1">“Şuna bak! Buğday... buğday...” dedi kelimeyi farklı farklı tonlayarak. “Cicianne beni nazardan korumaya çalışıyor.” Elini açıp Alkolik Karikatürist’e bir buğday tanesi verdi. Ama bunu yapar yapmaz bir sırrı açık etmiş gibi kızardı.</span></p>

  <p class="duz" xml:lang="tr"><span class="duz1">Yanakları kızaran, içindeki acılıktan acı duyan Asya telaşla kapıyı açtı. Çabucak dışarı attı kendini, ama bir an önemli bir şey söylemek istiyormuş gibi durakladı. Bulamadı aradığı kelimeleri. Elleri kendiliğinden uzandı Alkolik Karikatürist’in parmaklarına, birden ve sadece bir anlığına sıkı sıkı sarıldı ona. Sonra beş kat merdiveni koşa koşa indi, ruhunu kovalayan bütün işkencelerden olabildiğince uzağa kaçarcasına.</span></p>

  <div class="calibre2" id="calibre_pb_7"></div>
</body>
</html>
