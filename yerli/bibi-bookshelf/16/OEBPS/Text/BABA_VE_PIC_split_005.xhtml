<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BABA_VE_PIC.xhtml</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  @font-face {
    font-family: Serif12 Beta;
    font-style: italic;
    font-weight: bold;
    src: url(../Fonts/Serif12Beta-BoldItalic0001.ttf)
    }
  @font-face {
    font-family: Times New Roman;
    font-style: normal;
    font-weight: normal;
    src: url("Fonts/Times New Roman")
    }
</style>
</head>

<body class="calibre">
  <h1 class="bolum-ismi" id="toc-anchor-5" xml:lang="tr"><span class="bolum-ismi1">Altıncı bölüm</span></h1>

  <h2 class="bolum-ismi-2-satir" id="toc-anchor-23" xml:lang="tr"><span class="bolum-ismi1">Antepfıstığı</span></h2>

  <p class="duz" xml:lang="tr"><span class="duz1">Armanuş Çakmakçıyan,</span> <span class="italik1">A Clean Well-Lighted Place for Books</span><span class="duz1">’taki çenebaz kasiyerin, seçtiği on iki romanı tek tek işlemden geçirip çantaya yerleştirmesini seyretti. Nihayet kredi kartı onayını aldığında, satış fişinin altındaki miktara bakmamaya çalışarak kâğıdı imzaladı. Bir kez daha biriktirdiği bütün parayı kitaplara yatırmıştı! Tam bir kitap kurduydu Armanuş; pek matah bir özellik değildi bu, zira oğlanların gözünde kıymeti harbiyesi yoktu; bu yüzden de zengin bir koca bulmasını hayal eden annesinin keyfini kaçırıyordu. Daha bu sabah telefonda, bu gece dışarı çıktığında romanlar üzerine tek kelime bile etmeyeceğine dair söz verdirmişti annesi ona. Kendisini bekleyen randevuyu düşündüğünde midesinde bir endişe dalgasının kabardığını hissetti Armanuş. Yaklaşık bir senedir kimselerle çıkmıyordu. Yemin etmişti sözde randevularla vakit kaybedeceğine bu işi kökünden kesip hiç kimseyle çıkmamaya, oturup evde kitaplarını okumaya. Ne var ki nasıl olduysa bu akşam Armanuş Çakmakçıyan erkeklerle şansını bir kez daha deneyecek, aşka bir şans daha verecekti.</span></p>

  <p class="duz" xml:lang="tr"><span class="duz1">Karşı cinsle tekerrür eden başarısızlıklarının ardındaki esas sebep kitaplara duyduğu tutku ve çıktığı erkeklerden daha bilgili olmasıydı belki ama durumu daha da vahim hale getiren iki ilave etken vardı. Birincisi, Armanuş güzel bir kızdı, fazla güzel. Orantılı vücudu, ince hatlı yüzü, koyu sarı dalgalı saçları, iri gri-mavi gözleri ve başkalarında bir kusur gibi görünebilecek ama ona kendine güvenli bir hava veren hafif kemerli burnuyla fiziksel cazibesi, zekâsıyla da birleştiğinde delikanlıları ürkütüyordu. Çirkin kadınları tercih ettiklerinden ya da zekâyı takdir etmediklerinden değil. Onu tam olarak nereye yerleştireceklerini bilemediklerinden. Kategorileri bulandırıyordu. Yaşıtı erkeklerin üç kategorisi vardı: Okşanlar, danışmanlar ve nişanlar. Okşanlar, yatmak için ölüp bittikleri kızlardı, öncelikle vücuduyla var olanlar. Danışmanlar ise akıl danıştıkları kızlar, yani dostları; öncelikle zekâlarıyla var olanlar. Nişanlar ise günün birinde evlenmeyi düşündükleri kızlardı, öncelikle iyi huylarıyla var olanlar. Armanuş’un derdi bu üç kategoriden hepsine uyacak kadar “mükemmel” olması ve bu sebepten hiçbir kategoriye uymayıp açıkta kalmasıydı.</span></p>

  <p class="duz" xml:lang="tr"><span class="duz1">Armanuş Çakmakçıyan’ın erkekler konusunda yaşadığı fiyaskonun ardındaki ikinci etken daha karmaşıktı: akrabaları. San Francisco’daki Çakmakçıyan ailesi ve Arizona’daki annesi, Armanuş için doğru erkeğin kim olduğuna dair birbirine taban tabana zıt görüşlere sahipti. Çocukluğundan beri neredeyse beş ayını San Francisco’da (yaz tatilleri, bahar tatili ve hafta sonu ziyaretleri) geri kalan yedi ayını da Arizona’da geçirdiğinden, her iki tarafın da kendisinden neler beklediğini ve bu beklentilerin ne kadar uzlaşmaz olduğunu birinci elden öğrenme fırsatı bulmuştu. Neresinden bakılırsa bakılsın birbirinin tümüyle zıddıydı bu beklentiler. Bir tarafı memnun eden adım, öteki tarafı mutlaka rahatsız ederdi. Annesi Rose, Ortabatı’da doğmuş, beyaz, Protestan bir Amerikalıydı ve bu tanıma uyan insanlarla çıkmasını istiyordu. San Francisco’daki baba tarafı ise diyasporada kalabalık, Katolik bir Ermeni sülaleydi ve onlar da kendilerine benzeyenlerle çıkmasını bekliyorlardı. Bu durumda kimsenin canını sıkmamak için, San Francisco’dayken Ermeni çocuklarla, Arizona’dayken de Ermenilikle uzaktan yakından alakası olmayanlarla çıkmayı denemişti Armanuş. Ama kaderin bir cilvesi, San Francisco’da bulunduğunda ilgisini çekenler hep Ermeni olmayanlardı, öte yandan Arizona’da tutulduğu üç delikanlının üçü de Ermeni-Amerikalılar çıkmıştı, annesini sükûtu hayale uğratma pahasına.</span></p>

  <p class="duz" xml:lang="tr"><span class="duz1">Aldığı kitaplarla beraber endişelerini de sırtlanarak çıktı kitapçıdan. Opera Meydanı’nı geçerken rüzgâr ıslık çalıyor, kulaklarına tekinsiz ezgiler mırıldanıyordu. Opera Kafe’de oturan genç bir çift ilişti gözüne; ya önlerindeki tıka basa dolu sandviçlerde umduklarını bulamamışlardı ya da kavga etmişlerdi.</span> <span class="italik1">Tanrı’ya şükür bekârım ve yalnızım</span><span class="duz1">, diye düşündü Armanuş şakayla karışık. Türk Sokağı’na saptı. Seneler önce New Yorklu Ermeni-Amerikalı bir kıza şehri gezdirmişti bir keresinde. Bu sokağa geldiklerinde kızın yüzü buruşmuştu: “</span><span class="italik1">Türk Sokağı! Nereye gitsen karşına çıkıyor Türkler!</span><span class="duz1">”</span></p>

  <p class="duz" xml:lang="tr"><span class="duz1">Armanuş kızın bu tepkisine ne kadar şaşırdığını hatırlıyordu. Sokağa bu ismin verilmesinin sebebinin, vaktiyle belediye başkanı olarak hizmet vermiş ve şehrin tarihinde önem taşıyan Frank Turk’ün anısına hürmet olduğunu anlatmaya çalışmıştı.</span></p>

  <p class="duz" xml:lang="tr"><span class="duz1">“Öyle ya da böyle” diye kesmişti nutkunu arkadaşı, şehir tarihiyle pek ilgilenmemişti. “Nereye gitsen karşına çıkmıyor mu Türkler?”</span></p>

  <p class="duz" xml:lang="tr"><span class="duz1">Armanuş sesini çıkarmamıştı. Nasıl diyebilirdi ki,</span> <span class="italik1">evet Türkler her yerdeler, hatta ve hatta içlerinden biri annemle evli!</span> <span class="duz1">Nasıl söylersin bunu?</span></p>

  <p class="duz" xml:lang="tr"><span class="duz1">Ermeni arkadaşlarının yanında üvey babasından bahsetmezdi Armanuş. Hoş, Ermeni olmayan arkadaşlarına da güvenmezdi ya. Hatta Ermeni-Türk sorunu hakkında gıdım bilgisi ya da ilgisi olmayanlara bile anlatmazdı bir şey. Sırların grip virüsünden daha hızlı yayıldığını bildiğinden, sırlarını da sessizliğini de korurdu. Ne zaman Mustafa’dan söz etmesi gerekse ismiyle değil tanımıyla hitap ederdi ona: üvey baba. Yoksa bir Ermeni’ye “Mustafa” ismini söylese tüyleri diken diken olurdu anında. Lise bittiğinde sırlarını saklamak kolaylaşmıştı Armanuş için, zira üniversite kampüslerinde ilgi duyulan en son mevzu “ebeveynler”di. Eğer olağandışı bir ailevi durumun olduğunu anlatmazsan, herkes sana normal muamelesi yapar. Armanuş insanların normalliği varsaymaya ne kadar yatkın olduklarını keşfetmişti küçük yaşlarda. Annesi</span> <span class="italik1">odar</span> <span class="duz1">olduğuna göre, Rose’un başka bir</span> <span class="italik1">odar</span><span class="duz1">’la evlenmesinden daha normal ne olabilirdi? Arkadaşları Armanuş’un üvey babasının da Ortabatılı, beyaz, Protestan bir Amerikalı olduğunu düşünüyorlardı.</span></p>

  <p class="duz" xml:lang="tr"><span class="duz1">Türk Sokağı’ndaki dükkânların önünden hızlı hızlı yürüdü: Gay-dostu bir pansiyon, Lübnanlıların işlettiği ve baharatlı ezmeler satan bakkal ve sadece Tayland ürünleri satan marketin yanından geçip çeşit çeşit insanla yan yana yürüdükten sonra Russian Hill’e giden tramvaya bindi. Alnını tozlu cama dayayıp ufuktan kalkan sisi seyrederken, Borges’in Labirentler’ini düşündü. Bu şehirde olmayı, şehrin vücudunda nabız gibi atan şevki seviyordu. Küçüklüğünden beri severdi buraya gelmeyi; babası ve Şuşan Ninesiyle kalmayı. Annesinin aksine babası bir daha evlenmemişti. Armanuş, babasının zaman içinde birtakım kız arkadaşları olduğunu biliyordu ama hiçbiriyle tanıştırılmamıştı, ya ilişkiler ciddi olmadığı ya da babası onu bir şekilde üzmekten çekindiği için. Muhtemelen ikincisiydi. Tam Barsam Çakmakçıyan’a göre bir davranıştı bu. Dünya üzerinde onun kadar diğerkâm, bu kadar</span> <span class="italik1">egosuz</span> <span class="duz1">bir insan olamayacağına inanırdı Armanuş. Anlayamadığı, babası gibi bencillikten nasibini almamış bir erkeğin nasıl olup da annesi gibi bencillik abidesi bir kadına evlenme teklif edebildiğiydi. Annesini sevmediğinden değil. Severdi elbette ama kolay değildi Rose’la yaşamak. Zaman zaman annesinin tatminsiz sevgisinden boğulacak gibi olurdu. O zaman San Francisco’ya, Çakmakçıyan ailesinin kollarına kaçardı, ama orada da aynı ölçüde talepkâr bir sevgi deryası onu içine çekerdi.</span></p>

  <p class="duz" xml:lang="tr"><span class="duz1">Armanuş Çakmakçıyan tramvaydan iner inmez adımlarını sıklaştırdı. Matt Hassinger onu yedi buçukta almaya gelecekti. Hazırlanmak için bir buçuk saatten az zamanı vardı; bu da duş yapıp üzerine bir elbise geçirmeye anca yeterdi. Belki herkesin çok yakıştığını söylediği şu turkuvaz elbiseyi giyerdi. Bu kadarı yeter. Makyaj yok, aksesuar yok. Kendini bu randevu için süsleyip püslemeyecekti, zaten fazla bir şey de beklemeyecekti. Her şey yolunda giderse hoş olurdu. Gitmezse de ne âlâ, buna da hazır olacaktı. San Francisco şehrini ve zihnindeki düşünceleri kaplayan sisin altında Armanuş, babaannesinin Russian Hill’deki evine ulaştı. San Francisco’nun en dik tepelerinden birinde yer alan hareketli bir göçmen mahallesiydi burası.</span></p>

  <p class="duz" xml:lang="tr"><span class="duz1">“Merhaba canım, hoş geldiiiiin!”</span></p>

  <p class="duz" xml:lang="tr"><span class="duz1">Hayrettir, kapıyı babaannesi değil Surpun Hala açmıştı. “Canım nasıl özledim seni” dedi sevgiyle, “anlat bakalım, ne yaptın dışarlarda? Nasıl geçti günün?”</span></p>

  <p class="duz" xml:lang="tr"><span class="duz1">“İyi geçti” dedi Armanuş sakin sakin, bir yandan da en küçük halasının salı akşamı burada ne işi olduğunu merak ediyordu.</span></p>

  <p class="duz" xml:lang="tr"><span class="duz1">Surpun Hala ezelden beri, en azından Armanuş’un çocukluğundan beri, öğretim üyeliği yaptığı Berkeley’de otururdu. Her hafta sonu muhakkak San Francisco’ya gelirdi, ama hafta içi burada görülmesi beklenmedik bir hadiseydi. Ne var ki Armanuş o gün neler yaptığını anlatmaya başlar başlamaz bu soruyla ilgilenmeyi bıraktı. Yüzünde güller açarak, “Yeni kitap aldım” dedi Armanuş.</span></p>

  <p class="duz" xml:lang="tr"><span class="duz1">“Kitap!? Yine kitap mı dedi o?” diye içeriden bağırdı tanıdık bir ses.</span></p>

  <p class="duz" xml:lang="tr"><span class="duz1">Varsenig Hala’nın sesi! Armanuş yağmurluğunu kancaya astı, rüzgârın dağıttığı saçlarını düzeltti ve Varsenig Hala’nın burada ne işi olduğunu merak ede ede içeriye yöneldi. Şimdi bu saatte burada değil havaalanında olması gerekmiyor muydu? Aynı voleybol takımında forvet olan ikiz kızları, üç günlüğüne gittikleri Los Angeles’taki bölge turnuvasından bu akşam dönüyordu. Varsenig Hala maç yüzünden öyle heyecanlıydı ki üç gündür gözüne uyku girmemiş, sürekli kızlarına ya da antrenöre telefon edip durmuştu. Ama takımın geri döndüğü gün, âdeti olduğu üzre saatler evvelinden havaalanına gitmek yerine, buraya gelmiş, içerde masayı kuruyordu.</span></p>

  <p class="duz" xml:lang="tr"><span class="duz1">“Evet, kitap dedim” dedi Armanuş, geniş oturma odasına girerken.</span></p>

  <p class="duz" xml:lang="tr"><span class="duz1">“Sen ona bakma yavrum. Yaşlandıkça huysuzlaşıyor” dedi Surpun Hala arkasından. “Hepimiz seninle gurur duyuyoruz canım.”</span></p>

  <p class="duz" xml:lang="tr"><span class="duz1">“Canım gurur duyuyoruz tabii ama yaşına göre davransa daha iyi olur” dedi Varsenig Hala son porselen tabağı da masaya koyarken. Sonra yeğenine sıkı sıkı sarıldı. “Senin yaşındaki kızlar makyaj malzemesi kıyafet çanta peşinde, sense kitap peşindesin. Hoş senin güzelleşmeye ihtiyacın yok ama oku oku oku, bunun sonu neye varır?”</span></p>

  <p class="duz" xml:lang="tr"><span class="duz1">“Halacım daha iyi ya, makyaj malzemesi kıyafet çanta peşinde olsam ailecek iflas ederdik, kitaplar çok daha hesaplı” dedi Armanuş en pinti halasına göz kırparak. Batan güneşin ışığında ne kadar güzel göründüğünün farkında değildi. Çantasını babaannesinin koltuğuna bıraktı ve hediye oyuncaklarını görmek için can atan bir çocuk gibi hemen içindekileri boşalttı. Kitaplar birbiri üzerine yağdılar:</span> <span class="italik1">Alef: Toplu Eserler, Kum Kitabı, Yolları Çatallanan Bahçe, Narziss ve Goldmund, Rua Dam Vale, Çalı Horozu, Denizin Değiştirdiği, Küskün Kahvenin Türküsü, Bahara Kadar Bekle Bandini, Elde Makas Koşmak</span> <span class="duz1">ve en sevdiği yazar Kundera’nın iki kitabı:</span> <span class="italik1">Yaşam Başka Yerde</span> <span class="duz1">ve</span> <span class="italik1">Gülünesi Aşklar</span> <span class="duz1">–bazısı yeni, bazısı seneler önce okunmuş ama şimdi tekrar okunacak romanlar.</span></p>

  <p class="duz" xml:lang="tr"><span class="duz1">Armanuş, Çakmakçıyanların kitap tutkusuna gösterdiği direncin bir başka sebebi, çok daha derin ve karanlık bir hikâyesi olduğunu düşünüyordu. Sadece kadın olduğu için değil, Ermeni olduğu için de bibliyofil olmaktan kaçınması gerekiyordu. Varsenig Hala’nın okumasına sürekli muhalefet etmesinin altında daha duygusal, hatta tarihsel bir kaygı, bir hayatta kalamama korkusu olduğunu seziyordu. Halası onun yaşıtlarından çok farklı olmasını, onlar arasından sivrilmesini istemiyordu. Hep anlattıklarına göre, Ermeniler Osmanlı’nın bir parçasıyken henüz, Osmanlı hükümetinin ilk safdışı ettikleri arasında yazarlar, şairler, sanatçılar, entelektüeller varmış. Önce “beyinlerden” kurtulmuşlar, ondan sonra gerisini sürmüşler –sıradan insanları. Diyasporadaki pek çok Ermeni aile gibi Çakmakçıyanlar da çocuklarından biri okumaya yazmaya fazla merak gösterdiğinde ve ortalamanın fazla üzerine çıktığında hem gurur duyuyor hem endişeleniyorlardı.</span></p>

  <p class="duz" xml:lang="tr"><span class="duz1">Kitapların dünyası tehlikeliydi, bilhassa da romanların. O kurgusal yol insanı kolaylıkla hayaller evrenine götürebilirdi, her şeyin akışkan ve her şeyin mümkün olduğu o tekinsiz evrene. İnsan ne olduğunu anlamadan öyle bir kapılıp giderdi ki bu âleme, bağı büsbütün kopabilirdi gerçeklikle. Oysa azınlıksan, azınlık çocuğu olarak gelmişsen dünyaya, hiçbir zaman fazla hayalci, fazla naif, fazla romantik olma lüksün yoktu. Ayakların her zaman sıkı sıkı basmalıydı hakikatlerin toprağına. Çok fazla itimat etmemeliydin kimseciklere. Kötümser olmak iyimser olmaktan yeğdi, zira dünya haksızlıklarla dolu bir yerdi. Geçmişinde travmalar olanlar için hayal gücü olsa olsa zehirli bir iksirdi; farkında bile olmadan kanına girer, bünyeni altüst eder, tam gaz geleceğe ve hayatta kalmaya odaklanmanı engellerdi. Susturulanlar öyle rahatlıkla heba edemezlerdi kelimeleri. Kimlikleri ellerinden alınanlar öyle kolay kolay terk edemezlerdi kökenlerini. Diyasporada Ermeni olmak kalan sağların torunu olmak demekti. Kalan sağların çocuklarından biri olarak, yine de okumak düşünmek, yazmak ve hayal kurmak isterseniz, bunu sessiz sedasız ve içten içe yapmanız gerekirdi, asla kendinizi kaptırmadan. Böyle bir aile mirasına sahipken, farklılaşmak değil, “normalleşmek” peşinde olmalıydı. Böyle öğrenmişti Armanuş, ama öğrendiklerinin tekini bile uygulamıyordu işte.</span></p>

  <p class="duz" xml:lang="tr"><span class="duz1">Mutfaktan süzülen keskin, baharlı kokuyla dalgınlığından sıyrıldı. “Halacım, yemeğe kalacak mısın?” diye sordu üç halasından en konuşkan olanına.</span></p>

  <p class="duz" xml:lang="tr"><span class="duz1">“Az bir şey tırtıklarım tatlım” diye mırıldandı Varsenig Hala. “Birazdan havaalanına gitmem lazım, ikizler bugün dönüyor. Size mantı getirmek için uğradım bir de...” Varsenig Hala gururla gülümsedi. “Bil bakalım ne geldi bugün Erivan’dan? Bastırma geldi! Otur da yiyelim.”</span></p>

  <p class="duz" xml:lang="tr"><span class="duz1">“Halacım mantı da yiyemem bastırma da şimdi” dedi Armanuş kaşlarını çatarak. “Bütün gece sarmısak kokmak istemiyorum.”</span></p>

  <p class="duz" xml:lang="tr"><span class="duz1">“Ne varmış ki bunda? Dişlerini fırçalar bir de naneli sakız çiğnersen koku moku kalmaz.”</span></p>

  <p class="duz" xml:lang="tr"><span class="duz1">Elinde maydanoz ve limon dilimleriyle süslenmiş bir tabak musakkayla içeri giren Zaruhi Hala’ydı konuşan. Tabağı masaya bırakıp yeğenini kucaklamak için kollarını açtı. Armanuş kollarını açarken, bir yandan da onun burada ne işi olduğunu merak ediyordu. Ama durumu anlamaya başlamıştı artık. Çakmakçıyan ailesinin tüm fertlerinin tam da Armanuş’un bir erkekle randevusu olduğu akşam Şuşan Nine’nin evinde tecessüm etmiş olması pek iyi planlanmış bir “tesadüf”tü! Herkes başka bir bahaneyle, ama belli ki aynı maksatla gelmişti: Hepsi de şu Matt Hassinger’i, biricik gözbebeklerini dışarı çıkaracak olan şanslı genç adamı görmek, sınamak ve değerlendirmek istiyordu belli ki.</span></p>

  <p class="duz" xml:lang="tr"><span class="duz1">Armanuş umutsuz bir bakışla baktı akrabalarına. Ne yapabilirdi? Bunca sevgi ve ilgi karşısında bağımsızlığını nasıl koruyabilirdi? Hayata itimat etmemek ve felaketlerden korkmak için bunca haklı sebebi olan bir sülaleyi nasıl ikna edebilirdi kendisi için endişelenmemeye? Genetik mirasından nasıl kurtulabilirdi, bilhassa bir yanı bu mirasla gurur duyarken? Sevgi ve şefkatle örülü bir kuşatmaydı yaşadığı, ama kuşatmaydı işte. O kadar da iyi niyetliydiler ki karşı çıkamıyordu hiçbirine. Mümkün müydü savaşmak iyilikle?</span></p>

  <p class="duz" xml:lang="tr"><span class="duz1">“İşe yaramaz ki” dedi Armanuş içini çekerek. “En keskin diş macunları, en naneli sakızlar, hatta şu feci keskin ağız çalkalama suları bile bastıramaz bastırmanın kokusunu. Bu dünyada bastırmayı yenecek çapta bir şey icat edilmedi daha. En azından bir hafta geçmesi lazım. Bir dilim dahi yesen günlerce çemen kokar, çemen terlersin. Çişin bile bastırma kokar!”</span></p>

  <p class="duz" xml:lang="tr"><span class="duz1">O arkasını döner dönmez, Varsenig Hala merakla fısıldadı Surpun Hala’ya: “Çişim kokar diye bastırma yemeyi reddedeni de ilk defa duyuyorum.”</span></p>

  <p class="duz" xml:lang="tr"><span class="duz1">Armanuş bunları duymazdan gelip banyoya yöneldi. Halalarıyla didişmeye niyeti yoktu. Hazırlanması gerekliydi. Ne var ki banyoya adımını atar atmaz Dikran Dayı’yı buldu karşısında. Başı lavabonun altındaki dolapta, koca gövdesi elleriyle dizleri üzerinde, lavabonun musluklarını tamire koyulmuş durumda. Az kalsın üzerine basıyordu.</span></p>

  <p class="duz" xml:lang="tr"><span class="duz1">“Dikran Dayı?” diye tiz bir çığlık attı Armanuş.</span></p>

  <p class="duz" xml:lang="tr"><span class="duz1">“Ay canım geldin mi sen!” diye seslendi Dikran İstanbuliyan lavabonun altından.</span></p>

  <p class="duz" xml:lang="tr"><span class="duz1">“Bu ev Çehov karakterleriyle dolu” diye mırıldandı Armanuş kendi kendine.</span></p>

  <p class="duz" xml:lang="tr"><span class="duz1">“Sen öyle diyorsan öyledir” dedi Dikran Dayı göbeğini sıvazlayarak. “Âlim olan sensin.”</span></p>

  <p class="duz" xml:lang="tr"><span class="duz1">“Dayıcım, ne işiniz var orada?”</span></p>

  <p class="duz" xml:lang="tr"><span class="duz1">“Babaannen evdeki muslukların eskiliğinden şikâyet edip durur ya. Bu akşam kendi kendime dedim ki, neden dükkânı erken kapatıp Şuşan’ın evine muslukları tamir etmeye gitmiyorsun?”</span></p>

  <p class="duz" xml:lang="tr"><span class="duz1">“Ya öyle mi?” dedi Armanuş gülmemeye çalışarak. “Ne tesadüf. Herkes burada bu akşam. Babaannem nerede peki?”</span></p>

  <p class="duz" xml:lang="tr"><span class="duz1">“Kestiriyor” dedi Dikran İstanbuliyan, ingilizanahtarını almak için zar zor dolabın içinden çıkıp, oflaya poflaya tekrar içeri emekledi. “Ne yaparsın ihtiyarlık, vücudun uykuya ihtiyacı oluyor! Biliyorsun geceleri uyuduğu yok ki. Bari şimdi kestirsin. Ama yedi buçuğa kadar uyanır merak etme.”</span></p>

  <p class="duz" xml:lang="tr"><span class="duz1">Yedi buçuk! Görünüşe göre ailenin bütün fertleri biyolojik alarmını Matt Hassinger’in zili çalacağı ana göre ayarlamıştı.</span></p>

  <p class="duz" xml:lang="tr"><span class="duz1">“Bana penseyi uzatsana” dedi sıkıntılı bir ses. “Bu iş görmüyor.”</span></p>

  <p class="duz" xml:lang="tr"><span class="duz1">Armanuş, içinde her boydan yaklaşık yüz kırk parçanın bulunduğu alet çantasının içinde istenilen penseyi bulana kadar ilgili ilgisiz bir sürü alet edevat aldı eline. Beceriksiz Tesisatçı Dikran Dayı banyo borularını sökerken duş yapmanın imkânsızlığını idrak ederek, arka taraftaki yatak odasına gitti, usulca kapıyı aralayıp içeri baktı. Babaannesi yatakta kıvrılmış, belli belirsiz horluyordu. Tedirgin bir uykuydu bu, her an bölünmeye hazır. Gene de çocukları ve torunlarıyla çevrili yaşlı kadınlara has bir bahtiyarlık okunuyordu yüzünde.</span> <span class="italik1">Belki de rüyasında bizleri görüyor</span><span class="duz1">, diye düşündü Armanuş.</span></p>

  <p class="duz" xml:lang="tr"><span class="duz1">Öteden beri çıtı pıtı bir kadındı ya, ihtiyarlık onu iyice küçültüp zayıflatmıştı. Giderek gün içinde şekerlemeye daha fazla ihtiyaç duyuyordu. Geceleriyse her zamanki gibi uyanıktı. İhtiyarlık, Şuşan’ın uykusuzluk sorununu bir nebze olsun azaltmamıştı. Uyumaz, kısa kısa kestirirdi sadece. Armanuş usulca kapıyı kapattı.</span></p>

  <p class="duz" xml:lang="tr"><span class="duz1">Salona döndüğünde sofra kurulmuştu. Onun için de bir tabak koymuşlardı. Yemek randevusuna bir saatten az zaman kaldığı halde nasıl olup da aileyle oturup yemek yemesini bekleyebilirlerdi? Ama Armanuş, Çakmakçıyanlardan düz mantık beklememek gerektiğini öğrenmişti bir kere. Yemezse kırılırlardı. Herkesi mutlu etmek için bir iki şey atıştırabilirdi. Hem bu mutfağı severdi; hayatının Arizona kıyısından San Francisco kıyısına her geçişinde yemek yeme alışkanlıklarını değiştirmişti. Ermeni mutfağından Ortabatı Amerikan mutfağına geçebilmek için damak tadını tamamen sil baştan düzenlemesi gerekirdi her seferinde. Annesi Rose, Ermeni yemeklerini mutfak sınırlarından olabildiğince uzak tutmak istemişti hep, hatta komşularıyla bir araya gelince Ermeni yemeklerini karalamaktan büyük zevk alırdı. Özellikle her fırsatta alenen yerin dibine batırdığı iki yemek vardı: paça ve bağırsak dolması. Armanuş, annesinin bir keresinde Bayan Grinnell’e nasıl yakındığını hatırladı.</span></p>

  <p class="duz" xml:lang="tr"><span class="duz1">“Iyy” demişti Bayan Grinnell sesinde tiksintiyle. “Gerçekten bağırsak mı yiyorlar?”</span></p>

  <p class="duz" xml:lang="tr"><span class="duz1">“Yemezler mi” demişti Rose başını hızlı hızlı sallayarak. “Hem de hapur hupur yiyorlar. İçine sarmısak ve baharat doldurup mideye indiriyorlar o leş gibi etleri.”</span></p>

  <p class="duz" xml:lang="tr"><span class="duz1">İki kadın suratlarını buruşturmuştu aynı anda. Ne var ki Armanuş’un üvey babası tam o sırada yüzünde bezgin bir ifadeyle onlara dönüp, “Nesi varmış? Bumbara benziyor anlattığınız yemek. Öyleyse gerçekten çok lezzetlidir” demese daha da devam edeceklerdi.</span></p>

  <p class="duz" xml:lang="tr"><span class="duz1">“Bu kocan da Ermeni mi?” diye fısıldamıştı Bayan Grinnell, Mustafa odadan çıktığında.</span></p>

  <p class="duz" xml:lang="tr"><span class="duz1">“Ne münabeset” demişti Rose, sesini alçaltarak. “Sadece mutfakları benziyor... Yoksa, Ermenilerin düşmanı o.”</span></p>

  <p class="x3-uc-nokta" xml:lang="tr"><span class="duz1">***</span></p>

  <p class="duz" xml:lang="tr"><span class="duz1">Kapı zilinin çalmasıyla Armanuş hariç herkesi bir heyecandır aldı. Saat daha yedi bile olmamıştı. Dakiklik Matt Hassinger’in meziyetlerinden biri olmasa gerekti. Aynı anda düğmeye basılmışçasına halalarının üçü birden ayağa fırladılar. Sükûnetini muhafaza eden Armanuş, kasten ağırlaştırdığı adımlarla, halalarının sabit bakışları altında kapıya gitti ve açtı.</span></p>

  <p class="duz" xml:lang="tr"><span class="duz1">Açmasıyla yüzünün aydınlanması bir oldu. “Babacım!” diye bağırdı sevinçle. “Akşam toplantın var sanıyordum. Nasıl bu kadar erken gelebildin?”</span></p>

  <p class="duz" xml:lang="tr"><span class="duz1">Ama daha sorunun sonuna gelmeden cevabı sezmişti bile.</span></p>

  <p class="duz" xml:lang="tr"><span class="duz1">Barsam Çakmakçıyan, gamzelerini açığa çıkartan gülüşüyle kızına sarıldı; gözleri gurur ve kaygıyla parlıyordu. “Evet, ama toplantıyı ertelememiz gerekti” dedi Armanuş’a ve o arkasını döner dönmez, kız kardeşlerine fısıldadı: “Daha gelmedi mi oğlan?”</span></p>

  <p class="duz" xml:lang="tr"><span class="duz1">Matt Hassinger’in gelişinden önceki son otuz dakika Armanuş dışında herkesin heyecanı arttıkça arttı. Üst üste üç kıyafet giydirip defile yaptırdılar, sonunda oybirliğiyle aynı karara vardılar: Turkuvaz elbiseyi giymeliydi. Kulaklarına elbiseye uygun düşecek küpeler geçirip koluna da Varsenig Hala’nın “kadınsı bir ışıltı” vereceğini söylediği şarap rengi bir çanta taktılar. Bir de olur da gidecekleri yer soğuk olur diye tüylü lacivert bir hırka attılar omuzlarına. Armanuş sorgulamaması gereken şeyler listesinde “hırkalar” olduğunu biliyordu. Küçüklüğünden beri ne zaman dışarı çıksa bir hırka geçirmişlerdi üzerine. Her nedense ev dışındaki dünya kuzey kutbu gibi bir yerdi Çakmakçıyanların gözünde. “Dışarısı” demek “soğuk diyar” demekti ve oraya gitmeden evvel tercihan el örgüsü hırkanı yanına alman gerekirdi. Bebekliğini babaannesinin ördüğü, köşelerine isminin baş harfleri işlenmiş rengârenk battaniyelerin altında geçirdiğinden, ilerleyen yaşlarında kendisine dayatılan bu hırka mecburiyetini de benimsemekte zorlanmamıştı Armanuş.</span></p>

  <p class="duz" xml:lang="tr"><span class="duz1">Hazırlık faslı tamamlanınca masaya oturdular. Akşamki yemeğe hazır olması için önceden evde bir şeyler atıştırması mantıklı geliyordu Çakmakçıyanlara.</span></p>

  <p class="duz" xml:lang="tr"><span class="duz1">“Ama güzelim kuş kadar yiyorsun. Mantımın tadına bakmayacak mısın yoksa?” diye sızlandı Varsenig Hala; elinde kepçe, kara gözlerinde öyle büyük bir üzüntü vardı ki, gören de zanneder ki bir hayat memat meselesi var ortada.</span></p>

  <p class="duz" xml:lang="tr"><span class="duz1">“Yiyemem hala” dedi. “Tabağıma kadayıf doldurdun bile. Şunu tadayım, yeter.”</span></p>

  <p class="duz" xml:lang="tr"><span class="duz1">“Et ve sarmısak kokmak istemedin” dedi Surpun Hala, hınzır bir sesle. “Biz de sana ekmek kadayıfı verdik. Böylece nefesin antepfıstığı kokacak.”</span></p>

  <p class="duz" xml:lang="tr"><span class="duz1">“İnsan neden antepfıstığı kokmak ister ki?” diye sordu uykudan yeni kalkan Şuşan Nine şaşkın şaşkın.</span></p>

  <p class="duz" xml:lang="tr"><span class="duz1">“Antepfıstığı kokmak istediğim filan yok” diye homurdandı Armanuş. Ama başka bir şey söyleyemeden, cep telefonu çalmaya başladı: Çaykovski. Telefonu alıp kaşlarını çatarak ekrana baktı. Özel numara. Herhangi biri olabilirdi. Yemeği iptal etmek için tuhaf bir bahane uydurmak üzere arayan Matt Hassinger bile olabilirdi. Armanuş huzursuzca telefonu elinde tutarak öylece durdu. Dördüncü çalışta annesi olmadığını ümit ederek açtı.</span></p>

  <p class="duz" xml:lang="tr"><span class="duz1">Ama oydu: annesi!</span></p>

  <p class="duz" xml:lang="tr"><span class="duz1">“Canım iyi misin, sana iyi davranıyorlar mı orda?” oldu ilk sorusu.</span></p>

  <p class="duz" xml:lang="tr"><span class="duz1">“Evet, anne” diye mırıldandı Armanuş durgun bir sesle. Artık buna alışmış sayılırdı. Küçüklüğünden beri ne zaman Çakmakçıyanların evinde kalsa, hayatı tehlikedeymiş gibi davranırdı annesi.</span></p>

  <p class="duz" xml:lang="tr"><span class="duz1">“Amy, sakın bana hâlâ evden çıkmadığını söyleme.”</span></p>

  <p class="duz" xml:lang="tr"><span class="duz1">Armanuş buna da nispeten alışıktı. Annesi, babasından boşandığından beri bir kez olsun gerçek adıyla seslenmemişti ona. Rose’un kızını sevebilmesi için onu yeniden isimlendirmesi gerekmişti sanki. Bu bölünmüşlük senebesene ruhuna işlemişti Armanuş’un. Babasıyla beraberken Armanuş, annesiyle Amy.</span></p>

  <p class="duz" xml:lang="tr"><span class="duz1">Bugüne kadar Çakmakçıyan ailesinden hiç kimseye bu isim değişikliğinden bahsetmemişti. Bazı şeylerin sır olarak saklanması gerekirdi. Sır demişken, hayatında bundan bol ne vardı?</span></p>

  <p class="duz" xml:lang="tr"><span class="duz1">“Neden cevap vermiyorsun?” diye üsteledi annesi. “Bu gece dışarı çıkmayacak mıydın?”</span></p>

  <p class="duz" xml:lang="tr"><span class="duz1">Armanuş odadaki herkesin kulak misafiri olduğunu bildiğinden duralamıştı. “Evet anne” dedi sıkıntılı bir sessizlikten sonra.</span></p>

  <p class="duz" xml:lang="tr"><span class="duz1">“Fikrini değiştirmedin değil mi?”</span></p>

  <p class="duz" xml:lang="tr"><span class="duz1">“Hayır anne. İyi de numaranı neden sakladın?”</span></p>

  <p class="duz" xml:lang="tr"><span class="duz1">“Kendime göre sebeplerim var. Anneyim ben. Arayanın ben olduğumu anlayınca telefona cevap vermiyorsun her zaman.” Rose’un sesi hüzünle alçalmıştı ki yeniden yükseldi. “Matt aileyle tanışacak mı?”</span></p>

  <p class="duz" xml:lang="tr"><span class="duz1">“Evet anne.”</span></p>

  <p class="duz" xml:lang="tr"><span class="duz1">“Sakın ha! Asla yapma böyle bi şey. Çocuğun ödünü kopartırlar. Sen o halalarını bilmezsin, sorgu memuru gibi zavallı çocuğun burnundan fitil fitil getirirler.”</span></p>

  <p class="duz" xml:lang="tr"><span class="duz1">Armanuş sesini çıkarmadı. Ya telefon hattında tuhaf hışırtılar vardı ya da annesi bir yandan ona dırdır ederken bir yandan da saçlarını fırçalıyordu.</span></p>

  <p class="duz" xml:lang="tr"><span class="duz1">“Neden bir şey söylemiyorsun tatlım? Yoksa hepsi orada mı o cadıların?” diye sordu Rose. Boğuk bir cızırtı geldi fondan. Bir kepçe krep hamurunun sıcak tavaya dökülüşü gibi.</span></p>

  <p class="duz" xml:lang="tr"><span class="duz1">“Ah ah, bile bile neden soruyorum ki? Ordalar tabii. Bahse girerim hepsi birden gelmiştir. Hâlâ benden nefret ediyorlar değil mi?”</span></p>

  <p class="duz" xml:lang="tr"><span class="duz1">Armanuş’un buna verecek cevabı yoktu. Kafasında Rose’u canlandırabiliyordu; hep değiştirmekten bahsettiği ama buna ne zaman ne para ayırabildiği somon rengi dolaplarıyla loş mutfakta dikiliyor olmalıydı şu anda; saçları gevşek bir topuz yapılmış, kablosuz telefon kulağına yapışık, öteki elinde bir spatula, evde bir ordu çocuk varmışçasına krep üstüne krep yapıyordu. Akşama kadar hepsini kendi yiyecekti muhtemelen. Üvey babası Mustafa Kazancı’yı da getirebiliyordu Armanuş gözlerinin önüne; mutfak masasında oturmuş, elinde</span> <span class="italik1">Arizona Daily Star</span> <span class="duz1">gazetesi, bir yandan ekonomi sayfalarını okurken bir yandan da kahvesini karıştırıyordu.</span></p>

  <p class="duz" xml:lang="tr"><span class="duz1">Arizona Üniversitesi’nden mezun olup Rose’la evlendikten sonra bölgedeki bir maden şirketinde çalışmaya başlamıştı Mustafa. Armanuş’un görebildiği kadarıyla kayaların ve taşların dünyasını insanlarınkinden fazla seviyordu. Fena bir adam değildi, belki biraz sıkıcı. Hayatta hiçbir şeye tutku duymuyor gibiydi. Ailesi orada olduğu halde kim bilir ne zamandır İstanbul’a dönmemişti. Armanuş bazen onun geçmişiyle bağlarını koparmak istediği izlenimine kapılıyor, ama nedenini kavrayamıyordu. Bir iki kere onunla 1915’i ve Türklerin Ermenilere yaptıklarını konuşmak istemişti. “Ben pek bilmem bunları” diye kestirip atmıştı Mustafa, nazik ama aynı ölçüde katı bir tavırla onu susturarak. “Tarihi tarihçilerle konuşmalısın.”</span></p>

  <p class="duz" xml:lang="tr"><span class="duz1">“Amy niye konuşmuyorsun evladım?” Rose’un sesi sinirli gelmeye başlamıştı.</span></p>

  <p class="duz" xml:lang="tr"><span class="duz1">“Annecim kapatmam lazım artık. Seni sonra ararım” dedi Armanuş. Son anda bir cızırtı daha yükseldi ahizeden, annesi ya tavaya koca bir kepçe krep hamuru daha koymuştu ya da ağlamaya başlamıştı. Armanuş ilkine inanmayı tercih etti.</span></p>

  <p class="duz" xml:lang="tr"><span class="duz1">Sinirleri iyice bozulmuş bir halde masaya döndü, sandalyesine oturdu ve kimseyle göz göze gelmemeye çalışarak önündekini yemeye başladı. Ne var ki tabağına istemediği şeyler doldurulmuştu aradan geçen zamanda. Hatasını anlaması birkaç saniye sürdü.</span></p>

  <p class="duz" xml:lang="tr"><span class="duz1">“Hala söyler misin ben neden mantı yiyorum?” diye söylendi Armanuş.</span></p>

  <p class="duz" xml:lang="tr"><span class="duz1">“Bilmem canım” diye aynı tonda karşılık verdi Varsenig Hala. “Tadına bakmak istersin diye koymuştum. Demek ki canın çekmiş.”</span></p>

  <p class="duz" xml:lang="tr"><span class="duz1">Armanuş’un içinden ağlamak geldi. Masadan kalkmak için izin istedi ve dişlerini fırçalamak üzere banyoya koştu. Bu aptal randevuyu verdiğine bin pişman olmuştu. Bir elinde diş macunu, bir elinde diş fırçası ve suratında da kırgın bir ifadeyle aynanın önünde durup uzun uzun kendine baktı. Şu basit Colgate Total Beyazlaştırıcı Diş Macunu mantı kokusuyla nasıl savaşabilirdi ki? Acaba Matt Hassinger’i arayıp bu işi iptal mi etseydi? Aslında tek yapmak istediği, odasına kapanıp aldığı romanları okumaya başlamaktı. Başka hiçbir şey istemiyordu.</span></p>

  <p class="duz" xml:lang="tr"><span class="duz1">“Yatağında kalıp romanlarını okumalıydın” diye azarladı aynadaki tanıdık yüzü.</span></p>

  <p class="duz" xml:lang="tr"><span class="duz1">“Saçmalama canım!” dedi arkadan bir ses. Zaruhi Hala’ydı yanı başında bitiveren. “Gençsin, güzelsin. Dünyadaki en iyi erkeği hak ediyorsun. Şöyle biraz kadınsı bir ışıltı katalım sana, şu ruju sürün bakalım küçükhanım!”</span></p>

  <p class="duz" xml:lang="tr"><span class="duz1">Sürdü. Rujun altında “kadınsı ışıltı” filan yazmıyordu ama benzer bir ibare vardı: “Vişne ışıltısı”. Armanuş halasının zorla sürdüğü rujun çoğunu bir peçeteyle sildi. Tam o anda kapı çaldı. Yedi otuz iki! Dakiklik Matt Hassinger’in meziyetleri arasındaydı demek.</span></p>

  <p class="duz" xml:lang="tr"><span class="duz1">İki dirhem bir çekirdek giyinmişti Matt Hassinger; hayli heyecanlı ve biraz şaşkın görünüyordu. Armanuş’tan üç yaş küçüktü zaten, ama ya saçlarına bir batman jöle sürdüğü ya da normalde giymeyeceği deri ceket ve bal rengi Ralph Lauren pantolonlara büründüğü için iyiden iyiye görünür olmuştu gençliği. Yetişkin gibi giyinmiş bir ergene benziyordu şu haliyle. Sol elinde on iki kırmızı laleden oluşan koca bir demetle içeri girdi; Armanuş’a gülümsedi, sonra arkadaki izleyicileri fark edip donakaldı. Bütün Çakmakçıyan ailesi Armanuş’un arkasına dizilmişti.</span></p>

  <p class="duz" xml:lang="tr"><span class="duz1">“İçeri gel delikanlı, korkma” dedi Varsenig Hala en cesaret verici sesiyle.</span></p>

  <p class="duz" xml:lang="tr"><span class="duz1">Matt Hassinger pancar gibi kızararak bütün aile fertleriyle tek tek tokalaştı. Kendine güvenini kaybedip terlemeye başladı. Birisi elinden çiçekleri aldı, bir başkası da ceketini. Tüyleri yolunmuş bir kaz gibi acıklı bir halde salona girip bulduğu ilk koltuğa çöktü. Diğerleri de ona iyice sokulup yarım daire şeklinde oturdular. Hava durumundan konuştular önce. Ardından, Matt’in eğitimi (hukuk fakültesindeydi, bu iyi de olabilirdi kötü de), Matt’in ailesi (onlar da avukattı, bu iyi de olabilirdi kötü de), Matt’in Ermenilere dair ne bildiği (pek bir şey bilmemesi kötüydü, ama öğrenmeye hevesli olması iyiydi) hakkında konuştular; sonra yine hava durumuna geri döndüler, ondan sonra da sinir bozucu bir sessizlik çöktü. Neredeyse beş dakika boyunca kimse tek kelime etmedi. Bu sıkıntılı durumdan neredeyse acıklı bir açmaza düşeceklerdi ki Çaykovski yeniden duyuldu. Armanuş ekrana baktı: özel numara. Telefonu titreşimli moda aldı.</span></p>

  <p class="duz" xml:lang="tr"><span class="duz1">Akşam yedi kırk beşte Armanuş Çakmakçıyan ve Matt Hassinger nihayet sokağa çıkabildiler. Venedik Kırmızısı bir Suzuki Verona’ya atlayıp, Matt’in çokça methini duyduğu, sevimli ve romantik olacağına kanaat getirdiği lokantaya doğru yollandılar. Yerin adı Çarpık Pencere’ydi.</span></p>

  <p class="duz" xml:lang="tr"><span class="duz1">“Umarım azıcık Karayip etkisi taşıyan Asya füzyon mutfağıyla iyidir aran” dedi Matt, kendi sözlerine kendi de gülerek. “Pek övüyorlar bu lokantayı.”</span></p>

  <p class="duz" xml:lang="tr"><span class="duz1">Pek övülmek, Armanuş için bir ölçüt değildi. Gene de şüphesinin gecenin sonunda boşa çıkacağını umarak itiraz etmedi.</span></p>

  <p class="duz" xml:lang="tr"><span class="duz1">Ne var ki gece hiç de istedikleri gibi gitmeyecekti. Entelektüellerin ve bohem sanatçıların buluşma yeri olan Çarpık Pencere ne sevimliydi ne romantik. Daha ziyade yüksek tavanlı bir ambara benziyordu; art-deco avizeleri ve çağdaş soyut sanat eserleriyle süslenmiş bir ambar. Tepeden tırnağa karalar giymiş garsonlar, tozşeker tümsekleri üzerinde çalışan karıncalar gibi harıl harıl gelip gidiyordu. Abartılı bir zarafetle hazırlanmış tabakları, hoyratça servis ediyorlardı. Her müşterinin yerini derhal bir başkası alacaktı nasıl olsa. Mönüye gelince, hepten anlaşılmaz bir dille hazırlanmıştı. Malzemeleri yeterince karmaşık değilmiş gibi, bir de her tabak belli bir ekspresyonist tabloya göndermede bulunacak şekilde düzenlenmiş ve süslenmişti.</span></p>

  <p class="duz" xml:lang="tr"><span class="duz1">Lokantanın Hollandalı şefinin hayatta üç gayesi vardı: Filozof olmak, ressam olmak ve lokantada şef olmak. Gençliğinde hem felsefe hem de resimde çuvallayınca bu iki alandaki kıymeti bilinmemiş yeteneklerini mutfağına katmaya karar vermişti. Böyle böyle başlamıştı her bir tabağı bir tabloya benzetip, her bir yemek tarifine felsefi anlamlar yüklemeye. Çarpık Pencere’de yemek, damak zevkinden ziyade sanatın alanına giriyordu.</span></p>

  <p class="duz" xml:lang="tr"><span class="duz1">Mönü o kadar karmaşıktı ki ne sipariş edeceklerine karar vermek epey bir vakitlerini aldı. Seçtiği yemeklerle hangi şarabın gideceğini bilmeyen, ama iyi bir etki bırakma arzusu duyan Matt, şarap mönüsünden en pahalı şaraplardan birini seçti.</span></p>

  <p class="duz" xml:lang="tr"><span class="duz1">Sohbete koyuldular. Matt inşa etmek istediği kariyerinden, Armanuş yok etmek istediği çocukluğundan; biri gelecek planlarından, diğeri geçmişin izlerinden; biri hayattaki beklentilerinden, diğeri aile anılarından. Uyuşmadı kimyaları, ikisi de bu uyuşmazlığı görmezden geldi. Tam yeni bir muhabbet boşluğuna düşmek üzerelerken Armanuş’un cep telefonu titremeye başladı. Tedirginlikle numarayı kontrol etti. Bildiği bir numara değildi, ama gizli numara da değildi. Telefonu açtı.</span></p>

  <p class="duz" xml:lang="tr"><span class="duz1">“Amy, nerdesin?”</span></p>

  <p class="duz" xml:lang="tr"><span class="duz1">Afallayan Armanuş kekeledi: “A-an-ne! Sen nasıl... numaran nasıl değişti?”</span></p>

  <p class="duz" xml:lang="tr"><span class="duz1">“Bayan Grinnell’in cep telefonundan arıyorum da ondan” dedi Rose. “Telefonlarıma cevap verseydin bu kadar zahmete girmezdim tabii.”</span></p>

  <p class="duz" xml:lang="tr"><span class="duz1">Tam o esnada garson kırmızı, bej ve beyaz tonlarından oluşan bir tabağı önüne koydu. Fırça darbeleriyle sürülmüş gibi duran sosun içinde yuvarlak yuvarlak üç kırmızı, çiğ, ton balığı parçası ve sapsarı bir yumurta sarısı vardı, hep birlikte yuvarlak gözlü üzgün bir yüz oluşturuyorlardı. Cep telefonunu hâlâ kulağında tutan ama artık annesini dinlemeyen Armanuş, bu yüzü nasıl yiyeceğini düşünerek dudaklarını büzdü.</span></p>

  <p class="duz" xml:lang="tr"><span class="duz1">“Amy, neden benimle konuşmuyorsun? Annen değil miyim? Çakmakçıyanlara tanıdığın hakların yarısını olsun bana tanımıyor musun?”</span></p>

  <p class="duz" xml:lang="tr"><span class="duz1">“Anne, rica ederim” dedi Armanuş, çünkü bu soru ancak sorulmaması rica edilerek cevaplanabilirdi. Vücudunun ağırlığı iki katına çıkmış gibi sırtını kamburlaştırdı. Annesiyle iletişim kurmak neden bu kadar zordu?</span></p>

  <p class="duz" xml:lang="tr"><span class="duz1">Çabucak özür dileyip eve gider gitmez onu arayacağına söz vererek telefonu kapattı. Telefon konuşmasına bozulup bozulmadığını anlamak için göz ucuyla Matt’e baktı, ama onun hâlâ tabağını incelemekte olduğunu görünce endişesi yatıştı. Matt’in tabağı yuvarlak değil kareydi ve içindeki yiyecek dümdüz bir hardallı krema sosu çizgisiyle iki farklı bölgeye ayrılmıştı. Desen ya da renklerden ziyade tabağın kusursuzluğu çarpıcı gelmişti Matt’e. Çatalını bu mükemmellik içinde bir yere batırırsa bu eksiksiz dörtgenliği bozmaktan korkuyormuş gibi yutkundu.</span></p>

  <p class="duz" xml:lang="tr"><span class="duz1">İlk anlatıldığında tam olarak anlamamışlardı ama yemekleri iki ekspresyonist tablonun kopyasıydı. Armanuş’un tabağı Francesco Boretti’nin</span> <span class="italik1">Kör Fahişe</span> <span class="duz1">tablosunu esas almıştı. Matt’in tabağıysa, Mark Rothko’nun</span> <span class="italik1">İsimsiz</span> <span class="duz1">isimli tablosundan esinlenmişti. İkisi de tabaklarına öyle dalmışlardı ki, garson her şeyin yolunda olup olmadığını sorduğunda duymadılar bile.</span></p>

  <p class="duz" xml:lang="tr"><span class="duz1">Sıra tatlılara geldiğinde sanat eserlerini mideye indirmeye alışmışlardı artık. Öyle ki Matt, Peter Kitchell’in</span> <span class="italik1">Nisan Mavileri Mayıs Sarıları Getirir</span><span class="duz1">’indeki kusursuz dizilmiş böğürtlenleri dağıtmaktan rahatsızlık duymadı, Armanuş da Jackson Pollock’un</span> <span class="italik1">Pırıldayan Özdek’</span><span class="duz1">ini temsil eden titrek, kadifemsi jöleye kaşığını daldırırken tereddüt etmedi. Ama iş konuşmaya geldiğinde yemekte kaydettikleri ilerlemenin yarısını bile kaydedememişlerdi. Eksik bir şeyler vardı. Her halükârda Armanuş sınırlarını anlamıştı; Matt Hassinger’e âşık olmasının imkânı yoktu. Bu keşfi yaptıktan sonra boş yere kendini zorlamaktansa anın keyfini çıkarmaya çalıştı ve ona duyduğu ilginin yerini som sempati aldı.</span></p>

  <p class="duz" xml:lang="tr"><span class="duz1">Eve dönerken arabayı kenara çekip bir müddet Columbus Bulvarı’nda yürüdüler, ikisi de dalgın ve sessiz. O sırada rüzgâr değişti ve Armanuş bir an denizin keskin, tuzlu kokusunu aldı; deniz kıyısında olmak, bu andan kaçmak için büyük bir özlem duydu. Yine de City Lights kitapçısının önüne geldiklerinde ilgiyle vitrine bakmaktan kendini alamadı çünkü en sevdiği kitaplardan birini görmüştü orada:</span> <span class="italik1">A Tomb for Boris Davidovich</span><span class="duz1">.</span></p>

  <p class="duz" xml:lang="tr"><span class="duz1">“Bu kitabı okudun mu? Müthiştir!” dedi kendini tutamayıp ve kesin bir “hayır” cevabı aldıktan sonra ilk hikâyeyi anlatmaya başladı. Ancak Doğu Avrupa edebiyatı hakkında bilgi sahibi olmadan bu kitabın hakkının verilemeyeceğine inandığından önce genel bir çerçeve çizdi; takip eden yirmi dakika boyunca anlattı da anlattı. Böylece Armanuş daha bu sabah annesine verdiği kitaplar hakkında tek kelime etmeme sözünü bozmuş oldu.</span></p>

  <p class="duz" xml:lang="tr"><span class="duz1">Nihayet Russian Hill’e geri döndüklerinde Şuşan Nine’nin evinin önünde yüz yüze durdular. Gecenin bittiğinin ve çok da istedikleri gibi gitmediğinin farkındaydılar. Ancak tensel yakınlık, ancak tutkulu bir öpüşme kapatabilirdi yaşanan kusurları. Halbuki öpüştüklerinde ikisi de tutkudan fersah fersah uzaktı; Armanuş için şefkatle, Matt için hayranlıkla mühürlenmiş bir dokunuştan öteye geçemedi.</span></p>

  <p class="duz" xml:lang="tr"><span class="duz1">“Bütün gece sana bir şey söylemek istedim” diye kekeledi Matt. “İnanılmaz bir kokun var... olağandışı, egzotik... tıpkı..”</span></p>

  <p class="duz" xml:lang="tr"><span class="duz1">“Tıpkı ne?” diye atıldı Armanuş, “bir tabak sarmısaklı mantı” diyecek diye ödü patlayarak.</span></p>

  <p class="duz" xml:lang="tr"><span class="duz1">Ama cevap korktuğu gibi olmadı: “Antepfıstığı... evet, antepfıstığı kokuyorsun.”</span></p>

  <p class="duz" xml:lang="tr"><span class="duz1">On biri çeyrek geçe Armanuş, nihayet Şuşan Nine’nin evine döndü. Kapıyı açarken bütün aileyi salonda siyaset konuşup çay içerken, meyve dilimleyip onun dönüşünü beklerken bulacağından korktu bir an. Ama içerisi karanlık ve boştu. Babası ile babaannesi yatmış, diğerleri de çoktan gitmişti. Masanın üzerinde bir tabak içinde iki elma ve iki portakal vardı, özenle soyulmuş ve görünüşe göre yemesi için ona bırakılmıştı. Armanuş kararmış elmalardan birini aldı. İçi burkuldu, sebepsiz, öylesine. Gecenin tekinsiz dinginliğinde elmayı kemirerek evde hayalet gibi dolaşmaya başladı; bilmediği bir sebepten ötürü hüzünlenmişti. Son zamanlarda ne kadar yorulduğunun ancak şimdi farkına varıyordu. Yakında Arizona’ya dönecekti, ama annesinin boğucu evrenine tahammül edebileceğinden emin değildi. San Francisco’yu sevdiği, babası ve Şuşan Nine’yle kalmak için bir dönemliğine kaydını dondurabileceği halde burada da başka türlü boğuluyordu. Âdeta kimliğinin bir bölümü kayıptı da onu bulmadan kendi hayatını yaşamaya başlayamıyordu. Bu gece Matt Hassinger’le yaşadığı bu vasat randevu zaten hissettiği bir açmazı daha net görmesine yaramıştı. Bir boşlukta yaşıyordu. Tek başına uzun bir yolculuğa çıkması gerektiği hissinden kurtulamıyordu.</span></p>

  <p class="duz" xml:lang="tr"><span class="duz1">Meyveleri yanına alarak sessizce odasına süzüldü. Saçlarını topladı, turkuvaz elbiseyi özenle çıkardı ve Çin mahallesinden aldığı ipek pijamayı giydi. Hazırlıkları biter bitmez bilgisayarını açtı. Şu anda ona yardım edebilecek tek bir şey, sığınabileceği tek bir yer vardı: Cafe Constantinopolis.</span></p>

  <p class="duz" xml:lang="tr"><span class="duz1">Cafe Constantinopolis bir chat odasıydı ya da müdavimlerinin deyişiyle kahvesiz bir siberkafe. Birkaç Yunanlı-Amerikalı, Sefarad-Amerikalı ve Ermeni-Amerikalı tarafından kurulmuştu; New Yorklu olmaları dışında tek bir temel ortak noktaları vardı: Hepsi de bir zamanlar İstanbul’da yaşamış gayrimüslim ailelerin torunlarıydı. Hepsi de aileleriyle gurur duyuyor ve Türklerden hazzetmiyordu. Web sitesi tanıdık bir melodiyle açılıyordu:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Istanbul was Constantinople</span></p>

  <p class="alinti" xml:lang="tr"><span class="dar-paragraf-duz">Now it’s Istanbul, not Constantinople</span></p>

  <p class="alinti" xml:lang="tr"><span class="dar-paragraf-duz">Been a long time gone, Constantinople</span></p>

  <p class="alinti-son-paragraf" xml:lang="tr"><span class="dar-paragraf-duz">Now it’s Turkish delight on a moonlit night</span><span class="dipnot-no">*</span></p>

  <p class="dipnotlar" xml:lang="tr"><span class="serifsiz-dipnot">* İstanbul bir zamanlar Konstantinopolis’ti/ Şimdi İstanbul, Konstantinopolis değil/ Epey geride kaldı, Konstantinopolis/ Şimdi mehtabın altında bir Türk lokumu.</span></p>

  <p class="duz-ilk-paragraf" xml:lang="tr"><span class="duz1">Müzikle birlikte günbatımında eflatun, siyah ve sarımsı tüllere bürünmüş şehrin silueti beliriyordu fonda. Ekranın ortasında chat odasına girmek için nereye tıklanacağını gösteren, yanıp sönen bir ok vardı. Herhangi bir yer hissi versin diye özellikle bulanık ve belirsiz bırakılmış şehir siluetinin ta kalbine bakıyordu böylece kafe. Bu noktadan sonra daha ileri gitmek için şifre gerekiyordu. Pek çok gerçek, yerel kafe gibi burası da teoride herkese açıktı ama pratikte müdavimlere ayrılmıştı. Bu kural gereği, zaman zaman gelgeç sohbetçiler çıksa da, grubun çekirdeği üç aşağı beş yukarı aynı kalıyordu. Siteye girdikten sonra zemindeki siluet soluyor ve oyundan önce açılan tiyatro perdesi gibi iki yana çekiliyordu. Siberkafeye girerken çan sesleri duyuyordunuz, sonra yine aynı melodi ama bu sefer daha uzaktan:</span></p>

  <p class="alinti-ilk-paragraf" xml:lang="tr"><span class="dar-paragraf-duz">Even old New York was once New Amsterdam</span></p>

  <p class="alinti" xml:lang="tr"><span class="dar-paragraf-duz">Why they changed it I can’t say</span></p>

  <p class="alinti-son-paragraf" xml:lang="tr"><span class="dar-paragraf-duz">People just liked it better that way</span><span class="dipnot-no">*</span></p>

  <p class="dipnotlar" xml:lang="tr"><span class="serifsiz-dipnot">* Bizim New York bile bir zamanlar Yeni Amsterdam’dı/ Kim bilir adını neden değiştirdiler/ Zahir böylesini daha çok beğendiler.</span></p>

  <p class="duz-ilk-paragraf" xml:lang="tr"><span class="duz1">Siteye girdikten sonra Armanuş, “bekâr Ermeniler”, “bekâr Yunanlılar” gibi arkadaş arayanlara ayrılmış forumlara bakmadan doğrudan “Anuş Ağacı” yazan yeri tıkladı. Burası daha entelektüel merakları olanların buluştuğu bir forumdu. Armanuş, grubu on ay önce keşfetmişti ve o günden beri hemen her gün tartışmalara katılan daimi bir üyeydi. Zaman zaman bazı üyeler gündüz vakti mesaj atsalar da esas tartışmalar geceleyin, günlük rutinin hayhuyu bittikten sonra gerçekleşiyordu. Armanuş forumu eve dönerken uğramayı âdet edindiği salaş, dumanlı bir bar olarak hayal etmekten hoşlanırdı.</span></p>

  <p class="duz" xml:lang="tr"><span class="duz1">Cafe Constantinopolis’in Anuş Ağacı bölümü yedi daimi üyeden oluşuyordu, bunların beşi Ermeni, geri kalan ikisi Yunan’dı. Şahsen tanışmamışlar, böyle bir ihtiyaç duymamışlardı. Hepsi farklı şehirlerden, mesleklerden ve hayatlardan geliyordu. Hepsinin takma adları vardı. Armanuş’unki Madam Sürgün Ruhum’du. Bu ismi çok sevdiği yazar Zabel Yeseyan şerefine seçmişti; 1915’te Osmanlı hükümetinin devşirdiği Sakıncalı Ermeni Aydınlar listesindeki tek kadın romancı. Zabel Yeseyan muhteşem bir karakterdi. İstanbul’da doğmuş, sürgünde yaşamış, romancı ve köşe yazarı olarak alabildiğine zor ama dolu dolu bir hayat sürmüştü. Armanuş’un masasının üzerinde bir fotoğrafı vardı; şapkasının altından çerçevenin ötesindeki belirsiz bir noktaya bakıyordu Zabel Hanım bu resimde.</span></p>

  <p class="duz" xml:lang="tr"><span class="duz1">Anuş Ağacı’nın üyeleri her hafta bir tartışma konusu seçerdi; tarih ve felsefeye meraklıydılar. Popüler kültürden nefret ettikleri gibi kapitalist tüketim kültürünün hükümranlığını tanımamaya ahdetmişlerdi. Seçtikleri temalar çeşitlilik gösterse de ortak tarihleri ve kültürleri üzerinde durmaya meyilliydiler –“ortak” da çoğunlukla “ortak düşman” anlamına geliyordu, yani Türkler. Hiçbir şey insanları ortak bir düşman kadar hızla ve kuvvetle birbirine yakınlaştırmaz.</span></p>

  <p class="duz" xml:lang="tr"><span class="duz1">Bu hafta tartışma konusu “Yeniçeriler”di. Yeni gönderilmiş iletileri gözden geçirirken Baron Baghdassarian’ın online olduğunu görüp sevindi Armanuş. Onun hakkında tek bildiği tıpkı kendisi gibi kalan sağların torunu olduğuydu, ama kendisinin aksine öfkeyle doluydu. Bazen aşırı sert ve şüpheci olabiliyordu. Son birkaç ay boyunca, siberuzayın ele avuca gelmezliğine rağmen, ya da belki tam da o sayede, Armanuş ondan hoşlanmaya başlamıştı. Mesajlarını okuyamadan geçerse günü, derin bir eksiklik hissediyordu. Ona karşı hissettiği her neyse –dostluk, hoşlanma ya da sırf merak– bunun karşılıklı olduğunu biliyordu.</span></p>

  <p class="alinti-ilk-paragraf" xml:lang="tr"><span class="italik1">Osmanlı hükümdarlığının adil olduğuna inananlar Yeniçerinin Paradoksu’nu bilmezler. Yeniçeriler kendi halklarını hakir görmek ve geçmişlerini unutmak pahasına bir ihtimal toplumsal merdivenin tepesine tırmanmak üzere Osmanlı devleti tarafından alıkoyulup din değiştirtilen Hıristiyan çocuklardı. Yeniçerinin Paradoksu, her azınlık için geçmişte olduğu kadar günümüzde de geçerlidir. Ey göçmenlerin çocukları! Bu asırlık soruyu arada bir sorun kendinize: Bu paradoks içinde konumunuz ne olacak, Yeniçeri rolünü kabullenecek misiniz? Türklerle barış yapmak için cemiyetinizi yüzüstü mü bırakacaksınız, onların deyimiyle hep birlikte ileriye bakmak için geçmişe perde çekmelerine izin mi vereceksiniz?</span></p>

  <p class="duz-ilk-paragraf" xml:lang="tr"><span class="duz1">Bakışları ekrana yapışmış vaziyette, elmadan bir ısırık daha alıp sinirli sinirli çiğnedi Armanuş. Hiçbir erkeğe böylesine hayranlık duymamıştı, tabii babası hariç ama o farklıydı. Baron Baghdassarian’da onu hem heyecanlandıran hem de ürküten bir şey vardı, ama Baron’dan ya da cüretle savunduğu fikirlerden değil, kendisinden korkuyordu. Sözlerinin derine işleyen bir büyüsü vardı, içinde barınan ama henüz açığa çıkmamış Armanuş’u, uykudaki o esrarlı mahluku dışarı çıkarmaya muktedirdi. Her nasılsa Baron Baghdassarian sözlerinin mızrağıyla Armanuş’un içindeki o saklı mahluku dürtüklüyordu. Ya bir gün kükreyerek uyanır ve bir daha uyumazsa...</span></p>

  <p class="duz" xml:lang="tr"><span class="duz1">Armanuş bu ürkütücü olasılığı düşünürken Leydi Tavuskuşu/Siramark tarafından gönderilmiş uzun bir mesaj ilişti gözüne –bu kadın Kaliforniya merkezli bir şaraphanede çalışan Ermeni-Amerikalı bir şarap uzmanıydı ve sık sık Erivan’a yolculuk yapar, her yolculuk sonrasında ABD ile Ermenistan arasında hayli eğlenceli kıyaslamalar geliştirirdi. Bugün de kimin ne kadar Ermeni olduğunu ölçen bir test yollamıştı.</span></p>

  <p class="alinti-ilk-paragraf-x" xml:lang="tr"><span class="dar-paragraf-duz">Yeterince Ermeni misiniz testi:</span></p>

  <p class="alinti-ilk-paragraf" xml:lang="tr"><span class="dar-paragraf-duz">1. Bebekliğiniz boyunca el örgüsü battaniyeler altında uyudunuz mu, okula giderken el örgüsü hırkalar giydiniz mi?</span></p>

  <p class="alinti" xml:lang="tr"><span class="dar-paragraf-duz">2. Altı ya da yedi yaşına kadar her yaş gününüzde elinize bir Ermeni Alfabesi kitabı tutuşturuldu mu?</span></p>

  <p class="alinti" xml:lang="tr"><span class="dar-paragraf-duz">3. Evinizde, garajınızda ya da büronuzda Ağrı Dağı’nın en az bir adet resmi asılı mı?</span></p>

  <p class="alinti" xml:lang="tr"><span class="dar-paragraf-duz">4. Evde Ermenice sevilip okşanmaya, İngilizce azarlanıp haşlanmaya ve Türkçe çekiştirilip arkanızdan işler çevrilmesine alışık mısınız?</span></p>

  <p class="alinti" xml:lang="tr"><span class="dar-paragraf-duz">5. Misafirlerinize patates cipsi ile humus, patlıcanlı dipli kanapeler ikram ediyor musunuz?</span></p>

  <p class="alinti" xml:lang="tr"><span class="dar-paragraf-duz">6. Mantı tadına, sucuk kokusuna, bastırma iptilasına aşina mısınız?</span></p>

  <p class="alinti" xml:lang="tr"><span class="dar-paragraf-duz">7. Fazlasıyla önemsiz konularda kolayca çileden çıkıp sinirleniyor, ama gerçekten endişelenecek ya da paniğe kapılacak önemli bir şey olduğunda sükûnetinizi koruyor musunuz?</span></p>

  <p class="alinti" xml:lang="tr"><span class="dar-paragraf-duz">8. Kemerli burnunuzu ameliyat ettirdiniz mi? (ya da ettirmeyi planlıyor musunuz?)</span></p>

  <p class="alinti" xml:lang="tr"><span class="dar-paragraf-duz">9. Buzdolabınızda bir kavanoz Nutella, sandık odasının bir yerlerinde bir tavla tahtası var mı?</span></p>

  <p class="alinti" xml:lang="tr"><span class="dar-paragraf-duz">10. Salonunuzda çok sevdiğiniz bir halı serili mi? Üzerinde yürümeye dahi kıyamadığınız oluyor mu?</span></p>

  <p class="alinti" xml:lang="tr"><span class="dar-paragraf-duz">11. Ezgisi gayet oynak olduğu ve sözlerini anlamadığınız halde Lorke Lorke oynarken içinizi hüzün basıyor mu?</span></p>

  <p class="alinti" xml:lang="tr"><span class="dar-paragraf-duz">12. Her akşam yemeğinden sonra toplanıp meyve yemek evinizde köklü bir âdet mi? Babanız kaç yaşına gelmiş olursanız olun sizin için hâlâ portakalları soyuyor mu?</span></p>

  <p class="alinti" xml:lang="tr"><span class="dar-paragraf-duz">13. Akrabalarınızın ağzınıza yiyecek tıkıştırıp, “doydum” lafını kabul etmedikleri oluyor mu?</span></p>

  <p class="alinti" xml:lang="tr"><span class="dar-paragraf-duz">14. Duduk sesi sırtınızı ürpertiyor mu ve kayısı ağacından yapılmış bir flütün nasıl bu kadar keder barındırabildiğini merak etmekten kendinizi alamadığınız oluyor mu?</span></p>

  <p class="alinti-son-paragraf" xml:lang="tr"><span class="dar-paragraf-duz">15. İçten içe geçmişinizde öğrenmenize izin verilenden çok daha fazlasının olduğunu hissediyor musunuz?</span></p>

  <p class="duz" xml:lang="tr"><span class="duz1">Bu soruların hepsine “evet” cevabı veren Armanuş kaç puan aldığını görmek için aşağıya baktı.</span></p>

  <p class="alinti-ilk-paragraf" xml:lang="tr"><span class="dar-paragraf-duz">0-3 puan: Kusura bakma ahbap, sen Ermeni değil “yabancı”sın.</span></p>

  <p class="alinti" xml:lang="tr"><span class="dar-paragraf-duz">4-8 puan: İçimizden bir yabancı gibisin. Muhtemelen bir Ermeni’yle evlisin.</span></p>

  <p class="alinti" xml:lang="tr"><span class="dar-paragraf-duz">9-12 puan: Ermeni olduğun neredeyse kesin.</span></p>

  <p class="alinti-son-paragraf" xml:lang="tr"><span class="dar-paragraf-duz">13-15 puan: Hiç kuşku yok, mağrur bir Ermeni’sin.</span></p>

  <p class="duz" xml:lang="tr"><span class="duz1">Armanuş gülümsedi. İçindeki seyahat arzusu yeniden kabardı. Beyninin derinliklerinde gizli bir kapı açılmıştı sanki. Gitmesi gerekiyordu. Bir yolculuğa feci ihtiyacı vardı.</span></p>

  <p class="duz" xml:lang="tr"><span class="duz1">Parçalı çocukluğu yüzünden halen bir süreklilik ya da aidiyet duygusu kazanamamıştı. Kendi hayatını yaşamaya başlayabilmek için geçmişine yolculuk etmesi gerekiyordu. Bu yeni fehmin ağırlığı üzerine çökerken, görünüşe göre herkese ama özellikle Baron Baghdassarian’a mesaj yazmaya başladı:</span></p>

  <p class="alinti-ilk-paragraf" xml:lang="tr"><span class="italik1">“Yeniçerinin Paradoksu birbiriyle çelişen iki varoluş hali arasında kalmaktır. Bir tarafta geçmişin kalıntıları birikir. Öte tarafta vaat edilen geleceğin ışıltıları. Geçmiş üç H –hafıza, hüzün ve haksızlık– demek bizim için. Gelecek ise başarının süslemeleriyle bezenmiş bir sığınak, daha önce hiç sahip olmadığın bir emniyet duygusu, çoğunluğa katılma, normalleşme arzusu.”</span></p>

  <p class="alinti-ilk-paragraf" xml:lang="tr"><span class="italik1">“Hoş geldin Madam Sürgün Ruhum! Döndüğüne sevindim. İçindeki şairi duymak ne güzel.”</span></p>

  <p class="duz-ilk-paragraf" xml:lang="tr"><span class="duz1">Baron Baghdassarian’dı bu. Armanuş cümlenin sonunu tekrar yüksek sesle okumaktan alamadı kendini:</span> <span class="italik1">İçindeki şairi duymak ne güzel</span><span class="duz1">. Düşünceleri dağıldı ama sadece bir anlığına.</span></p>

  <p class="duz" xml:lang="tr"><span class="duz1">“</span><span class="italik1">Sanırım Yeniçerinin Paradoksu bizzat benim için de geçerli. Farklı kültürlerden gelen ve son derece tatsız bir biçimde boşanmış bir anababanın tek çocuğu olarak”</span> <span class="duz1">–şahsi tarihini ifşa etmekten duyduğu rahatsızlıkla bir an duraladı, ama devam etme arzusu baskın çıktı– “</span><span class="italik1">kalan sağların çocuğu olan Ermeni bir baba ile Kentucky, Elizabethtown’lu bir annenin tek kızı olarak iki taraf arasında kalmanın, tam manasıyla bir yere ait olamamanın, sürekli iki varoluş hali arasında gidip gelmenin nasıl bir şey olduğunu biliyorum.</span><span class="duz1">”</span></p>

  <p class="duz" xml:lang="tr"><span class="duz1">O zamana kadar gruptaki kimseye bu kadar şahsi ve doğrudan bir şey yazmamıştı. Kalbi küt küt atarak derin bir nefes aldı. Baron Baghdassarian onun hakkında ne düşünecekti şimdi, gerçek düşüncelerini yazacak mıydı acaba?</span></p>

  <p class="italik" xml:lang="tr"><span class="duz1">“</span><span class="italik1">Zor olsa gerek. Diyasporadaki çoğu Ermeni için Hai Dat bir kimlik edinmek anlamında sahip olduğumuz yegâne psikolojik temel. Senin durumunsa daha farklı ama neticede hepimiz Amerikalı ve Ermeni’yiz, temelimizi kaybetmediğimiz sürece bu çoğulluk güzel bir şey.</span><span class="duz1">”</span></p>

  <p class="duz" xml:lang="tr"><span class="duz1">Körfez bölgesindeki itibarlı bir edebiyat dergisinin baş editörüyle evli, eskiden iyi bir köşe yazarı olduğu halde şimdi sadece mutsuz bir ev kadını olan Bedbaht Ev Kadını’ydı bunları yazan.</span></p>

  <p class="duz" xml:lang="tr"><span class="duz1">“</span><span class="italik1">Kültürel çoğulluk iyi bir şey elbette ama benim durumum çoğulluktan ziyade eksiklik üzerine kurulu. Annemi gücendirmemek için ne tam Ermeniliğimle barışabildim, ne de babamı gücendirme korkusuyla Amerikalılığımla. Bir kere en başta Ermeni olmayı başaramadım”</span> <span class="duz1">yazdı Armanuş, bir itirafın eşiğinde olduğunun farkındaydı. “</span><span class="italik1">Kimliğimi bulmam gerek. Gizliden gizliye ne düşünüyorum biliyor musunuz? Ailemin Türkiye’deki evini görmeye gideceğim. Babaannem hep İstanbul’daki o muhteşem evden bahseder. Gidip kendi gözlerimle göreceğim. Ailemin geçmişine bir yolculuk yapabilsem, aynı zamanda kendi geleceğime doğru yola çıkmış olacağım. Geçmişimi keşfetmek için bir şey yapmazsam Yeniçerinin Paradoksu yakamı bırakmayacak.</span><span class="duz1">”</span></p>

  <p class="duz" xml:lang="tr"><span class="duz1">“</span><span class="italik1">Dur, dur, dur”</span> <span class="duz1">yazdı Leydi Tavuskuşu/Siramark panikle. “</span><span class="italik1">Nasıl yani? Tek başına Türkiye’ye mi gideceksin, aklını mı kaçırdın?</span><span class="duz1">”</span></p>

  <p class="duz" xml:lang="tr"><span class="duz1">“</span><span class="italik1">Bazı bağlantılar bulabilirim. O kadar zor değil.</span><span class="duz1">”</span></p>

  <p class="duz" xml:lang="tr"><span class="duz1">“</span><span class="italik1">Ne bağlantılarından bahsediyorsun Madam Sürgün Ruhum?</span><span class="duz1">” diye üsteledi Leydi Tavuskuşu/Siramark. “</span><span class="italik1">Pasaportundaki Ermeni isimle nereye kadar gidebileceğini zannediyorsun?</span><span class="duz1">”</span></p>

  <p class="duz" xml:lang="tr"><span class="duz1">“</span><span class="italik1">Onun yerine İstanbul’da dosdoğru emniyet müdürlüğüne git de kendini bir güzel tutuklat!</span><span class="duz1">”</span> <span class="duz1">diye araya girdi Anti Kavurma –Columbia Üniversitesi Yakındoğu Çalışmaları’nda öğrenciydi ve çocukluğundan beri her kahvaltıda annesinin önüne kavurma çıkarmasından şikâyetçiydi.</span></p>

  <p class="duz" xml:lang="tr"><span class="duz1">Armanuş hayatıyla ilgili bir diğer temel gerçeği itiraf etmenin tam zamanı olduğunu hissetti. “</span><span class="italik1">Doğru bağlantıları bulmak benim için o kadar zor olmayabilir çünkü annem bir Türk’le evli.</span><span class="duz1">”</span></p>

  <p class="duz" xml:lang="tr"><span class="duz1">Uzun bir sessizlik oldu. Kimse bir şey yazmayınca Armanuş devam etti:</span></p>

  <p class="duz" xml:lang="tr"><span class="duz1">“</span><span class="italik1">Adı Mustafa, Arizona’da bir şirkette jeolog olarak çalışıyor. İyi adam ama tarihle hiç alakası yok ve ABD’ye geldiğinden beri, yani yaklaşık yirmi senedir, memleketine hiç gitmedi. Ailesini düğüne bile davet etmedi. Bir tuhaflık var ortada ama nedir bilemiyorum. O konuda hiç konuşmaz. Ama İstanbul’da büyük bir ailesi olduğunu biliyorum. Ona bir keresinde ailesinin nasıl insanlar olduğunu sordum: ‘Sıradan insanlar, senin benim gibi’ dedi.</span><span class="duz1">”</span></p>

  <p class="duz" xml:lang="tr"><span class="duz1">“</span><span class="italik1">Dünyanın en duyarlı adamı değil anlaşılan, tabii erkekler söz konusu olduğunda duygu diye bir şeyden bahsedilebilirse”</span> <span class="duz1">diye araya girdi Sappho’nun Kızı, kısa süre önce Brooklyn’de salaş bir reggae barında iş bulmuş lezbiyen bir garsondu.</span></p>

  <p class="duz" xml:lang="tr"><span class="duz1">“</span><span class="italik1">Bana da öyle geldi”</span> <span class="duz1">diye ekledi Bedbaht Ev Kadını. “</span><span class="italik1">Sevme yeteneği var mı bari?</span><span class="duz1">”</span></p>

  <p class="duz" xml:lang="tr"><span class="duz1">“</span><span class="italik1">Var. Annemi seviyor, annem de onu”</span> <span class="duz1">diye cevap verdi Armanuş. Annesi ile üvey babası arasındaki sevgiyi ilk kez kabul ettiğini fark etti. “</span><span class="italik1">Neyse, onun ailesiyle kalabilirim, ne de olsa üvey kızıyım, herhalde beni misafir olarak kabul ederler.</span> <span class="duz1">Sıradan</span> <span class="italik1">Türkler tarafından nasıl karşılanacağım sorusu müthiş bir bilmece. Şu Amerikanlaşmış akademisyenler değil, gerçek bir Türk ailesi.</span><span class="duz1">”</span></p>

  <p class="duz" xml:lang="tr"><span class="duz1">“</span><span class="italik1">Sıradan Türklerle ne konuşacaksın?</span><span class="duz1">” diye sordu Leydi Tavuskuşu/Siramark. “</span><span class="italik1">Eğitim görmüşleri bile ya milliyetçi ya cahil. Sıradan insanlar tarihi gerçekleri kabul eder mi sence?</span> <span class="italik1">‘Sizi sürdüğümüz sonra da bütün bunları inkâr ettiğimiz için özür dileriz’</span> <span class="italik1">mi diyecekler sanıyorsun? Neden başını derde sokmak istiyorsun?</span><span class="duz1">”</span></p>

  <p class="duz" xml:lang="tr"><span class="duz1">“</span><span class="italik1">Anlamıyorsun...</span><span class="duz1">”</span> <span class="duz1">Armanuş birden ümitsizliğe kapıldı. Sırlarını birbiri ardına ifşa etmek bu koca dünyada yalnız olma hissini tetiklemişti –hep bildiği ama yüzleşmek için doğru anı beklediği bir şeydi bu. “</span><span class="italik1">Siz hepiniz diyasporadaki Ermeni cemiyeti içinde doğdunuz ve içlerinden biri olduğunuzu kanıtlamak zorunda kalmadınız hiç. Halbuki ben doğduğum günden itibaren eşikte kaldım. Arafta sıkıştım. Mağrur ama travmalı bir Ermeni aile ile histeri ölçüsünde Ermeni karşıtı bir anne arasında gidip geldim. Sizin gibi Ermeni-Amerikalı olmak için önce Ermeniliğimi bulmam lazım. Geçmişe bir yolculuk gerektiriyorsa bu, yapmaya hazırım...</span><span class="duz1">”</span></p>

  <p class="duz" xml:lang="tr"><span class="duz1">“</span><span class="italik1">Peki babanla ailesi Türkiye’ye gitmene nasıl izin verecek?</span><span class="duz1">” Stoacı Alex’ti bu; güneşli hava, lezzetli yiyecekler ve güzel kadınlarla çevrili olduğu müddetçe hayatından memnun olan Bostonlu bir Yunan-Amerikalı. Zenon’un sadık takipçisi olarak insanların sınırlarını zorlamaması ve sahip oldukları şeyle mutlu olması gerektiğine inanırdı. “</span><span class="italik1">San Francisco’daki ailen endişelenmez mi?</span><span class="duz1">”</span></p>

  <p class="duz" xml:lang="tr"><span class="duz1">Endişelenmek mi? Halalarının ve babaannesinin yüzlerini gözünün önüne getirince suratı ekşidi Armanuş’un. Endişeden hasta olacaklarını biliyordu.</span></p>

  <p class="duz" xml:lang="tr"><span class="duz1">“</span><span class="italik1">Bilmemeleri lazım, kendi iyilikleri için. Bahar tatili geliyor, İstanbul’da on gün geçirebilirim. Babam Arizona’da annemle olduğumu düşünür. Annem burada, San Francisco’da olduğumu sanır. O kadar da zor değil bunu sağlamak. Zaten birbirleriyle konuşmazlar hiç. Üvey babam da İstanbul’daki ailesiyle hiç görüşmez. Durumun ortaya çıkmasının imkânı yok. Sır olarak kalacak.</span><span class="duz1">” Armanuş gözlerini kırpıştırarak ekrana baktı. “</span><span class="italik1">Annemi her gün, babamı iki üç günde bir ararsam her şeyi kontrol altında tutabilirim.</span><span class="duz1">”</span></p>

  <p class="duz" xml:lang="tr"><span class="duz1">“</span><span class="italik1">Süper plan valla! İstanbul’a kapağı atınca”</span> <span class="duz1">dedi Leydi Tavuskuşu/Siramark, “</span><span class="italik1">bizim kafeye her gün rapor yollarsın.</span><span class="duz1">”</span></p>

  <p class="duz" xml:lang="tr"><span class="duz1">“</span><span class="italik1">Vay, bizim savaş muhabirimiz olursun”</span> <span class="duz1">diye atıldı Anti Kavurma.</span></p>

  <p class="duz" xml:lang="tr"><span class="duz1">Armanuş ekrandan uzaklaşmak için sandalyesine yaslandı. Gecenin sessizliğinde babasının düzenli soluklarını ve yatağında dönen babaannesini duyabiliyordu. Vücudunun ağırlaştığını hissediyordu, sanki bir yarısı uykusuzluğun ne menem bir şey olduğunu anlamak için bütün gece bu sandalyede oturmak istiyordu, öteki yarısı da yatağa gidip derin bir uykuya dalmak. Öteki elmayı da bitirdi, adrenalin salgıladığını hissetti –bir karar vermişti ve artık dönüş yoktu.</span></p>

  <p class="duz" xml:lang="tr"><span class="duz1">Armanuş masa lambasını kapattı, geriye bir tek bilgisayarın titrek ışığı kaldı. Tam Cafe Constantinopolis’ten çıkmak üzereydi ki ekranda bir satır belirdi.</span></p>

  <p class="duz" xml:lang="tr"><span class="duz1">“</span><span class="italik1">Bu içsel yolculuk seni nereye götürürse götürsün, lütfen kendine dikkat et sevgili Madam Sürgün Ruhum ve Türklerin sana kötü davranmasına izin verme...</span><span class="duz1">”</span></p>

  <p class="duz" xml:lang="tr"><span class="duz1">Baron Baghdassarian’dı bunu yazan.</span></p>

  <div class="calibre2" id="calibre_pb_6"></div>
</body>
</html>
