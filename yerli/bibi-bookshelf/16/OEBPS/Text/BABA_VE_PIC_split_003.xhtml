<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>BABA_VE_PIC.xhtml</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page {
    margin-bottom: 10pt;
    }
  @font-face {
    font-family: Serif12 Beta;
    font-style: normal;
    font-weight: normal;
    src: url(../Fonts/Serif12BetaRoman0001.ttf)
    }
  @font-face {
    font-family: Serif12 Beta;
    font-style: normal;
    font-weight: bold;
    src: url(../Fonts/Serif12BetaBold0001.ttf)
    }
  @font-face {
    font-family: Gill Sans;
    font-style: normal;
    font-weight: normal;
    src: url(../Fonts/GillSans0001.ttc)
    }
  @font-face {
    font-family: Serif6 Beta;
    font-style: normal;
    font-weight: normal;
    src: url(../Fonts/Serif6BetaItalic0001.ttf)
    }
  @font-face {
    font-family: Helvetica Neue LT Std;
    font-style: normal;
    font-weight: normal;
    src: url(../Fonts/HelveticaNeueLTStd-Cn0001.ttf)
    }
  @font-face {
    font-family: Uni Sans Book;
    font-style: normal;
    font-weight: normal;
    src: url("../Fonts/Uni Sans Book.ttf")
    }
  @font-face {
    font-family: Serif12 Beta;
    font-style: italic;
    font-weight: bold;
    src: url(../Fonts/Serif12Beta-BoldItalic0001.ttf)
    }
  @font-face {
    font-family: Times New Roman;
    font-style: normal;
    font-weight: normal;
    src: url("Fonts/Times New Roman")
    }
</style>
</head>

<body class="calibre">
  <h1 class="bolum-ismi" id="toc-anchor-3" xml:lang="tr"><span class="bolum-ismi1">Dördüncü bölüm</span></h1>

  <h2 class="bolum-ismi-2-satir" id="toc-anchor-21" xml:lang="tr"><span class="bolum-ismi1">Kavrulmuş fındık</span></h2>

  <p class="duz" xml:lang="tr"><span class="duz1">Asya Kazancı, bazı insanların doğum günlerine neden bu kadar bayıldığını bilmiyordu, ama en azından o tür insanlardan olmadığını biliyordu. Doğum günlerinden nefret ederdi.</span></p>

  <p class="duz" xml:lang="tr"><span class="duz1">Belki bu derin hoşnutsuzluğunun nedeni, küçüklüğünden beri her yaş gününde aynı lezzetsiz pastayı yemek zorunda kalmasıydı: Üç kat karamelli kestaneli (aşırı tatlı) kek üzerine, dövülmüş limonlu krema (aşırı ekşi). Teyzelerinin nasıl olup da onu bu berbat pastayla mutlu etmeyi beklediklerini hiç anlayamıyordu. Zira Asya’dan bu konuda duydukları tek şey bir şikâyet nakaratıydı. Kim bilir belki de her sene bu zamanlarda bir unutkanlık bulutu çöküyordu üzerlerine. Pasta sevmediğini unutuyorlardı belki de. Her seferinde bir önceki yaş gününün anılarını silip hafızalarını sıfırlıyor olmalıydılar. Neden olmasın? Kazancılar başka insanların hikâyelerini ilelebet unutmamaya, kendi hikâyelerini ise anında silmeye meyilli bir aileydi.</span></p>

  <p class="duz" xml:lang="tr"><span class="duz1">Doğrusu, Asya Kazancı bu yaşa kadar her yaş gününde hep aynı pastayı yemişti, ama her seferinde kendisiyle ilgili yepyeni bir hakikat keşfetmişti. Mesela üç yaşında, yeterince ağlayıp zırlarsa hemen hemen her şeyi elde edebileceğini öğrenmişti. Bundan üç yıl sonra, altıncı yaş günündeyse ağlayıp zırlamaya kesinkes bir son vermesi gerektiğini, aksi takdirde hep çocuk kalacağını. Sekiz yaşına geldiğinde o zamana kadar içten içe sezdiği, ama tam olarak kavrayamadığı bir hakikati keşfetmişti: Piç olduğunu. Şimdi geriye baktığında bu bilgiyi edinmekte kendi çabaları kadar Gülsüm Nine’nin de hakkını teslim etmesi gerektiğini düşünüyordu.</span></p>

  <p class="duz" xml:lang="tr"><span class="duz1">Gayet iyi hatırlıyordu o günü. Tesadüfen ikisi oturma odasında yalnızdı. Gülsüm Nine pek sevdiği bitkilerini sulamakla meşguldü, henüz sekizindeki Asya da resimli boyama kitabındaki sırıtkan bir palyaçoyu boyamakla.</span></p>

  <p class="duz" xml:lang="tr"><span class="duz1">“Nine yaaa, niçin saksılarla konuşuyorsun?” diye sordu Asya aniden.</span></p>

  <p class="duz" xml:lang="tr"><span class="duz1">“Saksılarla değil, bitkilerle konuşuyorum” dedi anneannesi. “Bitkilerle konuşursan daha çabuk serpilip güzelleşirler.”</span></p>

  <p class="duz" xml:lang="tr"><span class="duz1">“Sahi mi?” dedi Asya inanmadığını belli eden bir dudak bükmesiyle.</span></p>

  <p class="duz" xml:lang="tr"><span class="duz1">“Sahi ya. Bitkilere diyeceksin ‘Toprak sizin anneniz su da babanız’. Böyle dersen pek bir keyiflenir, çiçeklenirler.”</span></p>

  <p class="duz" xml:lang="tr"><span class="duz1">Asya başka soru sormadan boyamasına geri döndü. Palyaçosunun elbisesini turuncuya, dişlerini yeşile boyadı. Tam ayakkabılarını kan kırmızıya boyayacakken aniden durup şımarık bir edayla anneannesini taklit etmeye başladı. “Canım canım! Aman da aman! Toprak annen, su baban.”</span></p>

  <p class="duz" xml:lang="tr"><span class="duz1">Gülsüm Nine’nin kaşları çatıldıysa da bir müddet durumu fark etmemiş gibi davrandı. Bu kayıtsızlıktan cesaret bulan Asya taklitçiliğinin dozunu artırdı.</span></p>

  <p class="duz" xml:lang="tr"><span class="duz1">Sulanma sırası afrikamenekşesine gelmişti şimdi, Gülsüm Nine’nin gözdesi. Çiçeğe nağme yapmaya başladı yaşlı kadın: “Aman da aman! Nasılmış benim güzelim?” Asya onu taklit etti derhal: “Aman da aman! Nasılmış benim güzelim?”</span></p>

  <p class="duz" xml:lang="tr"><span class="duz1">Gülsüm Nine’nin kaşları iyiden iyiye çatıldı bu sefer. “Nasıl da mor mor açmış!” dedi bitkiye.</span></p>

  <p class="duz" xml:lang="tr"><span class="duz1">“Nasıl da mor mor açmış!” diye yankıladı Asya en şımarık sesiyle.</span></p>

  <p class="duz" xml:lang="tr"><span class="duz1">İşte o zaman Gülsüm Nine’nin ağzı kasıldı ve kendi kendine mırıldanırcasına alçacık bir sesle saldı o meşum kelimeyi: “Piç!” Bunu öyle sakin söylemişti ki, Asya anneannesinin çiçeğe değil de kendisine hitap ettiğini hemen idrak edemedi. Söylendiği gibi dağıldı eridi bu kelime. Ama Asya unutmadı.</span></p>

  <p class="duz" xml:lang="tr"><span class="duz1">Asya’nın bu kelimenin anlamını tam anlamıyla kavraması ancak ertesi sene, dokuzuncu yaş gününde mümkün olacaktı. Ancak okulda bir çocuk ona “Piç!” diye bağırdığında. Dokuzuncu yaşının keşfi de buydu işte. Ninesinin kızgınlıktan söylediği bir hitaptan ibaret değildi piçlik; geçici değil kalıcıydı hayatında. Sonra on yaşına bastığında kendisine dair bir başka gerçeği keşfetmişti: Sınıfındaki diğer bütün kızların aksine bir tek onun evinde bir baba ya da erkek modeli yoktu. Böyle bir eksikliğin bir kız çocuğunun kişiliği üzerinde kalıcı etki bırakabileceğini fark etmesi üç yılını daha alacaktı. On dört, on beş ve on altıncı doğum günlerinde sırasıyla bunları kavrayacaktı: Başkalarının aileleri onunkine benzemiyordu ve bazı aileler pekâlâ</span> <span class="italik1">normal</span> <span class="duz1">olabiliyordu; erkeklerin çok erken ve tuhaf şekilde ortadan kayboldukları Kazancı ailesinde ise haddinden fazla kadın ve haddinden fazla sır vardı. Asya’nın bu sıralamadaki son keşfi en beteriydi: Ne kadar uğraşırsa uğraşsın asla güzel bir kadın olamayacaktı.</span></p>

  <p class="duz" xml:lang="tr"><span class="duz1">Asya Kazancı bir sonraki sene on yedi yaşına bastığında yeni bir keşfe doğru yelken açmıştı: Bu şehre ait değildi. Buraya ait değildi. İstanbul’la bağı hani şu belediyenin her tarafa koyduğu “Dikkat Yol Çalışması” ya da “Bina Restorasyonu: Verdiğimiz Geçici Rahatsızlıktan Ötürü Özür Dileriz” tabelalarından daha derin değildi. Geçici bir rahatsızlıktı Asya da bu şehrin bağrında.</span></p>

  <p class="duz" xml:lang="tr"><span class="duz1">Hemen ertesi yıl, on sekizinci yaş gününden tam iki gün önce Asya evdeki ecza dolabını yağmalamış ve orada bulduğu bütün hapları yutmuştu. Gözlerini tekrar açtığında etrafı teyzeleri, Ciciannesi ve Gülsüm Ninesiyle çevrili bir halde boylu boyunca yatıyordu bir yatakta. Midesinde ne var ne yok kusturup çıkarttırdıkları yetmiyormuş gibi, fincan fincan berbat kokulu boz bulanık bitki çayları içirmişlerdi zorla. Böylece Asya daha evvelki keşiflerine katacak yeni bir hakikatin farkına vararak girmişti on sekiz yaşına: Bu kavanoz dipli dünyada, intihar etmek bir imtiyazdı aslında ve kendisininki gibi bir aileyle yaşarken, bu imtiyazdan kolay kolay yararlanamazdı.</span></p>

  <p class="duz" xml:lang="tr"><span class="duz1">Neden bilinmez ama Asya Kazancı’nın müzik saplantısı üç aşağı beş yukarı o günlerde başlamıştı. Öyle soyut bir müzik aşkı değildi bu. Daha ziyade alabildiğine somut bir saplantıydı. Zira tek bir müzisyene takıntılıydı: Johnny Cash.</span></p>

  <p class="duz" xml:lang="tr"><span class="duz1">Onun hakkında her şeyi biliyordu; Arkansas’tan Memphis’e uzanan hayat faslının binlerce ayrıntısını, kafayı kimlerle çektiğini, nelere kederlendiğini, karısına olan aşkını, iniş çıkışlarını, resimlerini, jestlerini ve elbette şarkı sözlerini. Johnny Cash’in şarkı sözlerini hayatının şiarı ilan eden Asya, tıpkı onun bir şarkısında dendiği gibi “ıstırap ruhuyla doğduğuna, nereye gitse sorun yaratacağına” inanmıştı.</span></p>

  <p class="duz" xml:lang="tr"><span class="duz1">Bugün, on dokuzuncu yaşına basıyordu ve kendisini hiç olmadığı kadar olgun hissediyordu. Ne de olsa, gide gide kendisini yakından ilgilendiren bir başka olguya varmıştı artık: Annesinin onu doğurduğu yaştaydı. Bu durumda kimse kalkıp da çocuk muamelesi yapamazdı artık ona. Kız çocukları annelerinin kendilerini doğurduğu yaşa gelince kadın sayılmalıydılar.</span></p>

  <p class="duz" xml:lang="tr"><span class="duz1">Bu fikirden aldığı kuvvetle homurdandı: “Haberiniz olsun, sizi uyarıyorum! Bu sene yaş günü pastası filan istemiyorum.”</span></p>

  <p class="duz" xml:lang="tr"><span class="duz1">Omuzlar dikilmiş, kollar kavuşmuş, ne zaman böyle dursa iri göğüslerinin iyice meydana çıktığını bir an için unutmuştu. Farkına varsa kuşkusuz yine o her zamanki kambur duruşuna geri dönerdi zira Asya Kazancı, annesinden aldığı bir diğer genetik yük olan iri göğüslerinden nefret ederdi.</span></p>

  <p class="duz" xml:lang="tr"><span class="duz1">Zaman zaman kendini Kuran-ı Kerim’de bahsi geçen esrarengiz mahluk Dabbet-ül Arz’a benzetirdi, Kıyamet günü arzı endam edecek, organlarının her biri başka bir hayvandan alınmış o kırma mahluk gibi, Asya da olmadık parçaların bütünüydü kendi gözünde. Ailesindeki tekmil kadınlardan miras alınmış birbiriyle uyumsuz organlardan oluşuyordu vücudu. Uzun boyluydu, bu şehirdeki çoğu kadından çok daha uzun, tıpkı Zeliha Teyze gibi; Cevriye Teyze’nin kemikli, ince damarlı parmaklarına sahipti; Feride Teyze’nin sinir bozucu ölçüde sivri çenesine, Banu Teyze’nin fil kulaklarına. Aşırı kemerli burnunun benzeri dünyada sadece iki kişide vardı: Biri Fatih Sultan Mehmed, diğeri de Zeliha Teyze. Beğenseniz de beğenmeseniz de Sultan Mehmed, Konstantinopolis’i fethetmişti; burun şeklinin kale alınmamasını sağlayacak kadar önemli bir hadise. Zeliha Teyze’ye gelince, öyle gösterişli ve etkileyiciydi ki, burnunun biçimine dikkat çekmeden insanları genel görünümüyle hipnotize ederdi. Ama Asya ne Fatih Sultan Mehmed gibi zaferlere imza atmıştı ne de Zeliha Teyze’nin albenisine sahipti. Hal böyleyken, başkalarının kemerli burnuna bakıp durmalarına nasıl mani olabilirdi ki?</span></p>

  <p class="duz" xml:lang="tr"><span class="duz1">Gerçi haksızlık etmemeli. Asya’nın akrabalarından miras aldığı hoş şeyler de vardı. En başta saçları! Kıvırcık, siyah ve gür saçları vardı –teorik olarak ailedeki bütün kadınlarınki gibi ama pratikte sadece Zeliha Teyze’ninki gibi. Her daim disiplinli lise öğretmeni Cevriye Teyze, saçını sıkı sıkı topuz yapardı, Banu Teyze’yse neredeyse sürekli başörtüsü taktığından her türlü kıyaslamadan muaftı. Feride Teyze saçının şeklini ve rengini ruh haline göre değiştirir dururdu. Gülsüm Nine, pamuk kafaydı çünkü saçları bembeyaz olmuştu ve yaşlı kadınların olduklarından daha genç görünmeye çalışmalarının ayıp kaçacağını iddia ederek boyamayı reddederdi. Öte yandan ondan çok daha yaşlı olan Cicianne, kızıl kınalı saçlarından asla taviz vermezdi. Gittikçe ağırlaşan Alzheimer’ı ona çocuklarının isimleri de dahil bir sürü şeyi unutturmuş olsa da saçlarına kına yakmayı unutacağa benzemiyordu.</span></p>

  <p class="duz" xml:lang="tr"><span class="duz1">Olumlu genetik özellikler listesine Asya Kazancı, badem gibi kahverengi gözlerini (Banu Teyze’den), yüksek alnını (Cevriye Teyze’den) ve çabucak patlamasına sebep olan ama tuhaf bir biçimde onu canlı ve cevval kılan mizacını (Feride Teyze’den) katabilirdi. Geçen her sene</span> <span class="italik1">onlara,</span> <span class="duz1">Kazancı kadınlarına daha fazla benzediğini gördükçe tüyleri diken diken oluyordu. Tek bir husus dışında: Mantık düşmanlığı. Ne hikmetse Kazancı kadınları ahdetmişçesine irrasyonel oluyordu. Ailede kimsecikler düz mantıktan nasibini almamıştı. Neredeyse bulaşıcı bir akıl-mantık-dışılık hüküm sürüyordu bu çatı altında. Bunları gözlemledikçe Asya asla akılcı, analitik zihnin yolundan sapmayacağına dair söz üstüne söz vermişti kendi kendine. Katiyen</span> <span class="italik1">onlar</span> <span class="duz1">gibi mantıksız olmayacaktı. On dokuz yaşına vardığında Asya kendi kişiliğini ve bağımsızlığını kanıtlama ihtiyacıyla öylesine yanıp tutuşuyordu ki, en ağulu kavgalara tutuşacak, en olmadık isyanlara kalkışacak hale gelmişti. Şimdi pasta konusundaki itirazını sert bir biçimde dile getiriyorsa, hiddetinin ardında işte böyle bir süreç vardı:</span></p>

  <p class="duz" xml:lang="tr"><span class="duz1">“O salak pastadan istemiyorum artık!”</span></p>

  <p class="duz" xml:lang="tr"><span class="duz1">“Çok geç küçükhanım. Yapıldı bile” dedi Banu Teyze, yeni açtığı Tarot falı üzerinden Asya’ya aceleci bir bakış fırlattı. Bundan sonraki üç kart olağanüstü iyi gelmezse masadaki fal fesada ve karışıklığa alametti. “Ama bilmiyormuş gibi davran yoksa anneciğin üzülür. Sürpriz olsun!”</span></p>

  <p class="duz" xml:lang="tr"><span class="duz1">“Bu kadar malum bir şey nasıl sürpriz olur?” diye söylendi Asya. Galiba bu da Kazancı ailesinin genlerinden gelen bir özellikti. Her türlü saçmalığı “olası” görebiliyordun bu evde. “Her sene aynı pastayı yiye yiye gına geldi. Akıbetimi bilmek için müneccim olmak gerekmiyor.”</span></p>

  <p class="duz" xml:lang="tr"><span class="duz1">“Bu evde müneccimliğe soyunan tek kişi benim, sen değil” dedi Banu Teyze göz kırparak.</span></p>

  <p class="duz" xml:lang="tr"><span class="duz1">Bu doğruydu, en azından bir ölçüye kadar. Seneler boyu geleceği görme yeteneğini geliştiren Banu Teyze artık eve müşteri kabul etmeye ve bundan para kazanmaya başlamıştı. Bir falcının İstanbul’da efsane olması işten bile değildi. Ezkaza şansın yaver gidip de birine baktığın falın doğru çıkması yeter de artardı bile. Bir de bakmışsın o kişi önüne gelene anlatmış bunu, üstelik bir numaralı müşterin olmuş. Rüzgârın ve martıların yardımıyla yayılıyor olmalıydı bu tür haberler. Yoksa nasıl açıklamalı epi topu birkaç haftada müşterilerin kapıda kuyruk oluşturmasını? Banu Teyze de falcılık sanatının basamaklarını hoplaya zıplaya tırmanmış, attığı her adımda daha meşhur olmuştu. Şehrin her yerinden akın ediyordu şimdi müşterileri; bakireler ile dullar, genç kızlar ile dişsiz nineler, fakirler ile zenginler, evhamlarına kuruntularına gömülmüş kim varsa, kaderin onlara ne getireceğini öğrenmeye can atarak geliyordu buraya. Bir dolu soruyla çıkagelir, sorularına hem kısmi cevaplar bulmuş hem de yenilerini eklemiş vaziyette giderlerdi. Kimi müşteriler minnettarlıklarını ifade etmek için ya da kadere rüşvet verme umuduyla büyük paralar öderdi, ama aralarında tek kuruş olsun vermeyenler de vardı. İstedikleri kadar çeşitli olsunlar, müşterilerin bir ortak noktası vardı: İstisnasız hepsi kadındı. Banu Teyze kendini kâhin ilan ettiği gün, ne olursa olsun asla erkek müşteri almamaya yemin etmişti.</span></p>

  <p class="duz" xml:lang="tr"><span class="duz1">Bu süre zarfında görünümünden başlayarak pek çok şeyi köklü bir değişimden geçmişti Banu Teyze’nin. Falcılık kariyerinin başlangıcında, özensizce omzuna atılmış, nakışlı alacalı şallarla gezerdi evin içinde. Çok geçmeden şalların yerini kaşmir etoller, onun yerini paşmina atkılar, onun yerini gevşek bağlanmış ipek türbanlar almıştı, hep kırmızı tonlarında. Sonra Allah bilir ne zamandır gizliden gizliye düşündüğü bir kararı ilan edivermişti aniden: Maddi ve dünyevi her şeyden elini eteğini çekecek, kendini tümüyle Yaradan’ın hizmetine adayacaktı. Nihayet bu uğurda bir nedamet devresi geçirmeye ve eskiden dervişlerin yaptığı gibi bütün dünyevi kibirleri terk etmeye hazır olduğunu ilan edecek kadar ileri gitmişti.</span></p>

  <p class="duz" xml:lang="tr"><span class="duz1">“Senden derviş merviş olmaz, kendine gel abla” demişti kız kardeşleri hep bir ağızdan; Kazancı ailesinin şeceresinde eşi menendi duyulmamıştı şıhların şeyhlerin. Bu tuhaflıktan onu vazgeçirmeye kararlıydılar. Bu niyetle üçü birden itirazlarını saymışlardı, her biri olabildiğince ikna edici bir üslup ve sesle.</span></p>

  <p class="duz" xml:lang="tr"><span class="duz1">“Farkındaysan dervişler çuval ya da kaba yünden mintanlar giyerlermiş, kaşmir şallar değil” demişti Cevriye Teyze, kız kardeşler içinde en kasvetlisi en gamlısı.</span></p>

  <p class="duz" xml:lang="tr"><span class="duz1">Giysilerinden rahatsız olan Banu Teyze tedirginlikle yutkunmuştu bu itiraz karşısında.</span></p>

  <p class="duz" xml:lang="tr"><span class="duz1">“Üstelik dervişler ya keçe ya saman üzerinde yatarmış, senin gibi kuştüyü ortopedik yataklarda değil” diye destek çıkmıştı Feride Teyze, kız kardeşler içinde en dengesizi en leylası.</span></p>

  <p class="duz" xml:lang="tr"><span class="duz1">Banu Teyze sorgucularıyla göz temasında bulunmamak için karşı duvara bakmış, hiç sesini çıkarmamıştı. Ne yapabilirdi ki, ortopedik özel yatakta yatmasa sırt ağrısından duramazdı. Fakr-ı mutlak mertebesine ortopedik yatağından vazgeçmeden varacaktı.</span></p>

  <p class="duz" xml:lang="tr"><span class="duz1">“Hem derviş dediğin evvela nefsini öldürür. Bir de sana bak, safi nefs!” Zeliha Teyze’ydi bu, kız kardeşler içinde en sivri dillisi, en pervasızı.</span></p>

  <p class="duz" xml:lang="tr"><span class="duz1">Kendini savunma arzusuyla karşı saldırıya geçmişti Banu Teyze. “Hiç de değil. Benim de yok nefsim. Varsa da bundan böyle olmayacak. O günler geride kaldı.” Sonra yeni edindiği mistik ses tonuyla eklemişti: “Ahdım olsun ki nefsimle mücadele edeceğim ve onu yeneceğim!”</span></p>

  <p class="duz" xml:lang="tr"><span class="duz1">Kazancı ailesinde ne zaman biri olağandışı bir şey yapmaya kalksa, diğerleri hep aynı davranış tarzını benimserdi: “Aman buyur bildiğin gibi yap. Sanki çok umurumuzdaydı.” Bu sefer de farklı olmamış, kimse Banu Teyze’nin iddiasını ciddiye almamıştı. Ne var ki bu konuşmanın ardından Banu Teyze odasına gitmiş, kapısını çarpmış ve mutfak ve banyoya yaptığı kısa ziyaretler haricinde o kapıyı kırk gün boyunca açmamıştı. Bir de bir keresinde üstüne karton bir levha yapıştırmak için açmıştı o kapıyı:</span></p>

  <p class="alinti-ilk-paragraf" xml:lang="tr"><span class="dar-paragraf-duz">“BURAYA GİRMEDEN EVVEL</span></p>

  <p class="alinti-son-paragraf" xml:lang="tr"><span class="dar-paragraf-duz">TERK EYLEYESİN NEFSİNİ!”</span></p>

  <p class="duz" xml:lang="tr"><span class="duz1">İnziva günlerinin ilk başlarında Banu, o günlerde dünya üzerinde son demlerini yaşamakta olan Beşinci Sultan’ı da yanına alma teşebbüsünde bulunmuştu. Nedamet mevsiminin yalnızlığında kedinin kendisine can yoldaşı olacağını düşünmüştü herhalde, yoksa dervişlerin evcil hayvan beslediğine tanık değildi tabii. Ama zaman zaman gayet antisosyal olsa da böyle yalıtılmış bir münzevi hayat Beşinci Sultan’a ağır gelmişti, onun dünya nimetlerinden vazgeçesi yoktu. Banu Teyze’nin hücresinde topu topu birkaç saat geçirebilmişti ancak, ardından miyavlaya miyavlaya ortalığı yıkmış, kapıyı tırmalamış, en nihayetinde kendini odadan dışarı attırmıştı. Yegâne can yoldaşını böylelikle kaybeden Banu Teyze, kendini yalnızlığına gömmüş ve konuşmayı bırakıp herkese sağır dilsiz gibi davranmaya başlamıştı. Takip eden kırk gün kırk gece boyunca yıkanmayı, saçlarını taramayı, hatta en sevdiği dizi olan</span> <span class="italik1">Kara Sevda Sarmaşığının Laneti</span><span class="duz1">’ni seyretmeyi bile bırakmıştı.</span></p>

  <p class="duz" xml:lang="tr"><span class="duz1">Ama esas şok, daima muazzam iştahlı olan Banu Teyze’nin ekmek ile sudan başka bir şey yemez hale gelmesiydi. Karbonhidratlara, hele hele ekmeğe düşkünlüğüyle nam salmıştı gerçi, ama kimse onun salt ekmekle</span> <span class="italik1">hayatta kalabileceğine</span> <span class="duz1">ihtimal vermiyordu. Onu baştan çıkarmak için üç kız kardeş ellerinden geleni yapmışlardı o dönem; türlü türlü yemekler pişirip bütün evi leziz tatlıların kokusuyla doldurmuş, balıklar kızartıp etler kavurmuş, iyice koksun da bir tarafı şişsin çıksın artık odasından diye her yemeğe bir batman tereyağı koymuşlardı.</span></p>

  <p class="duz" xml:lang="tr"><span class="duz1">Ama ne fayda! Banu Teyze yolundan dönmemişti. Kuru ekmeğine sarıldığı gibi aldığı karara da sarılmıştı dört elle. Bulaşık, çamaşır, televizyon, komşularla dedikodu... günlük hayatın rutinlerini birer birer terk etmişti. O günlerde kız kardeşleri ne zaman kapısını aralayıp ne yaptığına baksalar Kuran okurken bulmuşlardı büyük ablalarını. Etrafını çevreleyen saadet ve huzur halesi öyle barizdi ki bunca senedir onu tanıyanlar için neredeyse bir yabancı halini almıştı. Sonra kırk birinci günün sabahında herkes kahvaltıda sucuklu yumurta yerken Banu ayaklarını sürüyerek odasından çıkmıştı. Yüzünde kocaman bir gülümseme, gözlerinde tekinsiz bir ışık, başında da vişne rengi bir eşarpla.</span></p>

  <p class="duz" xml:lang="tr"><span class="duz1">“O kafandaki şey de ne?” olmuştu Gülsüm Nine’nin ilk tepkisi.</span></p>

  <p class="duz" xml:lang="tr"><span class="duz1">“Şu andan itibaren inancım gereği başımı örteceğim.”</span></p>

  <p class="duz" xml:lang="tr"><span class="duz1">“Bu ne densizlik, ağzından çıkanı kulağın duyuyor mu senin?” diye söylenmişti Gülsüm Nine. “Nerden çıktı şimdi türban mürban? Yok bizim ailemizde böyle bağnazlıklar.”</span></p>

  <p class="duz" xml:lang="tr"><span class="duz1">“Türk kadını çarşaftan kurtulalı seksen sene oldu” demişti Cevriye Teyze uzmanlık alanını konuşturma gayretiyle. “Tarihin akışını tersine mi çevirmeye çalışıyorsun? Çıkar şunu kafandan!”</span></p>

  <p class="duz" xml:lang="tr"><span class="duz1">Ama Banu Teyze Nuh demiş peygamber dememiş, türbanını çıkarmamıştı. Kendini kâhin ilan etmesi bile bu başörtüsü meselesi kadar şaşırtıp altüst etmemişti aile fertlerini.</span></p>

  <p class="duz" xml:lang="tr"><span class="duz1">Tıpkı görünüşü gibi kafasının içi de ani bir dönüşüme uğramıştı Banu Teyze’nin. İlk başlarda sadece kahve falına bakıyordu, ama zamanla yeni ve hiç de geleneksel olmayan teknikler uygulamaya başlamıştı; Tarot kartlarının yanı sıra kuru fasulye taneleri, bozuk paralar, tespih boncukları, kapı zilleri, taklit inciler, gerçek inciler, okyanus çakılları gibi akla hayale gelebilecek her türlü şeyi “okuma” yeteneğine sahipti artık. Herhangi bir şeyi kullanabilirdi, yeter ki paranormal âlemden haber getirsin. Bazı bazı Banu Teyze omuzlarına dönüp konuşmaya başlar, âdeta omuzlarıyla hararetli bir sohbete girişirdi. İddia ettiğine göre iki adet cin vardı omuzlarında; iyi olan sağında, habis olan solunda. İkisinin de isimlerini bildiği halde asla yüksek sesle telaffuz etmezdi. Onun yerine birine Şekerşerbet Hanım, diğerine de Ağulu Bey derdi.</span></p>

  <p class="duz" xml:lang="tr"><span class="duz1">“Madem habis bir cin var sol omzunda ne demeye alaşağı etmiyorsun yaratığı?” diye sormuştu Asya bir keresinde en büyük teyzesine.</span></p>

  <p class="duz" xml:lang="tr"><span class="duz1">“Çünkü insanın hayatında öyle anlar gelir ki iyilik de yetmez, iyiler de. Kötülerin yardımına ihtiyaç duyuverirsin” olmuştu aldığı cevap.</span></p>

  <p class="duz" xml:lang="tr"><span class="duz1">Asya boş boş bakmıştı ona. “En büyük teyzem olarak bana örnek olman gerekmiyor mu? Sen de tutmuş zaman zaman kötülere ihtiyacımız var diyorsun. Bizim evde her şey ters valla!”</span></p>

  <p class="duz" xml:lang="tr"><span class="duz1">“Sen ne dersen de” demişti Banu Teyze, dikkatlice yeğenine bakarak. “Bu dünyada öyle habis şeyler vardır ki, Allah muhafaza, yüreciği tertemiz insanların bunlardan hiç haberi yoktur. İsabet, varsın bilmesinler zaten, bilseler iyi kalamazlardı, değil mi ya?”</span></p>

  <p class="duz" xml:lang="tr"><span class="duz1">Asya başıyla onaylamaktan kendini alamamıştı. Hem Johnny Cash’in de bu fikre katılacağını hissediyordu.</span></p>

  <p class="duz" xml:lang="tr"><span class="duz1">“Ama eğer bir kötülük madenine düşmüşsen, sağın solun necasetle kuşatılmışsa, ya da görülecek bir hesabın varsa, o iyi kalpli insanlar derman olamaz yarana. İyilerden yardım isteyemezsin.”</span></p>

  <p class="duz" xml:lang="tr"><span class="duz1">“Onun yerine kötü cinlerden mi yardım alacağımı söylemeye çalışıyorsun?” diye karşılık vermişti Asya.</span></p>

  <p class="duz" xml:lang="tr"><span class="duz1">“Belli mi olur?” demişti Banu Teyze başını bilgiç bilgiç sallayarak. “Hoş, gönül ister ki asla mecbur kalmayasın kötünün yardımına. İnşallah lüzum duymazsın. Ama velev ki duydun, o zaman sana kötü bir cin gerek.”</span></p>

  <p class="duz" xml:lang="tr"><span class="duz1">Bir daha konuşmamışlardı bu mesele hakkında. İyilerin aczi ve kötülüğün gerekliliği teması anlık bir sapma olarak kalacaktı aile sohbetlerinin tutanaklarında.</span></p>

  <p class="duz" xml:lang="tr"><span class="duz1">Yakın zamanlarda Banu Teyze sık sık değiştirdiği fal tekniklerini bir kez daha yenileyip kavrulmuş fındık okumaya başlamıştı. Kuzinede özenle kavurduğu fındıkların çıtırtılarından ahbar-ı gayba dair türlü türlü manalar devşiriyor, tabiatın ve kâinatın fındıklar aracılığıyla ona sırlarını fısıldadığını iddia ediyordu. “Gaybı bilen yalnızca Allah’tır” düsturuna hürmetsizlik ve itaatsizlik etmemek için öğrendiklerini açık açık ifşa etmek yerine, perdeli ve sırlı ihbar etmekteydi.</span></p>

  <p class="duz" xml:lang="tr"><span class="duz1">O ne derse desin, Kazancı ailesi bu işitilmemiş icadın kökeninde Banu Teyze’nin iştahının yattığından şüpheleniyordu. Muhtemelen fala bakarken arada avuç avuç fındık götürüyordu. Kahve telvesine bakmaktan daha leziz bir yöntem olduğu kesin! Ailenin ortak inancı buydu. Başka herkesin farklı yorumları vardı. İstanbul’da dolaşan rivayetlere bakılırsa, pek mübarek bir kadın olduğundan muhtaç müşterilerinden para talep etmiyor, ona sadece bir avuç fındık getirmelerini istiyordu. Fındık onun âlicenaplığının ve hakikatşinaslığının simgesi halini almıştı. Neticede bu tekniğin tuhaflığı şöhretine şöhret katmıştı. “Fındık Ana” diyorlardı ona.</span></p>

  <p class="duz" xml:lang="tr"><span class="duz1">Zelil cinler, kavrulmuş fındıklar... Asya Kazancı zaman içinde büyük teyzesinin her türlü tuhaflığına alışmış olsa da kabullenmekte zorlandığı bir şey vardı hâlâ: ismi. “Banu Teyze”nin “Fındık Ana”ya dönüşmesini kabul etmek imkânsızdı, bu yüzden de ne zaman evde müşteriler olsa ya da masanın üzerine Tarot kartları açılsa ondan uzak dururdu. Belki de bu sebeptendir ki Asya teyzesinin söylediği son sözleri gayet iyi duyduğu halde duymazlıktan gelmişti. Tam o anda Feride Teyze, üzerinde doğum günü pastasının parladığı kocaman, düz bir tabakla odaya girmese gafletin verdiği saadeti yaşamaya devam edecekti.</span></p>

  <p class="duz" xml:lang="tr"><span class="duz1">“Aaa! Ayol senin burada ne işin var?” dedi Feride Teyze kaşlarını çatarak. “Burada olmaman lazım, bale dersin yok mu evladım senin?”</span></p>

  <p class="duz" xml:lang="tr"><span class="duz1">Bale dersleri! İşte bu da Asya’nın ayaklarına vurulmuş prangalardan biriydi. Kendi çocuklarının, zenginlerin çocuklarından aşağı kalmadığını görme hırsıyla yanıp tutuşan çok sayıda orta sınıf Türk ailesi gibi, Kazancı ailesi de biçare Asya’yı aslında zerre kadar ilgi duymadığı faaliyetlere katılmaya zorluyordu.</span></p>

  <p class="duz" xml:lang="tr"><span class="duz1">“Burası tam tımarhane” diye mırıldandı Asya. Bu iki kelime son zamanlarda pelesenk olmuştu diline; çekinmeden tekrarlıyordu habire. Sesini iyice yükseltip, “Merak etmeyin” diye gürledi, “zaten ben de çıkmak üzereydim.”</span></p>

  <p class="duz" xml:lang="tr"><span class="duz1">“İyi de ne fayda?” diye huysuzca söylendi Feride Teyze, pasta tabağını işaret ederek. “Bunun sürpriz olması gerekiyordu. Ne anladım ben böyle sürprizden!”</span></p>

  <p class="duz" xml:lang="tr"><span class="duz1">“Zaten hanfendi bu sene pasta istemiyormuş” diye müdahale etti Banu Teyze köşesinden. Masada bekleyen üç Tarot kartından birini çevirdi bunu derken. Yüksek Rahibe kartı çıktı. Bilinçdışının ve farkındalığın simgesi –hayal gücüne ve saklı yeteneklere doğru bir açılımın işaretiydi bu kart, ama aynı zamanda bilinmeyene de gebeydi. Dudaklarını büzüp öteki kartı çevirdi: Kule. Büyük değişimlerin, duygusal patlamaların, ani düşüşlerin simgesi. Banu Teyze bir an dalıp gitti. Sonra üçüncü kartı çevirdi. Durakladı. Yakında bir misafir gelecekti galiba, okyanusun öte yanından hiç beklenmedik bir misafir.</span></p>

  <p class="duz" xml:lang="tr"><span class="duz1">“Ne demek pasta istemiyor? Bugün onun yaş günü” diye itiraz etti Feride Teyze. Gözbebeklerinde asabi bir parıltı vardı. Ama sonra paranoyası tetiklenmiş olacak ki, gözlerini kısarak Asya’ya döndü: “Bana bak, yoksa birinin pastaya zehir kattığından mı korkuyorsun?”</span></p>

  <p class="duz" xml:lang="tr"><span class="duz1">Asya hayretle baktı en kaçık, en deli teyzesine. Geçen onca zamana ve onca doğrudan tecrübeye rağmen hâlâ şaşırabiliyordu onun ettiği patavatsız laflara. Hâlâ bir strateji geliştirmeyi başaramamıştı, Feride Teyze’nin feveranları karşısında sükûnetini korumasını sağlayacak o altın stratejiyi bulabileceğe de benzemiyordu pek. Psikolojik hastalıklar skalasını bir baştan bir başa dolaşıp paranoyaya intikal etmişti Feride Teyze. Onu gerçekliğe geri döndürmek için ne kadar uğraşıyorlarsa, o da o kadar paranoyaklaşıyordı galiba.</span></p>

  <p class="duz" xml:lang="tr"><span class="duz1">“Birinin pastaya zehir kattığından mı korkuyor dedin? Uçtun gene Feridecim. Tabii ki hayır, seni tatlı kaçık!”</span></p>

  <p class="duz" xml:lang="tr"><span class="duz1">Konuşan Zeliha Teyze’ydi. Odadaki bütün başlar ona döndü. Kapıda dikilmişti Zeliha Teyze, olanca alımı ve güzelliğiyle. Omuzlarında fitilli kadife som yeşil bir ceket, ayaklarında yüksek topuklu ayakkabılar, onu iç burkacak kadar güzel gösteren bir ifade suratında, öylesine çekici, su gibi. Gençliğinde kısa etek ve yüksek topuktan hevesini almış nice Türk kadının aksine Zeliha yaşlandıkça etekleri uzatıp topukları kısaltmamıştı. Giyim tarzı eskisi kadar gösterişliydi. Yıllar ablalarından çok şey alıp götürdüğü halde onu daha da güzelleştirmişti. Zamana rüşvet yedirmiş olmalıydı.</span></p>

  <p class="duz" xml:lang="tr"><span class="duz1">Mevcudiyetinin nasıl bir etki yarattığını bilircesine tebessüm etti Zeliha Teyze. Manikürlü tırnaklarına bakarak kapıda dikildi bir süre. Ellerine çok ihtimam gösterirdi, ne de olsa mesleğini onlarla icra ediyordu. Bürokratik kurumlardan ya da komuta zincirlerinden hazzetmediği için kendine göre bir meslek seçmişti. Hem bağımsız hem yaratıcı olabileceği, bir de içinde az biraz acı barındıran, müşterilerine usul usul acı çektirmesine izin veren bir meslek: Dövmecilik.</span></p>

  <p class="duz" xml:lang="tr"><span class="duz1">Bundan yaklaşık on yıl önce Zeliha Teyze bir dövme dükkânı açmış ve kendine özgü desen koleksiyonunu geliştirmeye başlamıştı. Dövme sanatının klasiklerine pek itibar etmemişti başlarda; hani şu kan kırmızı güller, yanardöner kelebekler, okla boydan boya delinmiş kalpler, kıllı böcekler, dev örümcekler... Bu basmakalıp desenlerin yerine hayatın temel ilkesi olan çelişkiden ilham alan kendi desenlerini geliştirmek istemişti. Zeliha Teyze severdi çelişkiyi. Yarısı erkek yarısı kadın yüzler, yarısı hayvan yarısı insan vücutlar, yarısı çiçekli yarısı kuru ağaçlar... Ne var ki bu ilk desenleri pek tutulmamıştı. İnsanlar dövme aracılığıyla bir mesaj vermek, yeterince dışa vuramadıkları bir yanlarını ifade etmek istiyorlardı, zaten belirsizliklerle dolu hayatlarına bir muğlaklık daha katmak değil. Onun için mümkün mertebe somut ve basit olmalıydı dövme, en karmaşık desenlerde bile anlaşılır ve duru. Çelişkiler Koleksiyonu’nun beğenilmemesiyle dersini alan Zeliha Teyze yeni bir seriye başlamıştı ardından. Dinmeyen Aşk Acısını Zapturapt Altına Almanın Yolları’ydı bu yeni koleksiyonun adı.</span></p>

  <p class="duz" xml:lang="tr"><span class="duz1">Bu özel koleksiyondaki her dövme tek bir tema etrafında yoğunlaşacak şekilde tasarlanmıştı: Eski sevgili. Şehirdeki tüm kara sevdalılar, terk edilmişler, aşk acısı çekenler, kısacası kendilerine eza edeni sevmekten geri duramayanlardı koleksiyonun hedef kitlesi. Bunlar hayatlarından sonsuza kadar çıkarmak istedikleri halde bir an bile düşünmeden edemedikleri eski sevgililerinin resimlerini getiriyorlardı beraberlerinde. Zeliha Teyze resmi inceliyor, beynini zorluyor, nihayet eski sevgilinin hangi hayvana benzediğini buluyordu. Gerisi nispeten kolaydı. O hayvanı kâğıda çiziyor, sonra da kederli müşterinin vücuduna onu dövme olarak geçiriyordu. Bu uygulama şamanların kadim uygulamalarından farklı değildi aslında. Amaç, totem hayvan ile birey arasında özel bir ilişki yaratmak suretiyle kişiyi totem karşısında kuvvetlendirmekti. Eski sevgiliyi düşmanlaştırmak değil, düşmanını bünyene almak suretiyle zayıflatmaktı arzulanan. Evvela “onu” kabul etmek, bağrına basmak, sonra da dönüştürmekti aslolan. Bir hayvanla özdeşleştirilip dövmeye dönüştürülmek suretiyle eski sevgili içe alınıyor, yani bedenin içine zerk ediliyor ama aynı zamanda dışarıda bırakılıyor, yani tenin</span> <span class="italik1">dışına</span> <span class="duz1">atılıyordu. Eski sevgili iç ile dış arasındaki bu eşiğe yerleştirildikten ve maharetle hayvana dönüştürüldükten sonra terk edilen ile terk eden arasındaki güç dengesi değişebilirdi. Dövmeli müşteri, eski sevgilisinin ruhunu zaptetmiş gibi ona karşı üstün hissederdi kendini. Bu mertebeye gelinir gelinmez eski sevgili cazibesini kaybeder, dinmeyen aşk acısından mustarip olanlar da saplantılarından daha rahat kurtulabilirdi. Zira aşk iktidarı sever. Bu sebeptendir ki başkalarına ölümüne âşık olabiliriz, ama bize ölümüne âşık olanları içten içe küçümser, öteleriz.</span></p>

  <p class="duz" xml:lang="tr"><span class="duz1">Öyle ya da böyle anında tutmuştu bu koleksiyon. İstanbul kırık kalpler şehri olduğundan, Zeliha Teyze’nin işleri kısa zamanda büyümüş, özellikle bohem çevrelerde tam bir efsane olmuştu.</span></p>

  <p class="duz" xml:lang="tr"><span class="duz1">Asya derin derin içini çekip annesine daha fazla bakmamak için gözlerini çevirdi. Asla “anne” diye hitap etmediği, belki de “teyzeleştirerek” mesafesini korumayı umduğu bu kadın ürkütüyordu onu. Kesif bir acıma duygusu duydu kendine. Asla annesi gibi olamayacaktı. Ne büyük adaletsizlikti yarabbi, anneyi kızından çok daha güzel, çok daha alımlı yaratmak!</span></p>

  <p class="duz" xml:lang="tr"><span class="duz1">“Asya Hanım’ın bu sene neden pasta istemem diye ter ter tepindiğini anlamıyor musunuz?” dedi Zeliha Teyze, manikürünü incelemeyi bitirdiğinde. “Kilo almaktan korkuyor!”</span></p>

  <p class="duz" xml:lang="tr"><span class="duz1">Annesinin önünde kızgınlığını göstermenin ne büyük bir gaflet olduğunu gayet iyi bildiği halde hiddetine mâni olamadı Asya: “Bu doğru değil! Kilo almaktan korktuğum filan yok!”</span></p>

  <p class="duz" xml:lang="tr"><span class="duz1">Zeliha Teyze gözlerinde muzip bir parıltıyla baktı ona: “Peki canım, madem öyle diyorsun.”</span></p>

  <p class="duz" xml:lang="tr"><span class="duz1">Ancak o zaman Asya, Zeliha Teyze’nin elindeki tepsiyi fark etti. Büyük bir et topu, ondan da büyükçe bir hamur topu vardı tepside. Anlaşılan akşama mantı yiyeceklerdi.</span></p>

  <p class="duz" xml:lang="tr"><span class="duz1">“Mantı sevmediğimi size kaç kere söylemem lazım?” diye somurttu Asya. “Artık et yemediğimi biliyorsunuz.” Sesi kendi kendisine yabancı geldi, boğuk, tuhaf.</span></p>

  <p class="duz" xml:lang="tr"><span class="duz1">“Ben demedim mi bu kız kilo almaktan korkuyor” dedi Zeliha Teyze başını sallayarak, yüzüne düşen bir tutam saçı geri itti.</span></p>

  <p class="duz" xml:lang="tr"><span class="duz1">“Ya ne ilgisi var kiloyla? Vejetaryenlik diye bir şey duymadın mı hiç?” Asya başını salladı ama annesinin jestlerini tekrarlama korkusuyla yüzüne düşen saçı geri itmedi.</span></p>

  <p class="duz" xml:lang="tr"><span class="duz1">“Duymaz olur muyum” dedi Zeliha Teyze omuzlarını dikleştirerek. “Sakın unutma canım” diye devam etti daha ikna edici olacağını bildiği kadifemsi bir tonla, “sen vejetaryen mejetaryen değil Kazancı ailesinin evladısın evvela!”</span></p>

  <p class="duz" xml:lang="tr"><span class="duz1">Asya ağzının aniden kuruduğunu hissetti.</span></p>

  <p class="duz" xml:lang="tr"><span class="duz1">“Biz Kazancılar da yedi kuşak atadan kırmızı et severiz! Hatta ne kadar kırmızı, ne kadar yağlı olursa o kadar iyi! Bana inanmıyorsan Beşinci Sultan’a sor, anlatsın sana, öyle değil mi Sultan?” Zeliha Teyze başıyla balkon kapısının yanındaki kadife yastıkta yatan irikıyım kediyi işaret etti. Kedi söylenenleri anlamış ve onaylamışçasına ona dönüp, mahmur gözlerini kıstı.</span></p>

  <p class="duz" xml:lang="tr"><span class="duz1">Tarot kartlarını tekrar karıştıran Banu Teyze köşesinden katıldı muhabbete: “Bu memlekette Kurban Bayramı olmasa et tadını bilmeyecek kadar yoksul insanlar var. Doğru düzgün bir yemeği ancak bayramdan bayrama yiyebiliyorlar. Vejetaryen olmak ne demekmiş git o biçarelere sor bakalım. Böyle vıdı vıdı huysuzlanacağına tabağına konan her lokma ete şükretmelisin.”</span></p>

  <p class="duz" xml:lang="tr"><span class="duz1">“Of be teyze!” dedi Asya içini çekerek.</span> <span class="italik1">Of be teyzelerim</span><span class="duz1">... diyebilmek isterdi. Hepsine birden aynı anda. “Valla tam tımarhane bu ev! Hepimiz deliyiz, ben de size çektim, başka şansım mı vardı, hepimiz deliyiz işte” diye şiarını tekrar etti Asya. Ama bu sefer sesinden bezginlik akıyordu. “Ben çıkıyorum hanımlar. Ne istiyorsanız buyurun kazan kazan pişirin. Ne haliniz varsa görün. Bale dersine geciktim zaten!”</span></p>

  <p class="duz" xml:lang="tr"><span class="duz1">Teyzelerinden hiçbiri Asya’nın “bale” kelimesini nasıl hoyratça, âdeta iğrenerek telaffuz ettiğini fark etmedi. Dişine yapışmış bir yemek artığını tükürür gibi ağzından çıkmıştı o kelime. Yapışkan bir artıktan kurtulur gibi: ba-le.</span></p>

  <div class="calibre2" id="calibre_pb_4"></div>
</body>
</html>
