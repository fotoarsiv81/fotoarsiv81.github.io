<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derda--21.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">“Ne o, üşüdün mü?” diye sordu İsrafil. Derda’nın ellerindeki, kesik parmaklı siyah eldivenlere bakıyordu.</span></p>

    <p class="duz" xml:lang="tr"><span class="duz">“Yok” dedi Derda. “Ellerim terliyor da, kutular kayıyor, onun için takıyorum.”</span></p>

    <p class="duz" xml:lang="tr"><span class="duz">Oysa dövmelerinin çektiği dikkat ve peşinden gelen sorulardan bunaldığı için takıyordu eldivenleri. Deponun yakınında kurulan pazardan almıştı.</span></p>

    <p class="duz" xml:lang="tr"><span class="duz">“İyi” dedi İsrafil. “Gel benimle.”</span></p>

    <p class="duz" xml:lang="tr"><span class="duz">“Ama şimdi Abdullah abi gelecek” dedi Derda.</span></p>

    <p class="duz" xml:lang="tr"><span class="duz">“Boş ver, halleder onlar, sen benimle gel” deyip depodan çıktı İsrafil. Derda da iki basamak gerisinden takip etti. Yirmi yıllık bir Mercedes’e binip caddeye çıktılar. Oradan da saplandıkları trafiğe bata çıka ilerlediler. İsrafil konuşmuyordu. Dolayısıyla Derda da. Ne zaman ki çevreyoluna girdiler, İsrafil’in damarlı sesi Derda’nın kulaklarında çatladı.</span></p>

    <p class="duz" xml:lang="tr"><span class="duz">“Kaç yaşındaydın sen?”</span></p>

    <p class="duz" xml:lang="tr"><span class="duz">“On yedi sayılır.”</span></p>

    <p class="duz" xml:lang="tr"><span class="duz">“Anan nerede?”</span></p>

    <p class="duz" xml:lang="tr"><span class="duz">“Öldü.”</span></p>

    <p class="duz" xml:lang="tr"><span class="duz">“Babanı gördün mü bir daha?”</span></p>

    <p class="duz" xml:lang="tr"><span class="duz">“Yok” dedi Derda.</span></p>

    <p class="duz" xml:lang="tr"><span class="duz">“Şimdi, bak, ben senin abin sayılırım. Onun için sıkılma. Var mı bir ihtiyacın, bir şikâyetin?”</span></p>

    <p class="duz" xml:lang="tr"><span class="duz">“Yok abi” dedi Derda. Bir yandan da, İstanbul’un o güne kadar hiç görmediği yüzlerine bakıyordu. Cam yüzlü gökdelenlerine.</span></p>

    <p class="duz" xml:lang="tr"><span class="duz">“O zaman Derda efendi, madem sen benden bir şey istemiyorsun, ben senden bir şey isteyeceğim, olur mu?”</span></p>

    <p class="duz" xml:lang="tr"><span class="duz">Deri koltukta doğrulmuş olan Derda’nın gözleri ön camdan taşmıştı. Çünkü ilk kez Boğaz’ı görmüştü. Hayatında ilk kez. Üstelik, hep duyduğu ama hiç üstünden geçmediği köprüye doğru gidiyorlardı.</span></p>

    <p class="duz" xml:lang="tr"><span class="duz">“Derda!” dedi İsrafil. “Olur mu, diyorum.”</span></p>

    <p class="duz" xml:lang="tr"><span class="duz">“Olur, olur” dedi çocuk. Hiçbir şey düşünmeden. İstanbul’un içinden, dalgalı bir ayna gibi geçen Boğaz’a bakarken.</span></p>

    <p class="duz" xml:lang="tr"><span class="duz">“Bir herif var” dedi İsrafil. “Çöpçü Hanif diye bir pezevenk!”</span></p>

    <p class="duz" xml:lang="tr"><span class="duz">İki eli de konsoldaydı Derda’nın. Sırtı dikilmiş, dudakları dişlerinden çekilmişti. Gözbebekleri gördükleriyle köşe kapmaca oynuyordu. Sağa baksa, soldakileri kaçırdığına üzülüyor, sola baksa yine pişman oluyordu. Aniden trafik, bir akordeon körüğü gibi açıldı ve Mercedes’in ön lastikleri Boğaziçi Köprüsü’ne değdi. O an kalbi öyle bir atmaya başladı ki, gürültüsü duyulmasın diye Derda ağzını kapadı. Denizin üzerinde beyaz adalar gördü. Beyaz gemiler. Sonra ufku gördü. O kadar güzeldi ki her şey! O kadar güzel görünüyordu ki gökyüzü! Yanında oturan İsrafil’e baktı. O da görsün istedi. Bir an için, ne kadar mutlu olduğunu ve ne kadar gülümsediğini. Ve o an duydu İsrafil’i. Masmavi denizin 64 metre üzerinde, bembeyaz bulutların kilometrelerce altında.</span></p>

    <p class="duz" xml:lang="tr"><span class="duz">“İşte, o herifi vuracaksın, benim için.”</span></p>

    <p class="duz" xml:lang="tr"><span class="duz">Anlamadı Derda.</span></p>

    <p class="duz" xml:lang="tr"><span class="duz">“Ne?” dedi. Yüzünde kalmış gülümsemeyle.</span></p>

    <p class="duz" xml:lang="tr"><span class="duz">“O Hanif denilen herifi vuracaksın.”</span></p>

    <p class="duz" xml:lang="tr"><span class="duz">Bu kez anladı. Anladığı anda da köprü bitti ve İstanbul yeniden çirkinleşti. Derda da öyle.</span></p>

    <p class="duz" xml:lang="tr"><span class="duz">“Emrin olur, abi!”</span></p>

    <p class="duz" xml:lang="tr"><span class="duz">Güldü İsrafil. Bir de tokat indirdi Derda’nın dizine.</span></p>

    <p class="duz" xml:lang="tr"><span class="duz">“Aferin lan!”</span></p>

    <p class="duz" xml:lang="tr"><span class="duz">“Silahı ne zaman vereceksin?”</span></p>

    <p class="duz" xml:lang="tr"><span class="duz">Yine güldü İsrafil.</span></p>

    <p class="duz" xml:lang="tr"><span class="duz">“Ulan, acelen ne? Hele bir dur, gidiyoruz işte.”</span></p>

    <p class="duz" xml:lang="tr"><span class="duz">Derda, parmaklarının ucuyla, dövmelerine denk gelen yerleri okşadı. Eldivenlerinin üzerinden. Az kaldı, dedi içinden. Oğuz Atay’a.</span></p>

    <p class="duz" xml:lang="tr"><span class="duz">“Zaten az kaldı” dedi İsrafil. Güldü Derda.</span></p>

    <p class="duz-ilk-paragraf" xml:lang="tr"><span class="duz">Karşılarındaki yamaca yayılmış bağ evine giden toprak yola girdiler ve önlerine demir parmaklıklı bir kapı çıkınca durdular. İsrafil, cebinden çıkardığı kumandayla bahçe kapısını açtı ve Mercedes içinden geçti. Önce havlamalarını duydu Derda, sonra cama yapışan salyalarını gördü. Yavaşlayan arabanın yanından koşup üzerine atlayan iki siyah köpek Derda’ya öldürecekmiş gibi bakarken, İsrafil, “Bunlar da benim çocuklarım” dedi. Durdukları anda da, İsrafil’in kapısına koştu köpekler. Sahiplerinin emrine girmek için öylesine sabırsızlanıyorlardı ki, başlarıyla birbirlerini itip öne geçmeye çalışıyorlardı.</span></p>

    <p class="duz" xml:lang="tr"><span class="duz">Derda arabadan indi ve önce iki katlı eve, sonra da evin çift kanatlı kapısından çıkan, siyah takım elbiseli adama baktı.</span></p>

    <p class="duz" xml:lang="tr"><span class="duz">“Geldik Tayyar abi!” diye bağırdı İsrafil. Bir yandan da köpeklerin başlarını eziyordu avuçlarıyla. Derda tanıyamamıştı Tayyar’ı. Çünkü ne bir cübbe vardı üzerinde, ne de yüzünü bir peçe gibi kapatan sakalı. Gözlerini oğlandan ayırmamış olan Tayyar ise baktığı yüzü bir yerlerden hatırladığını düşündü. Ama nereden? Acelesi yoktu. Elbet gelirdi aklına. Ne de olsa önlerinde iki gün vardı. Bağ evinde baş başa geçirecekleri iki gün. En yakınındaki insanın ufuktaki çevreyolundan saatte yüz kilometreyle geçtiği bağ evinde Derda’ya silah tutmayı öğreteceği iki gün...</span></p>
  </div>
</body>
</html>
