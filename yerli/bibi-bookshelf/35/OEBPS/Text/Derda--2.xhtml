<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derda--2.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">Her bir annesini, çarşaftan yırttığı parçalara ayrı ayrı sardı. Sonra da kapının iki adım uzağına taşıyıp üst üste yığdı. Üç boş bidonu alıp evden çıktı. Hava karanlığa boyanmış, güneş başka yerlerde doğmaya gitmişti. Bidonlardan birini mezarlıktaki çeşmenin altına koydu ve dolmasını bekledi. Sonra bir ses duydu:</span></p>

    <p class="duz" xml:lang="tr"><span class="duz">“Derda!”</span></p>

    <p class="duz" xml:lang="tr"><span class="duz">Çevresine baktı ama kimseyi göremedi. Korkudan ölecekti ki çaprazındaki çalının içinden çıkan bir ağacın ince dalları esnedi ve İsa göründü. Önündeki bidon dolmuş da taşıyordu. Derda, içine saplandığı dehşetin öylesine derinlerindeydi ki, aslında dünyaya bir dürbünün tersinden bakıyor gibiydi. Her şey ve herkes Derda’ya uzaktı. En yakındakiler bile. Bir adım ötesindeki İsa bile.</span></p>

    <p class="duz" xml:lang="tr"><span class="duz">“Taşıyor” dedi çocuk. Bidonu göstererek. Daha dikkatli baksaydı Derda’ya, taşanın bidon değil, gözleri olduğunu fark edebilirdi. İki gözünden iki yaş taşmış ama İsa görememişti. Ne de olsa aralarında karanlık vardı. Derda, terini siler gibi gözyaşlarını çekip aldı yanaklarından, elinin tersiyle. Sonra hayata döndü ve dolu olanı ayağıyla itip boş bidonu çekti çeşmenin altına. Birden aklına İsa geldi. Birkaç saniyedir sessizce baktığı ama görmediği çocuk.</span></p>

    <p class="duz" xml:lang="tr"><span class="duz">“Ne yapıyorsun burada bu saatte?”</span></p>

    <p class="duz" xml:lang="tr"><span class="duz">“Babam evden kovdu” dedi İsa.</span></p>

    <p class="duz" xml:lang="tr"><span class="duz">“Nereye?”</span></p>

    <p class="duz" xml:lang="tr"><span class="duz">“Ne demek nereye?”</span></p>

    <p class="duz" xml:lang="tr"><span class="duz">“Nereye kovdu baban seni?” diye sordu Derda.</span></p>

    <p class="duz" xml:lang="tr"><span class="duz">“Bir şey demedi. Siktir git, dedi. Ben de dolanıyorum öyle...”</span></p>

    <p class="duz" xml:lang="tr"><span class="duz">“Ne yaptın ki?”</span></p>

    <p class="duz" xml:lang="tr"><span class="duz">“Okulu bırakacağım, dedim.”</span></p>

    <p class="duz" xml:lang="tr"><span class="duz">Derda ayaklarında bir ıslaklık hissetti. Başını eğince ikinci bidonun da taşmış olduğunu gördü. Üçüncüsüyle yer değiştirirken konuştu.</span></p>

    <p class="duz" xml:lang="tr"><span class="duz">“Niye?”</span></p>

    <p class="duz" xml:lang="tr"><span class="duz">“Sen de gitmiyormuşsun okula, öyle dedin!” dedi İsa.</span></p>

    <p class="duz" xml:lang="tr"><span class="duz">“O başka” dedi Derda. “Ben hiç gitmedim... Sen kaçtaydın?”</span></p>

    <p class="duz" xml:lang="tr"><span class="duz">“Dört.”</span></p>

    <p class="duz" xml:lang="tr"><span class="duz">“Tamam işte, bir yılın daha var. Sonra bitmiyor mu zaten?”</span></p>

    <p class="duz" xml:lang="tr"><span class="duz">İsa güldü.</span></p>

    <p class="duz" xml:lang="tr"><span class="duz">“Ne bitmesi ya? Daha ortaokul var, lise var, üniversite var!”</span></p>

    <p class="duz" xml:lang="tr"><span class="duz">Sonra dindi gülmesi ve sordu:</span></p>

    <p class="duz" xml:lang="tr"><span class="duz">“Sen neden gitmiyordun? Annenler mi göndermiyor?”</span></p>

    <p class="duz" xml:lang="tr"><span class="duz">“Yok” dedi Derda. “Ben bekliyorum.”</span></p>

    <p class="duz" xml:lang="tr"><span class="duz">“Neyi?”</span></p>

    <p class="duz" xml:lang="tr"><span class="duz">“Üniversiteyi! Ben oradan başlayacağım.”</span></p>

    <p class="duz" xml:lang="tr"><span class="duz">Önce Derda’nın ciddi olup olmadığını anlamaya çalıştı İsa. Karanlığın içinde seçebildiği kadarıyla. Sonra ikisi birden güldü. Bidonların taşması gibi. Sonra ikisi birden yavaşladı ve ikisi birden sustu. Çeşmenin kapanması gibi.</span></p>

    <p class="duz" xml:lang="tr"><span class="duz">“Gel, bana yardım et” dedi Derda. İki bidonun kulaklarından yakalayıp yürümeye başladı. Üçüncüsünü de İsa aldı ve peşinden gitti. Ellerinde bidonlarla duvarı geçmek için çok uğraştılar. Bir ara Derda, “Buraya bir delik açacağım” dedi. “Oradan girip çıkacağım. Bıktım üstünden atlamaktan!”</span></p>

    <p class="duz" xml:lang="tr"><span class="duz">“Bizde bir balta var” dedi İsa. “Babamın. Belki onunla açabiliriz.”</span></p>

    <p class="duz" xml:lang="tr"><span class="duz">Duvarın diğer yakasında duruyorlardı artık. Elleri dizlerinde, nefes nefese. İki nefes arasına sıkıştırıp sordu Derda:</span></p>

    <p class="duz" xml:lang="tr"><span class="duz">“Sizde balta mı vardı?”</span></p>

    <p class="duz-ilk-paragraf" xml:lang="tr"><span class="duz">İsa’yı mezarlık evlerinin arasında terk ettikten sonra eve girmiş, beton zemindeki kanları, bir yatak süngerinden söktüğü parçalarla temizlemeye çalışıyordu. Elindeki süngerin daha fazla kan çekemeyeceğini anladığında, yanındaki torbaya atıp yeni bir tane alıyordu. Yatak süngerinin yarısını bu şekilde, diğer yarısını da ıslatıp kandan eser bırakmamak için kullandı. Her ne kadar kokusu, çarşaflara sarılmış çürüyen etlerinkine bulaşmış ve evin hiçbir deliğinden sığıp çıkamayacak kadar ağırlaşmış olsa da, kanın kendisi görünmüyordu artık. Derda çok yorulmuştu. Hem on hem bir yaşındaki bir çocuk olarak, bedenindeki tüm gücü ve içindeki tüm masumiyeti harcamıştı. Üzerindeki tişörtü çıkarıp ellerinin arasında topladı ve başının altına koyup betona uzandı. Yan dönüp dizlerini karnına çekti. Bir süre sonra da, döneceği bir ana rahmi olmadığı için uzattı bacaklarını ve son kez gerinip uyudu.</span></p>

    <p class="duz-ilk-paragraf" xml:lang="tr"><span class="duz">Eline aldığı ilk parçanın annesinin sol ayağı olduğunu biliyordu. Çünkü en son onu sarmış ve et yığınının en üstüne onu koymuştu. Evin iki okul çantası büyüklüğündeki iki camından gördüğü kadarıyla dünya açık maviydi. Güneşin geceye karışıp rengini açtığı saatler. Elindeki et parçası ve tencere kapağıyla evden çıkıp duvara tırmandı ve mezarlığa ayak bastı. Yirmi metre ilerisinde, yan yana sıralanmış on iki tane mezar vardı. Mezarlığın duvara en yakın mezarlar sırası. Elbet bir gün o aralarındaki yirmi metre de dolacaktı ama şimdilik ölüler Derda’nın evine ancak bu kadar yaklaşabilmişti. Durduğu yerden, Derda, sadece mermer taşları görebiliyordu. Üzerinde ölü adlarının yazdığı mermer levhaları. Sahiplerinin diğer taraflarında yattığı mermer tabelalar...</span></p>

    <p class="duz" xml:lang="tr"><span class="duz">Mezarlık camisinden okunup ağaç dallarına asılmış hoparlörlerle dört bir yana savrulan sabah ezanı duyuldu. Derda korktu. Derhal bir karar vermesi gerektiğini anladı. Parçaları nereye gömdüğünü hatırlayabilmek için üzerlerine bir işaret koyması gerektiğini düşündü. Ama zamanı kalmamış, açık mavi dünya sararmaya başlamıştı. Birden aklına, işaret olarak mezar taşlarını kullanabileceği geldi. Mermer levhaları. Bir taraflarında o adların sahipleri yatıyorsa, diğer taraflarında da annesinin parçaları toprağa karışabilirdi. On iki mezarın, duvarın oradan bakınca en solundakinin dibine gidip dizlerinin üstüne çöktü ve kan ter içinde kazmaya başladı. İki eliyle tuttuğu tencere kapağıyla toprağı kürekleyip kol derinliğinde bir çukur açtı. Annesinin sol ayağını içine bırakıp tencere kapağıyla çektiği toprakla üzerini örttü. Ayağa kalkıp iki adım geri attı. Toprakla oynandığının belli olup olmadığına baktı. Sonra da bakışlarını yükseltip mezar taşındaki yazılara dikti gözlerini. Harflere ve sayılara. Birkaç saniye. Daha fazla bakmadı. Ne de olsa Derda, ne okumayı biliyordu ne de yazmayı. Arkasını dönüp koştu ve tek sıçrayışta yakaladı duvarı. Bir gece hayvanı gibi üzerinden hızla atlayıp ardında yok oldu ve bir böcek gibi girdi kendi evine.</span></p>

    <p class="duz" xml:lang="tr"><span class="duz">O sabah, sekiz kez daha geçti duvarın üstünden. Dört gidiş, dört dönüş. Mezarlık çocuklarının ortaya çıkacağı saatin yaklaştığını bildiğinden, çukur açıp kapamaya o günlük son verdi. Annesinin bir yarısı soldan beş mezar taşının dibinde, diğer yarısı da evine girmek için açtığı kapının ardındaydı. İki adım atıp çöktü Derda. Toprağa bulanmış tencere kapağını yavaşça yere bırakıp kolunu yastık yaptı. Uyumadı, sızdı. İki gündür açtı.</span></p>
  </div>
</body>
</html>
