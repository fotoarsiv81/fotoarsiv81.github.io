<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derda--10.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">“Nasılsın?” dedi Remzi.</span></p>

    <p class="duz" xml:lang="tr"><span class="duz">“İyiyim, çok bekledin mi?” diye sordu Derda.</span></p>

    <p class="duz" xml:lang="tr"><span class="duz">“Yok, yok, haydi gidelim.”</span></p>

    <p class="duz" xml:lang="tr"><span class="duz">Mezarlık kapısından çıkıp yürüdüler. Durağa gelince otobüsün yaklaştığını gördüler ve adımlarını hızlandırdılar. İki basamak tırmanıp otobüse bindiler ve deri kayışlara asılıp birbirlerine baktılar. İlk konuşan, bir zamanların dâhisi olan Remzi’ydi.</span></p>

    <p class="duz" xml:lang="tr"><span class="duz">“Herifler iyi para veriyor da, iş biraz ağır.”</span></p>

    <p class="duz" xml:lang="tr"><span class="duz">“Olsun” dedi Derda.</span></p>

    <p class="duz" xml:lang="tr"><span class="duz">“Bir de biraz sakatlar, biliyor musun? Onun için fazla diklenme.”</span></p>

    <p class="duz" xml:lang="tr"><span class="duz">“Yok ya, ne dikleneceğim! Bana paramı versinler, yeter. Başka da bir şey istemiyorum zaten.”</span></p>

    <p class="duz" xml:lang="tr"><span class="duz">“Hem” dedi Remzi, “gözlerine girersen sana da tezgâh açarlar. O zaman daha iyi kazanıyorsun.”</span></p>

    <p class="duz" xml:lang="tr"><span class="duz">“Sen ne yapıyorsun?”</span></p>

    <p class="duz" xml:lang="tr"><span class="duz">“Ben makinelerle uğraşıyorum. Depoda.”</span></p>

    <p class="duz" xml:lang="tr"><span class="duz">Karmaşık düzeneklerle arasının iyi olduğunu gören işverenleri Remzi’nin yeteneklerini değerlendirmekte gecikmemişti.</span></p>

    <p class="duz" xml:lang="tr"><span class="duz">“Ben şimdilik sadece taşıma işi yapacağım, değil mi?” diye sordu Derda.</span></p>

    <p class="duz" xml:lang="tr"><span class="duz">“Evet. Malı depodan alıp minibüslere yükleyeceksin. Sonra da tezgâhlara indireceksin... Haydi, iniyoruz. Burası!”</span></p>

    <p class="duz" xml:lang="tr"><span class="duz">Otobüsten inip yürüdüler. Caddeden köhne bir sokağa girip üç katlı bir apartmanın önünde durdular. Apartman kapısına yönelen Derda’yı durduran Remzi, “Oradan değil, buradan” deyip bir merdiveni gösterdi. Apartmanın yanından çıkan ve bodrum katına inen bir merdiven.</span></p>

    <p class="duz" xml:lang="tr"><span class="duz">Basamakları indiler. Remzi, karşılarına çıkan demir kapıyı yumrukladı. Çok geçmeden bir ses duyuldu. Boğuk bir ses.</span></p>

    <p class="duz" xml:lang="tr"><span class="duz">“Kim o?”</span></p>

    <p class="duz" xml:lang="tr"><span class="duz">“Remzi!”</span></p>

    <p class="duz" xml:lang="tr"><span class="duz">Kapı açıldı ve ağır bir matbaa kokusu çıktı. O çıkarken Remzi’yle Derda girdi. Kapının ardında gözlüklü bir adam vardı. Erken yaşlanmış bir adam. Yaşlılık, yolda yürürken üzerine düşmüş gibi. Aniden.</span></p>

    <p class="duz" xml:lang="tr"><span class="duz">“Arkadaş bu mu?” dedi. Eksik dişlerinin arasından. Onlar da bir gecede kaçmış gibiydi ağzından.</span></p>

    <p class="duz" xml:lang="tr"><span class="duz">“Evet” dedi Remzi. Sonra da Derda’ya dönüp, “Süleyman abi” dedi. “Benim usta. Hepsine o bakar.”</span></p>

    <p class="duz" xml:lang="tr"><span class="duz">Hepsinden kastı, eliyle gösterdiği matbaa makineleriydi. Dışarıdan göründüğünden çok daha büyük duruyordu apartmanın bodrum katı. Sanki iki apartman genişliğindeydi. Belki de üst üste yığılmış kitaplar yüzünden öyle görünüyordu. Binlerce kitap ve dev matbaa makineleri.</span></p>

    <p class="duz" xml:lang="tr"><span class="duz">“Daha kimse gelmedi mi?” diye sordu Remzi.</span></p>

    <p class="duz" xml:lang="tr"><span class="duz">“Yok” dedi Süleyman. “Ben de yeni kalktım zaten. Bir çay koyun da içelim. Adın ne senin?”</span></p>

    <p class="duz" xml:lang="tr"><span class="duz">“Derda.”</span></p>

    <p class="duz" xml:lang="tr"><span class="duz">“Bak, oğlum, sen bizim ne iş yaptığımızı biliyor musun?”</span></p>

    <p class="duz" xml:lang="tr"><span class="duz">“Remzi biraz anlattı” dedi Derda.</span></p>

    <p class="duz" xml:lang="tr"><span class="duz">Remzi, deponun, önünde kitap kuleleri olmayan tek duvarına yapıştırılmış, bel hizasındaki iki dolabın başındaydı. Birinin üzerinde ocak vardı. Diğerinin üzerindeyse, bir evye ve sürekli damlayan bir musluk. Onların yanında da bir buzdolabı duruyordu. Aynı zamanda Süleyman’ın evi de olan deponun ilkel mutfağında su kaynamaya başlamış, çaydanlıktan çıkan buhara, Remzi’nin sigarasından tüten duman karışmıştı. Süleyman, sabah öksürüğüyle boğazını temizleyip konuştu.</span></p>

    <p class="duz" xml:lang="tr"><span class="duz">“Bir kere ne halt ettiğini kimse bilmeyecek, anladın mı?”</span></p>

    <p class="duz" xml:lang="tr"><span class="duz">“Anladım” dedi Derda.</span></p>

    <p class="duz" xml:lang="tr"><span class="duz">“Şimdi İsrafil de gelir. O sana daha iyi anlatır. Ama ben sana açık açık söyleyeyim: Olur da başına bir iş gelirse, sen de burayı polise okursan yakarlar seni. Bunu da anladın mı?”</span></p>

    <p class="duz" xml:lang="tr"><span class="duz">“Merak etme” dedi Derda.</span></p>

    <p class="duz" xml:lang="tr"><span class="duz">“Yanlış! Ben merak etmem! Sen düşüneceksin. Adam gibi işini yaparsın, çeneni tutarsın, sonra da paranı alırsın.”</span></p>

    <p class="duz" xml:lang="tr"><span class="duz">“Tamam” dedi Derda.</span></p>

    <p class="duz" xml:lang="tr"><span class="duz">Ne depo umurundaydı ne de Süleyman’ın söyledikleri. Tek isteği, biraz para kazanmaktı. Çünkü mezarlık yaşı geçeli çok oluyordu. Artık kimse, acıklı bakışlarına kanmıyordu. Ne de olsa para için uzattığı eli, aşağıdan yukarı değil, çoğu zaman tepeden inerek açılıyordu. Çünkü Derda’nın boyu, tuttukları yastan kamburlaşmış mezar ziyaretçilerinin çoğundan uzundu. Üstelik mezarlık duvarları yıkılmıştı ve yeniden inşa ediliyordu. Yasin’in kovulacağından ve özel güvenlikçilerin geleceğinden söz ediliyordu. Artık çocuklar içeri alınmayacaktı.</span></p>

    <p class="duz" xml:lang="tr"><span class="duz">Mezarlık çocuklarının tarihe karışmasına çok az kalmıştı. Toprak yollara taşlar döşenmiş, daha geniş olanlar da asfaltlanmıştı. Zaman değişiyor ve çocuklar, mezarlığın çevresinde yükselen duvarların ardında bırakılıyordu. Ölümden ekmek yoktu artık. En azından kalmayacaktı. En fazla bir ay içinde. Bu yüzden herkes iş peşine düşmüştü. İsa mermerciye çırak girmiş, Fevzi şehre kaçıp yok olup gitmiş, Remzi de akrabaları sayesinde, yasadışı biçimde kitap basılan depoda iş bulmuştu.</span></p>

    <p class="duz" xml:lang="tr"><span class="duz">“Kitap işi” dediği anda, “Oğlum, alay mı ediyorsun, benim okumam yok ki!” diye bağırmıştı Derda. Remzi de, “Ulan okumayacaksın ki kitapları, taşıyacaksın!” demişti.</span></p>

    <p class="duz" xml:lang="tr"><span class="duz">O dönemin en çok satın alınan romanlarından birinin, daha kesimden geçmemiş sayfalarını, önlerindeki kolinin üzerine sermiş, Remzi’nin alıp getirdiği simitler ve çayla kahvaltı ediyorlardı. Sessizce.</span></p>

    <p class="duz" xml:lang="tr"><span class="duz">Sonra demir kapı açıldı ve çok iri bir adam girdi içeri. Susam dolu sayfaları köşelerinden toplayıp elinde buruşturan Süleyman başını kaldırıp “Bak, İsrafil de geldi” dedi.</span></p>

    <p class="duz" xml:lang="tr"><span class="duz">İsrafil üzerindeki paltoyu çıkardı ve belindeki tabancanın kabzası göründü. Remzi ayağa kalkınca Derda da ayaklandı.</span></p>

    <p class="duz" xml:lang="tr"><span class="duz">“İsrafil abi, bu Derda. Hani bahsetmiştim ya? Taşıma işi için...”</span></p>

    <p class="duz" xml:lang="tr"><span class="duz">İsrafil, Derda’yı, suç bürümüş gözleriyle süzdü ve sordu:</span></p>

    <p class="duz" xml:lang="tr"><span class="duz">“Baban ne iş yapar?”</span></p>

    <p class="duz" xml:lang="tr"><span class="duz">“Cezaevinde” dedi Derda.</span></p>

    <p class="duz" xml:lang="tr"><span class="duz">“İyi.”</span></p>

    <p class="duz" xml:lang="tr"><span class="duz">İlk kez verdiği yanıta şaşırmayan birini görmüştü Derda. Sanki cezaevi hayatın sıradan bir gerçeğiymiş gibi başını sallayan İsrafil’den birkaç soru daha bekledi. Babasıyla ilgili. Ama gelmedi. Çünkü cezaevi, İsrafil’in hayatında sıradan bir gerçekti. Remzi’nin getirdiği çaydan bir yudum alıp konuştu:</span></p>

    <p class="duz" xml:lang="tr"><span class="duz">“Araba dokuz gibi gelir. Hangi malları yükleyeceğini söylerler. Sonra da arabayla gider, malı tezgâhlara boşaltırsın. Duruma göre üç-dört sefer yaparsın. Akşam da tezgâhlardan alır, buraya getirirsin. İş bu. Bir de işini hızlı yapacaksın. Tezgâh başında oyalanmak yok, anladın mı?”</span></p>

    <p class="duz" xml:lang="tr"><span class="duz">“Tamam” dedi Derda.</span></p>

    <p class="duz" xml:lang="tr"><span class="duz">Bir sigara yakmış olan İsrafil, elindeki boşalmış bardağı Remzi’ye uzatırken ekledi:</span></p>

    <p class="duz" xml:lang="tr"><span class="duz">“Bak, bu çocuğun hatırına buradasın. Adam gibi çalış, ekmeğini kazan.”</span></p>

    <p class="duz" xml:lang="tr"><span class="duz">“Anladım abi” dedi Derda.</span></p>

    <p class="duz" xml:lang="tr"><span class="duz">Sonra İsrafil, üç nefes boyunca sessizce ezdi Derda’yı bakışlarıyla. Konuşmasına gerek yoktu. Çünkü tehdit, İsrafil’in bedeninden bir bulut gibi çıkıyor ve depodaki her şeyin üzerine çöküyordu. Derda’nın tehdit bulutundan yeterince ıslandığını düşünen İsrafil arkasını dönüp yürüdü ve duvarları kitaplardan örülmüş labirentte kayboldu.</span></p>

    <p class="duz-ilk-paragraf" xml:lang="tr"><span class="duz">Yarım saat sonra, Derda, her birinde kırk kitap olan iki koli taşıyordu. Deponun demir kapısından geçip on iki basamak tırmanıyor ve merdivenin önüne çekilmiş, arka tarafı camsız minibüse kolileri yüklüyordu. Minibüsün on dört koli aldığını, yaptığı yedi seferden sonra anladı. Buzdolabının yanında duran bidonu elindeki bardağa devirip doldurdu ve kana kana su içti. Terini silip “Geliyorum!” diye bağırdı. Sonra da koşup merdiveni çıktı ve şoförün yanındaki koltuğa oturduğu anda burnunun ucunda bir sigara gördü.</span></p>

    <p class="duz" xml:lang="tr"><span class="duz">“Yak!”</span></p>

    <p class="duz" xml:lang="tr"><span class="duz">Sigarayı alıp konsoldaki çakmakla yaktı. Bir saat önce tanışmış olduğu Abdullah’la sokaktan çıkıp caddeye karıştılar. Karışır karışmaz da Abdullah’ın gizli bir geveze olduğunu anladı. Bütün gizli gevezeler gibi yanında sadece bir kişi varken konuşanlardandı. Kalabalık bir kahvehane masasının etrafında derin derin susarken, herkes kalktıktan sonra geriye kalan son adamın iki kulağını delecek kadar konuşurdu. Aklına ne gelirse anlatırdı. Ya da o ana kadar içinde tuttuğu ne varsa. Biraz önce kalkıp gidenlerin dedikodusunu da yapardı, soranlar artık orada olmasa bile masaya atılmış soruları da yanıtlardı. Bu yüzden, kimse Abdullah’la yalnız kalmak istemezdi. Ama Derda’nın seçme şansı yoktu. Her gün, saatlerce Abdullah’la bir minibüsün içinde yalnız kalacak ve “Yak!” diyerek başlattığı, bitmeyen konuşmalarını dinleyecekti.</span></p>

    <p class="duz" xml:lang="tr"><span class="duz">İlk durakları, bir üniversitenin yakınlarındaki üst geçide kurulmuş tezgâhtı. O an, Derda, Remzi’nin “İş biraz ağır” demesinin nedenini daha iyi anladı ve o ilk tezgâhtan daima nefret etti. Çünkü tırmanması gereken basamak sayısı altmış dörttü. Üçle çarpınca ne çıktığını bilmese de, sonuç, son koliyi parmaklarının arasından yere bıraktığında bacaklarını sızlatacak kadardı. Tezgâhın başında, Saruhan adında, sakallı bir genç duruyordu. Bahçesi üstgeçitten görünebilen üniversitede öğrenciydi. Söylediğine göre matematik okuyordu. Derda’nın bütün bunları öğrenmesi için iki hafta boyunca o altmış dört basamağı defalarca çıkıp inmesi gerekmişti.</span></p>

    <p class="duz" xml:lang="tr"><span class="duz">Sonraki duraklarsa, çeşitli semtlerin çeşitli çarşılarının çeşitli göbeklerindeydi. O tezgâhların başındakiler de Saruhan’ın yaşlarındaydı. Derda’yı görür görmez, yaslandıkları duvardan kendilerini çeker, önceden serdikleri muşambanın üzerine konan koliyi açar ve içinden kitapları hızla çekerlerdi. Derda’nın yüzüne nadiren bakar ama iş bitince de mutlaka “Eyvallah!” derlerdi. Aralarında sadece Saruhan, daha fazlasını söylerdi. Bazen, “Nasılsın?” diye sorar, bazen “Hava da buz gibi!” derdi. Derda da birkaç kelime eder, sonra da “Hayırlı işler” deyip uzaklaşırdı. Boş koliler, havanın durumuna göre, tezgâhın başında durana emanet edilir, yağmur yağıyorsa akşama kadar minibüste gezdirilirdi.</span></p>

    <p class="duz" xml:lang="tr"><span class="duz">Gün sonunda, Derda, bazen Remzi’yle, bazen de yalnız dönerdi mezarlık evleri semtine. Sabahları daha erken kalkıyordu artık. Beş yıldır yıkayıp temizlediği mezarla yeterince ilgilenebilmek için. İlk yıl, cübbeli adamın döneceğinden gerçekten korkmuş, sonraki yıllarda ise adamın yüzünü yavaş yavaş unutmuş ve geriye sadece mezar kalmıştı. Uzun süredir, mezarı temiz tutmasının korkuyla olan ilgisi kopmuştu. Derda bunu, nefes almaktan farksız görüyordu. Bir tür alışkanlığa dönüşmüştü. Kimseye zararı olmayan bir bağımlılık. Belki bir diplomalılar heyetinin huzuruna çıksaydı, obsesifle başlayan, kompülsifle devam eden bir kelimeler serisini anlamaya çalışırken bulabilirdi kendini. Ama Derda, o mezardan başka kimsenin huzuruna çıkmıyordu. Hatta huzura en yakın duyguyu sadece o mezarı temizlerken hissediyordu. Belki de bir bedel olarak görüyordu. Annesini parçalayıp gömmesinin, başkasına ait bir parayı çalmış olmasının bedeli. “Yine ucuz kurtardım” derdi bazen, mezar taşına bakıp konuşurken. On üç yaşından beri konuşuyordu o taşla. Tam olarak kiminle konuştuğunu bilmeden. Tanrı’yla mı, babasıyla mı, annesiyle mi, yoksa kendisiyle mi? Belki de sadece bir taş olduğu için konuşuyordu. Mermer bir taş. Ve belki de Derda yapayalnız olduğu için bir mezar taşıyla konuşuyordu. Üç yıldır. Her sabah...</span></p>

    <p class="duz" xml:lang="tr"><span class="duz">Mevsime göre çiçekler dikiyordu toprağına. Ama ayakucuna değil. Papatyalardaydı sıra. Kim bilir o mezarda yatanın yakınları ne düşünüyordu gelip de çiçekler içinde görünce? Derda onlarla hiç karşılaşmamıştı. Çünkü sabahın ilk saatlerinde işini bitirip başından ayrılır, sonra da yıllar içinde genişleyen mezarlığın uzak köşelerine giderdi. Ekmeğinin peşinde. Bir sonraki sabah yine gelir ve “Nasılsın?” diye sorardı. Sonra da, “Ben iyiyim” derdi. “Fena değil. Dün birkaç iş çıktı. Yine aç yatmadık anlayacağın... Sevdin mi papatyaları?”</span></p>

    <p class="duz" xml:lang="tr"><span class="duz">Mezar taşı da bir yanıt veriyor olmalıydı ki Derda, ayrılırken “Yarın görüşürüz” diyordu her seferinde. Bir taşla kurmuş olduğu dostluktan kimsenin haberi yoktu. Aslında bundan haberi olacak kimsesi de yoktu. Babasını görmeye gidememişti. Ona da zarar verirler diye korkmuştu. Cübbelinin adamları. Sonra da sabretmek daha kolay gelmişti. Babasının cezaevinden çıkıp eve döneceği gün gelene kadar sabretmek. Aslında Derda, son beş yılını bir bekleme makinesi olarak geçirmişti. Önce korkuyla cübbeliyi, sonra da özlemle babasını. Beklerken de bir sabır taşı edinmişti kendine. Beyaz mermerden yapılmış bir sabır taşı...</span></p>
  </div>
</body>
</html>
