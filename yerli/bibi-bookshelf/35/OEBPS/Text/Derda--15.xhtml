<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derda--15.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">Süreyya’nın avucuna para sayan babasını izledi sessizce. Evin tek sandalyesine oturmuş, tek masasına dayamıştı dirseğini. Dirseğinin biraz ötesindeki Oğuz Atay’ın kitaplarına çevirdi bakışlarını. Utandı. Oğuz Atay’dan. Bütün olanlar ve oradakiler adına. Daha fazla bakamadı. Anlaştığı miktarı avucunda görünce elini kapatan Süreyya’nın şımarıkça açılan ağzıyla göz göze geldi.</span></p>

    <p class="duz" xml:lang="tr"><span class="duz">“İnsan öyle öküz gibi girer mi?”</span></p>

    <p class="duz" xml:lang="tr"><span class="duz">Derda yanıt vermedi ve kız çıkıp gitti. Beyaz saçlı adam, fanilasının altına geçirdiği pantolonun fermuarını çekip düğmesini iliklemeden oğluna doğru yürüdü. Kollarını açarak. Üstelik gülüyordu.</span></p>

    <p class="duz" xml:lang="tr"><span class="duz">“Oğlum benim! Aslanım!”</span></p>

    <p class="duz" xml:lang="tr"><span class="duz">Üzerine gelen iki eli de itti Derda. Aynı anda. Babası bir adım geri attı. Yüzü ekşidi ve bağırdı.</span></p>

    <p class="duz" xml:lang="tr"><span class="duz">“Ulan hayvan, bunca yıl sonra böyle mi karşılayacaksın babanı? Ne var yani eve karı attıysak? Hem belli ki sen de tanıyorsun kızı.”</span></p>

    <p class="duz" xml:lang="tr"><span class="duz">Birden sakinleşip güldü.</span></p>

    <p class="duz" xml:lang="tr"><span class="duz">“Ulan yoksa manitan mı? Ha? Bak, doğruyu söyle! Onun için mi bozuldun? Tamam ulan, bir daha dokunmayız! Kalk ayağa, kalk! Gel de şöyle bir sarılayım sana.”</span></p>

    <p class="duz" xml:lang="tr"><span class="duz">Derda’yı dirseklerinden tutup çekti ve “Oğlum!” diyerek sarıldı. Ama oğlunun elleri, birer el cesedi gibi iki yanından sallandı. Sonra adam kendini geri çekip iki omzundan yakaladı çocuğunu.</span></p>

    <p class="duz" xml:lang="tr"><span class="duz">“Dur, bir sana bakayım! Kocaman herif olmuşsun. Ulan, eşek kadar olmuşsun! Aferin lan sana!”</span></p>

    <p class="duz" xml:lang="tr"><span class="duz">Bir yandan da tek eliyle yavaşça tokat atıyordu Derda’nın yanağına. Her tokatta yüzü hafifçe titreyen Derda’nın ağzı açıldı.</span></p>

    <p class="duz" xml:lang="tr"><span class="duz">“Annem öldü.”</span></p>

    <p class="duz" xml:lang="tr"><span class="duz">Adamın tokat eli havada kaldı.</span></p>

    <p class="duz" xml:lang="tr"><span class="duz">“Öldü mü? Hani köye gitmişti? Öyle dedi o kız bana.”</span></p>

    <p class="duz" xml:lang="tr"><span class="duz">“Ben öyle söyledim” dedi Derda. “Köye gitti, dedim. Ama öldü. Beş sene önce. Sonra da kestim.”</span></p>

    <p class="duz" xml:lang="tr"><span class="duz">Adam, tek elindeki omzu bırakıp bir adım geri attı.</span></p>

    <p class="duz" xml:lang="tr"><span class="duz">“Neyi?”</span></p>

    <p class="duz" xml:lang="tr"><span class="duz">“Annemi. Sonra da gömdüm.”</span></p>

    <p class="duz" xml:lang="tr"><span class="duz">“Ne diyorsun oğlum sen?”</span></p>

    <p class="duz" xml:lang="tr"><span class="duz">“Beni yurda vermesinler diye annemi kestim, gömdüm. Öldüğünü kimse bilmesin diye.”</span></p>

    <p class="duz" xml:lang="tr"><span class="duz">“Ne diyorsun lan?”</span></p>

    <p class="duz" xml:lang="tr"><span class="duz">“Hiç de düşündüğüm gibi değilmişsin, biliyor musun?”</span></p>

    <p class="duz" xml:lang="tr"><span class="duz">“Oğlum, doğru söyle, nerede anan?”</span></p>

    <p class="duz" xml:lang="tr"><span class="duz">“Daha on üç yaşında o kız.”</span></p>

    <p class="duz" xml:lang="tr"><span class="duz">“Bak Derda, alırım paçanı aşağı! Adam gibi konuş, anan nerede? Ne yaptın lan kadına?”</span></p>

    <p class="duz" xml:lang="tr"><span class="duz">“Nasıl bari, iyi sikişiyor mu?”</span></p>

    <p class="duz" xml:lang="tr"><span class="duz">“Senin amına koyarım!” dediği anda, Derda’nın yumruğu babasının daha kapanmamış ağzına gömüldü. Parmaklarına babasının dişlerinin saplandığını hisseden Derda, yumruğunu derhal çekip aynı hızla yeniden savurdu. Bu kez, yumruğun düştüğü yerde babasının burnu duruyordu. Kaç yerinden kırıldı, bilinmez ama beyaz saçlı adamın yüzü kan kustu. Geriye doğru adımlar atmaya çalışırken yer yatağına takılıp düştü. Derda, tek dizinin üstüne çöküp tek eliyle saçından yakaladığı babasının yüzüne son bir yumruk sapladı ve her şey durdu. Ne korunmak için kaldırılan eller kaldı, ne de dişleri kırıldıkça kararan ağızdan dökülen küfürler. Sessizlik.</span></p>

    <p class="duz" xml:lang="tr"><span class="duz">Önce parmaklarını gevşetip aralarındaki saçları bıraktı Derda. Sonra sordu:</span></p>

    <p class="duz" xml:lang="tr"><span class="duz">“Öldün mü? Ha? Öldün mü?”</span></p>

    <p class="duz" xml:lang="tr"><span class="duz">Dinledi. Nefes alıp almadığını anlayamadığı babasının dudakları aralandı ve ne dediği anlaşılmasa da küfrettiği açıktı. Koltukaltlarından tutup babasını yatağa doğru çekti ve başının altına bir yastık koydu. Beyaz saçlı adam, biraz önce üzerinde binbir zevkle inip kalktığı yatakta, bir ceset gibi yatıyordu. Kesik de olsa nefesler alıp veren bir ceset gibi. Baba ve oğul göz göze geldiler. Bir şeyler hissetmeleri gerekirdi ama ikisinin de gözleri birbirini görmedi.</span></p>

    <p class="duz" xml:lang="tr"><span class="duz">Beyaz saçlı adamın adı Celal’di. Gasp günlerinden kalma bir de lakabı vardı: Kene. Ama oğlunun mermi gibi savurduğu yumruklardan kaçmasına yetmemişti hiçbiri. Ne adı, ne lakabı, ne de cezaevindeki yılları. On bir yıldır içerideydi. On bir yıldır avucu kadın eti görmemişti. Bu yüzden, on bir yıllık anahtarını cebinden çıkarıp eve girerken gözü Süreyya’ya takılmıştı. İki ev uzakta, kapı önünde oturan Süreyya’ya. “Gelsene” demişti. Süreyya da gelmişti. Daha sormadan fiyatını söylemişti küçük kız. Annesinin öğrettiği ve bir yıldır yaptığı gibi. Mezarlık işi bittiğinden, Süreyya sektör değiştirmişti. Üstelik çok daha fazla kazanıyordu yeni işinde. Babasının da umurunda değildi. Çünkü günün hiçbir saatinde umurunda olabilecek kadar ayık değildi. Ayık olsa da fark eder miydi? Sonuçta, bir şalvar indirip çekmek şu kadar parayken, kim gidip de mendil satacaktı? Üstelik, semtin bütün erkekleri Süreyya’ya âşık değil miydi? Ellerinde çikolatalarla kapısına dikilmiyorlar mıydı? Celal’e de sormuştu Süreyya:</span></p>

    <p class="duz" xml:lang="tr"><span class="duz">“Beni seviyor musun?”</span></p>

    <p class="duz" xml:lang="tr"><span class="duz">“Tabii!” demişti Celal. “Senin gibi kız sevilmez mi?”</span></p>

    <p class="duz" xml:lang="tr"><span class="duz">Süreyya da seviyordu erkekleri. Sadece Derda’dan nefret ediyordu. Çünkü sadece Derda, önünden geçerken başını çeviriyordu. Bir tek o, Süreyya’yı görmüyor ve en fazla bir “Merhaba!” deyip yürüyüp gidiyordu. “İbne mi bu?” diyordu arkasından yanındakilere. Yaşıtı iki stajyerine. Onlar gülerken Süreyya nefretle bakıyordu Derda’nın arkasından. Çünkü Derda’ya âşıktı ve o sokağın erkeklerinden Süreyya’yı çıplak görmeyen bir tek o kalmıştı. Onun için sevinmişti aslında, babasıyla kendisini bastığına. Hele bir de sonra, evden gelen küfürleri duyunca daha da keyiflenmişti. Kıskandı, diye düşünmüştü. Sonra da birkaç adım atıp kapılarını çalmıştı. Derda açtı.</span></p>

    <p class="duz" xml:lang="tr"><span class="duz">“Ne var?”</span></p>

    <p class="duz" xml:lang="tr"><span class="duz">Süreyya’nın sekiz yaşındaki haliyle, babasının altındaki hali, sırayla gözlerinin önünden geçiyordu.</span></p>

    <p class="duz" xml:lang="tr"><span class="duz">“Bir sesler duydum da! Ne oluyor, bir bakayım, dedim.”</span></p>

    <p class="duz" xml:lang="tr"><span class="duz">“Sen ne zamandır yapıyorsun bu işi?”</span></p>

    <p class="duz" xml:lang="tr"><span class="duz">“Hangi işi?” deyip güldü Süreyya. Derda’dan duymak istiyordu mesleğinin adını. Canı yansın diye. Belki de kendi canı yansın diye. Belki de dünya yansın diye. Ama söylemedi Derda. Konuşmadan bir daha sordu. Bakışlarıyla. Kızın gözlerinin içine sapladı soru işaretlerini.</span></p>

    <p class="duz" xml:lang="tr"><span class="duz">“Sana ne?” dedi sonunda Süreyya. “Sana ne! Sevgilim misin sen?”</span></p>

    <p class="duz" xml:lang="tr"><span class="duz">“Annen biliyor mu?”</span></p>

    <p class="duz" xml:lang="tr"><span class="duz">Süreyya güldü.</span></p>

    <p class="duz" xml:lang="tr"><span class="duz">“Sen çok aptalsın, biliyor musun?”</span></p>

    <p class="duz" xml:lang="tr"><span class="duz">Derda ne diyeceğini bilemedi. Bildiği kelimelerin hiçbiri yetmedi. On üç yaşındaki kızın karşısında kendini öyle küçük hissetti ki, susmaktan başka bir şey yapamadı. Susup gülmesini izlemekten başka. Bütün insanların, herkesin, hatta o an yeni doğanların bile kötü olduklarını düşündü. Herkes, dedi içinden. Ama herkes! O kadar kötüler ki! O kadar kötüler ve o kadar iğrençler ki! Çocuklar, yaşlılar, sakatlar, hastalar, herkes!</span></p>

    <p class="duz" xml:lang="tr"><span class="duz">“Nerede baban?” diye sordu küçük kız. Bir de başını uzatıp Derda’nın ardını görmeye çalıştı.</span></p>

    <p class="duz" xml:lang="tr"><span class="duz">“Hepinizi geberteceğim!”</span></p>

    <p class="duz" xml:lang="tr"><span class="duz">“Ha?”</span></p>

    <p class="duz" xml:lang="tr"><span class="duz">Kapıyı öyle bir çarptı ki, kız iki adım geri gidip sendeledi. Bağırdı:</span></p>

    <p class="duz" xml:lang="tr"><span class="duz">“Ne diyorsun lan sen manyak!”</span></p>

    <p class="duz" xml:lang="tr"><span class="duz">Derda arkasını dönüp iki adım attı ve yerde yatan babasının yanında durdu. Tam olarak kanlı başının yanında. Sağ ayağını kaldırıp tabanını, Celal’in yüzüne bir karış mesafede tuttu. Eğer o an, Celal kendine gelip gözlerini açmış olsaydı, dünyasının, oğlunun tabanıyla kararmış olduğunu görebilirdi ama olmadı. Sadece inledi. Bir yıla denk düşen bir dakika boyunca, Derda babasının yüzünü çiğnemekle çiğnememek arasında gidip geldi. Son gidişinden merhametle döndü ve ayağını çekti. Masanın yanındaki sandalyeye oturdu ve çaldığı kitabı eline aldı. Kapağında, Oğuz Atay’ın bir karikatürü vardı. Dudaklarına yaklaştırıp fısıldadı:</span></p>

    <p class="duz" xml:lang="tr"><span class="duz">“Onları affet.”</span></p>

    <p class="duz" xml:lang="tr"><span class="duz">Sonra da kitabı açıp okumaya başladı. “Dudaklarını oynatma” derdi Saruhan, eğer orada olsaydı. “İçinden okurken dudaklarını oynatmayacaksın!” Ama Derda kendine okumuyordu kitabı. Bütün dünyaya duyurmak için oynatıyordu dudaklarını ve fısıldıyordu okuduklarını. Okudukça da başını kaldırıp mezarlık duvarına bakıyor ve “Orospu çocukları!” diyordu.</span></p>

    <p class="duz" xml:lang="tr"><span class="duz">“Hepinizi geberteceğim!”</span></p>

    <p class="duz-ilk-paragraf" xml:lang="tr"><span class="duz">Üç sayfa okudu ve kapıyı ardından çekmeden evi terk etti. Kitaplarıyla birlikte. Derda’nın çıktığını gören Süreyya ve annesi, kuduz köpek görmüş gibi yerden taş alıp uzaklaşmasını beklediler. Sonra da eve girip çığlıklar içinde Celal’in başına çöktüler. Ama adamın ölmemiş olduğunu görünce de seslerini derhal kestiler.</span></p>

    <p class="duz" xml:lang="tr"><span class="duz">“Git, pamuk getir” dedi kadın. Süreyya da gitti. Ne de olsa artık Celal, bir zamanların gaspçısı değil, yeni bir müşteriydi. Üstelik cezaevinden çıkalı daha bir gün bile olmamıştı. Kim bilir kadına ne kadar susamıştı? Süreyya’nın annesi, önce Celal’in pantolon ceplerini yokladı, sonra da bir şey bulamayınca bağırdı. Açık kapıya doğru:</span></p>

    <p class="duz" xml:lang="tr"><span class="duz">“Yetişin komşular!”</span></p>

    <p class="duz" xml:lang="tr"><span class="duz">Tentürdiyotla oksijenli suyu da başkası getirsin diye düşünmüştü. Haklıydı. Pamuk yeterince pahalıydı.</span></p>
  </div>
</body>
</html>
