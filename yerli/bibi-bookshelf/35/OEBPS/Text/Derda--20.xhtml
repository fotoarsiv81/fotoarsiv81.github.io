<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derda--20.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">Markası çoktan eriyip gitmiş, içindeki kaset kadar eski bir kasetçaların patlamamış tek hoparlöründen yükselen ud sesi, tavandaki üç çıplak ampulü giydirip atölyenin tozuna karışıyordu. Sonra Münir Nurettin Selçuk’un sesi bindi udun üstüne. Binip de uçuşmaya başladı, “</span><span class="italik">Ne doğan güne hükmüm geçer</span><span class="duz">” diye. İsa, şarkıyı ilk kez ustasının kasetinden dinlemiş, sonra da ilk iki dizesinin kendisi için yazıldığına inanıp koluna kazımıştı. Ne şiirin şairi Cahit Sıtkı Tarancı’yı tanırdı ne de şarkının bestekârı Münir Nurettin Selçuk’u bilirdi. “Kaset” derdi o hepsine. “Usta, bıraksana o kaseti, ben dinleyim bu akşam.” Yine dinliyordu. Ama bu kez Derda’ya da dinletiyordu.</span></p>

    <p class="duz" xml:lang="tr"><span class="duz">“Acıyor oğlum!”</span></p>

    <p class="duz" xml:lang="tr"><span class="duz">“Acıyacak tabii!” dedi İsa.</span></p>

    <p class="duz" xml:lang="tr"><span class="duz">Bir yandan da, parmaklarının ucuyla tuttuğu iki iğneyi sobanın ateşinde kızdırıyordu. Sonra iğnelerin uçlarını, plastik bir tabağa bulanmış siyah boyaya batırdı ve taburesinde dönüp Derda’nın uzanan sol elini tuttu. İşaret parmağının sırtına dikiş makinesi hızında saplamaya başladı birbirine lastikle bağlanmış iğneleri. İki boyalı iğne ucu, deldikçe deriyi, kanla siyah birbirine karışıyordu. Arada bir de siliyordu parmağı İsa. Leş gibi bir bezle. Gittiği yolu görmek için. Sildikçe de bir A harfi çıkıyordu meydana.</span></p>

    <p class="duz" xml:lang="tr"><span class="duz">Alnından bira terleri boşanan İsa’ya bakmaktansa, Derda, yumruk yaptığı sağ elini inceliyordu. Yumruğunun her parmağında bir harf vardı. Ve yumruğunda OĞUZ yazıyordu.</span></p>

    <p class="duz" xml:lang="tr"><span class="duz">“Bitti” dedi İsa. Sonra da elinin tersiyle alnını silip ekledi:</span></p>

    <p class="duz" xml:lang="tr"><span class="duz">“Ama böyle olmuyor. Yumruk yap elini, iyice gerilsin deri.”</span></p>

    <p class="duz" xml:lang="tr"><span class="duz">Derda, önce, kanayan A harfine baktı, sonra da sol elini yumruk yapıp İsa’yla aralarındaki masanın üzerine bıraktı. Sıra T harfindeydi. İki büklüm oturup sarhoş gözlerini odaklamaya çalışmaktan, İsa’nın boynuyla sırtı ağrımıştı. Şöyle bir gerinip yüklendi yine masanın üstüne. Eline aldığı yumruğun orta parmağına batırmaya başladı boyalı iğneleri. Defalarca ve defalarca.</span></p>

    <p class="duz-ilk-paragraf" xml:lang="tr"><span class="duz">“Şimdi, en az üç gün yıkamayacaksın ellerini” dedi İsa. Bir yandan da Derda’nın iki yumruğunu tutmuş, eserine bakıyordu. Hayranlıkla.</span></p>

    <p class="duz" xml:lang="tr"><span class="duz">“Yavaş yavaş kabuk tutacak. Sakın kendin yolma. Silikleşir sonra. Bırak, dökülsün.”</span></p>

    <p class="duz" xml:lang="tr"><span class="duz">“Sağ ol İsa” dedi Derda. “Bu iyiliğini hiç unutmayacağım.”</span></p>

    <p class="duz" xml:lang="tr"><span class="duz">“Siktir lan, ne iyiliği? Arada bir yüzünü göster, bir de bira ısmarla, yeter!”</span></p>

    <p class="duz-ilk-paragraf" xml:lang="tr"><span class="duz">Depoya sabah ezanıyla birlikte girdi. Yan yana. Girer girmez de Süleyman’la göz göze geldi. Hâlâ içiyordu. Votka sofrasında.</span></p>

    <p class="duz" xml:lang="tr"><span class="duz">“İsrafil geldi, seni sordu.”</span></p>

    <p class="duz" xml:lang="tr"><span class="duz">Derda, sarhoşluğunu suskunluğuna gizlemeye çalışsa da konuşmak zorunda kaldı.</span></p>

    <p class="duz" xml:lang="tr"><span class="duz">“Ne diyor?”</span></p>

    <p class="duz" xml:lang="tr"><span class="duz">“Gece çıkmasın, otursun oturduğu yerde, diyor.”</span></p>

    <p class="duz" xml:lang="tr"><span class="duz">“Niye?”</span></p>

    <p class="duz" xml:lang="tr"><span class="duz">“Basacaklarmış burayı, öyle dedi.”</span></p>

    <p class="duz" xml:lang="tr"><span class="duz">“Kim?”</span></p>

    <p class="duz" xml:lang="tr"><span class="duz">“Kim olacak, Çöpçü Hanif diye bir pezevenk!”</span></p>

    <p class="duz" xml:lang="tr"><span class="duz">Derda, kendini tutamayıp güldü.</span></p>

    <p class="duz" xml:lang="tr"><span class="duz">“Anlamadım, adam çöpçü mü, pezevenk mi?”</span></p>

    <p class="duz" xml:lang="tr"><span class="duz">“Sen gül daha” dedi Süleyman. “Herifler kapıya dayanınca göreceğim ben seni!”</span></p>

    <p class="duz" xml:lang="tr"><span class="duz">Derda ciddileşmeye çalıştı ama tam da beceremedi. Gülümseyerek de olsa, sordu:</span></p>

    <p class="duz" xml:lang="tr"><span class="duz">“Ne istiyorlar ki?”</span></p>

    <p class="duz" xml:lang="tr"><span class="duz">Süleyman elindeki kadehi ağzına yuvarlarken, Derda da kolileri katlayıp kendine yatak hazırlıyordu.</span></p>

    <p class="duz" xml:lang="tr"><span class="duz">“Burayı” dedi Süleyman.</span></p>

    <p class="duz" xml:lang="tr"><span class="duz">Derda, başını çevirip gözleri kan çanağının dibi gibi duran adama baktı.</span></p>

    <p class="duz" xml:lang="tr"><span class="duz">“Burayı mı?”</span></p>

    <p class="duz" xml:lang="tr"><span class="duz">“Bunları işte” deyip kitapları gösterdi Süleyman. Sonra da makineleri. “Hepsini! Çok para var oğlum bu işte! Çok para olunca da belası da çok oluyor, anladın mı?”</span></p>

    <p class="duz" xml:lang="tr"><span class="duz">Sonra birden sustu Süleyman. Başını eğmiş, gözleriyle bir şeyi takip ediyordu. Daha doğrusu, dört şeyi. Dört parmağı. Dört harfi. Oturduğu yerden tam göremediği için sordu.</span></p>

    <p class="duz" xml:lang="tr"><span class="duz">“O ne lan?”</span></p>

    <p class="duz" xml:lang="tr"><span class="duz">Derda, sağ elini kaldırıp önce kendi baktı dövmelerine. Sanki ilk kez görüyormuş gibi. Sonra da Süleyman’a çevirdi gözlerini.</span></p>

    <p class="duz" xml:lang="tr"><span class="duz">“Bunlar mı? Harf işte, bir şey değil.”</span></p>

    <p class="duz" xml:lang="tr"><span class="duz">“Görüyoruz!” dedi Süleyman. “Görüyoruz da ne yazıyor?”</span></p>

    <p class="duz" xml:lang="tr"><span class="duz">“Oğuz yazıyor.” Sonra da sol yumruğunu kaldırıp gösterdi. “Bunda da Atay yazıyor.”</span></p>

    <p class="duz" xml:lang="tr"><span class="duz">Güldü Süleyman. “Ulan!” dedi. “Sen ne çeşit bir adamsın? Bir de İsrafil sana silah verecekti! Sen önce bizi vurursun oğlum!”</span></p>

    <p class="duz" xml:lang="tr"><span class="duz">Derda’nın asılan yüzü karşısında ciddileşip devam etti.</span></p>

    <p class="duz" xml:lang="tr"><span class="duz">“Hadi yat da biraz uyu. Gelirler şimdi.”</span></p>

    <p class="duz-ilk-paragraf" xml:lang="tr"><span class="duz">Derda, iki saatlik uykusu boyunca, OĞUZ ve ATAY’la, önüne çıkan herkesi yumrukladı. Şimdilik rüyasında...</span></p>
  </div>
</body>
</html>
