<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derdâ-10.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">Regaip, Derdâ’yı kucağına almış konsolosluk binasından çıkarken, kızın terlemiş alnından gözlerine dökülen ıslak saç tellerini ayıklıyor, çocuğunu doğumundan önce terk etmiş bir baba gibi başını göğsüne bastırıyordu. Belki de bu yüzden umutlanmıştı Derdâ. Gözkapaklarını aralayıp “Baba” diye sayıkladı. Bu kez inkâr etmedi Regaip. Ama kabul de etmedi. Sadece sustu ve kucağında Derdâ’yla arabaya doğru koştu.</span></p>

    <p class="duz" xml:lang="tr"><span class="duz">Çemendağ’a vardıklarında, Şıh Gazi Polikliniği’ne uğrayıp Derdâ’yı kadın doktorlara emanet ettiler ve binanın bahçesindeki mescitte öğle namazını kıldılar. Sonra doğruldular ve Ubeydullah, Regaip’e “Senin işin bitti, haydi kendi yoluna” dedi. Ama Regaip uzaklaşmaya niyetli değildi.</span></p>

    <p class="duz" xml:lang="tr"><span class="duz">“Beni de götüreceksiniz!”</span></p>

    <p class="duz" xml:lang="tr"><span class="duz">Böyle bir yanıtı asla beklemeyen ve böyle bir yanıt almamak için Regaip’e yeterince para ödediğini düşünen Ubeydullah, şaşkınlıkla, “Nereye?” dedi.</span></p>

    <p class="duz" xml:lang="tr"><span class="duz">“Nereye gidiyorsanız, oraya.”</span></p>

    <p class="duz" xml:lang="tr"><span class="duz">Regaip’in ses tonu Bezir’in iki adım ileri çıkmasına neden oldu. Tek hamlede Regaip’in kollarından birini kırabilirdi ama Ubeydullah’ın elini göğsünde hissedince durdu. Bakışlarını Regaip’e çeviren yaşlı adam ağır ağır konuştu:</span></p>

    <p class="duz" xml:lang="tr"><span class="duz">“Seninle anlaştık biz. Kızı alıp gideceğiz. Sen kalacaksın.”</span></p>

    <p class="duz" xml:lang="tr"><span class="duz">Regaip, saldırmak için babasının aradan çekilmesini bekleyen Bezir’in gözlerine baka baka, “Karakola gideyim mi?” diye sordu. Tane tane. Sakince. Asla bir tehdit gibi değil.</span></p>

    <p class="duz" xml:lang="tr"><span class="duz">Oysa, “Senin istediğin ne? Bana onu söyle!” diyen Ubeydullah, istemeden de olsa bağırmıştı. Ayakta kalmaktan yorulduğu için Bezir’in omzuna tutunuyordu. Her ne kadar pazarlık etmek bu hayatta yaptığı en iyi iş olsa da sesi titremişti. Oysa her şey hakkında herkesle pazarlık edebilirdi. Şeytanla, Allah’la, herkesle...</span></p>

    <p class="duz" xml:lang="tr"><span class="duz">“Sizinle geleceğim, sonra da ortadan kaybolacağım. O kadar. Başka da bir şey istemiyorum. Beni de İngiltere’ye götüreceksiniz, sonra da ben kendi yoluma...”</span></p>

    <p class="duz" xml:lang="tr"><span class="duz">Ubeydullah, Regaip’in sözünü, “Bilet paranı kendin verirsin” diyerek kesti. Başka neyle kesebileceğini düşünecek halde değildi. Yorgundu. Bezir’e aldığı kızın sağlığının ne kadar sağlam olduğu konusunda kuşkuları vardı. Dükkânlar dediği fabrikalarındaki işler için endişeliydi. Karşısındaki zavallı tarafından köşeye sıkıştırılmaktan ve bütün bunları oğlu için yapıyor olmaktan bitkindi. Sonra, diyordu içinden. Sonra ne olacak? Bu hayvan bizimle gelecek, sonra da başımıza bela mı olacak? Kız reşit olana kadar bununla mı uğraşacağım? Yoksa bu herifi gerçekten işe mi alsam? Yakınımda dursa da ne halt ettiğini bilsem, daha mı iyi acaba? Ama ne olursa olsun, bilet parasını ben vermem! Kendisi ödesin! Allah da belasını versin! Sahtekâr pezevenk!</span></p>

    <p class="duz" xml:lang="tr"><span class="duz">Düşünmekten vazgeçip konuştu:</span></p>

    <p class="duz" xml:lang="tr"><span class="duz">“Sağda solda itlik edip etmeyeceğini nereden bileyim? İki gün sonra başına bir iş açsan kızın da peşine düşerler. Gözümün önünde olacaksın, benim oralarda çalışacaksın, tamam mı?”</span></p>

    <p class="duz" xml:lang="tr"><span class="duz">Ubeydullah konuşurken, gözlerini Bezir’den ayırmamış olan Regaip gülümseyerek yanıt verdi.</span></p>

    <p class="duz" xml:lang="tr"><span class="duz">“Olabilir.”</span></p>

    <p class="duz" xml:lang="tr"><span class="duz">Ubeydullah sordu:</span></p>

    <p class="duz" xml:lang="tr"><span class="duz">“Sen ne iş tutarsın?”</span></p>

    <p class="duz" xml:lang="tr"><span class="duz">“Hiçbir iş tutmam. Korucuydum ben.”</span></p>

    <p class="duz" xml:lang="tr"><span class="duz">Ubeydullah’ın pazarlıkçı sabrı taşmak üzereydi.</span></p>

    <p class="duz" xml:lang="tr"><span class="duz">“İstanbul’da ne yaptın peki?”</span></p>

    <p class="duz" xml:lang="tr"><span class="duz">Regaip’in gülümsemesi dondu ve dili dişlerinin arasında bir jilet oldu.</span></p>

    <p class="duz" xml:lang="tr"><span class="duz">“Adam vurdum. Sizinkiler beni bulduğunda içeriden yeni çıkmıştım.”</span></p>

    <p class="duz" xml:lang="tr"><span class="duz">Ubeydullah, adam vuran adamlardan zerre kadar korkmazdı. Çünkü iş saf şiddete geldiğinde, çevresinde Regaip’e cihat ilan edebilecek yüzlerce insan vardı. Sadece hırsızlardan korkardı Ubeydullah. Tereddüt etmedi.</span></p>

    <p class="duz" xml:lang="tr"><span class="duz">“İyi o zaman” dedi. “Güvenlikçi olursun.”</span></p>

    <p class="duz" xml:lang="tr"><span class="duz">Regaip, “Bakarız” dedi. Karşısındakileri iyice kanırtmak için. “Hele bir gidelim de oralara, bakarız.”</span></p>

    <p class="duz" xml:lang="tr"><span class="duz">130 kiloluk ve 1,95’lik Bezir’in sağ eli, fırlatılan bir bıçak gibi Regaip’in boynunu tuttu. Tutmasıyla da Regaip’in topukları yerden kesildi. Ayak parmaklarıyla kendini dengeleyene kadar nefes alamadı. Polikliniğin bahçesindeki hasta yakınları başlarını çevirip baktı. Ubeydullah, “Bezir!” diye bağırdı. Elindeki boynu, yakaladığı hızla bıraktı Bezir. Regaip öksürüyor, bir yandan da yüzündeki zoraki gülümsemeyle, “Beni mi öldüreceksin lan? İnsan, kayınbabasını öldürür mü?” diyordu.</span></p>

    <p class="duz-ilk-paragraf" xml:lang="tr"><span class="duz">Kazık yemekten korktuğu için birlikte gitmekte ısrar eden ancak diğerleriyle aynı uçakta yer bulamayan Regaip, Ubeydullah’ın elindeki biletlerin yanmasına ve yolculuğun bir gün ertelenmesine neden olmuştu. Karakol tehdidiyle söz dinlemenin acısını unutmak ve fazladan günü boş geçirmemek için, Bezir’e “Bizi kabristana götür” diyen Ubeydullah, Şıh Gazi’nin kardeşi Yakup hoca efendinin mezarının başında Kuran okuyordu. Yakup da, ağabeyi gibi yersiz olduğundan, yaşadığı sürece dolaşmış, öldüğü yere de gömülmüştü. Mezarı, çevresindeki ahşap şadırvanla küçük bir türbeye benziyordu. Zaten istenen de buydu. Mümkün olsa, yaşarken türbeye benzetirlerdi Yakup’u. Ağabeyine yaptıkları gibi.</span></p>

    <p class="duz" xml:lang="tr"><span class="duz">Derdâ, mezarın üzerinde birikmiş yabani otları ayıklamakla görevlendirilmişti. Mezarlığa giren arabayı ara yollardan geçerek ve koşarak takip etmiş olan, Derdâ yaşlarında bir oğlan, elinde su dolu iki bidonla yaklaştı.</span></p>

    <p class="duz" xml:lang="tr"><span class="duz">“Dökeyim mi amca?”</span></p>

    <p class="duz" xml:lang="tr"><span class="duz">Ubeydullah, rahatsız edilmek istemediğini, oğlana çatık kaşlarıyla bakarak ve Kuran okumaya yüksek sesle devam ederek gösterdi. Sonra da mırıltısına geri döndü. Ancak, oğlanın hiçbir yere gitmediğini hissedince, başını kaldırıp kaşları ve gözleriyle mezarı işaret etti.</span></p>

    <p class="duz" xml:lang="tr"><span class="duz">Oğlan iki adımda mezarın başına geldi ve Derdâ’nın arkasına geçip azar azar su dökmeye başladı. Toprağa yedire yedire. Derdâ eline ne gelirse hırsla yoluyor, oğlan da peşinden toprakta açılan kök çukurlarını suyla dolduruyordu. Sessizlik içinde bu hareketleri tekrarlayarak mezarın etrafında döndüler. O sırada Bezir, aile büyüklerinin mezarlarını ziyarete gelmiş Hikmetçiler tarafından kuşatılmıştı. Konuşmasa da dinliyordu. Anlatılanlar her neyse, ilgilenmiyor olmalıydı ki, omuzların üzerinden çevresine bakıyordu.</span></p>

    <p class="duz" xml:lang="tr"><span class="duz">Oğlan toprağı tamamen ıslatmış, sıra mezarın ayakucundaki mermer hazneyi doldurmaya gelmişti. Her ne kadar kuşların gelip o hazneden su içtiklerini nadiren görmüş olsa da, iyi bir bahşiş almak için işini tam yapmak istiyordu. İkinci bidonu açıp hazneyi doldurmaya başladı. Sonra bir çift el gördü. Bidonun ağzına uzanan. Kelepçelenmiş gibi üst üste duran. Ot yolmaktan çamurlanmış olan. Ve oğlan başını kaldırıp Derdâ’yla göz göze geldi. İlk kez. Suyun yolunu değiştirip hazneden çekti ve o ellerin üzerine dökmeye başladı. Derdâ’nın iki beyaz eli, o suyun altında birbirini yıkadı. Birbirlerine yakın duruyorlardı. Baş başa. Belki de fazla yakın.</span></p>

    <p class="duz" xml:lang="tr"><span class="duz">“Sağol” dedi Derdâ.</span></p>

    <p class="duz" xml:lang="tr"><span class="duz">“Sen sağol” diyecekti ki oğlan, bir el tuttu yakasından ve küçük bedeni sürüklendi. Bezir oğlanı alıp attı. Bir taş gibi. Ubeydullah başını kaldırıp oğluna bakarak okumasının sesini yükseltti ve Bezir anladı. Cebinden biraz bozukluk çıkarıp, doğrulmakta olan oğlana gösterdi. Ayağa kalkan oğlan, elinden fırlamış bidonu eğilip aldı. Önce Bezir’e sonra da Derdâ’ya baktı. Dönüp arkasını gitti. Elindeki Kuran’ı fısıltılarla kapatan Ubeydullah, herkesin duyacağı bir “Amin!” dedi.</span></p>

    <p class="duz-ilk-paragraf" xml:lang="tr"><span class="duz">Kendini Londra’daki evinde kaza namazı kılarken hayal eden Ubeydullah, havaalanının çelik banklarının arasından tespih çekerek geçiyordu. Bezir’le Regaip valizleri taşıyor, üzerindeki siyah kumaşı yakmak isteyen Derdâ’ysa, sırtında okul çantasıyla yürürken, hayatında ilk kez gördüğü dev binayı açık bir ağızla inceliyordu.</span></p>

    <p class="duz" xml:lang="tr"><span class="duz">Birkaç adım sonra ağzını kapadı, çünkü o güne kadar dünya üzerinde yaşamış ve yaşamakta olan her insandan ne kadar nefret ettiğini hatırladı. Çevresi onlarla doluydu. Kuşatılmıştı. İnsanlarla. Yanından geçip giden insanlarla. Önlerine çıktığı için hızlı adımlarla etrafından geçtikleri, siyahlar içindeki kızı görmeyen ve acelesi olan insanlarla. Nasıl anlayamıyorlar, diye düşündü Derdâ. Yanlarından geçiyorum. Buradayım, aralarında. Ama hiçbirinin umurunda değilim. Görmüyorlar bile beni. Hepsi de kör olmuş. Ya da bu çarşaf, görünmezlik kumaşından...</span></p>

    <p class="duz" xml:lang="tr"><span class="duz">Üç saat geçti ve Derdâ’nın yüzünün görünen kısmına, acıyarak ancak gülümseyerek bakan bir hostes, kızın emniyet kemerini bağladı. Bir yarım saat daha geçti ve uçağın tekerlekleri beyaz karnına gömüldü. Derdâ, İstanbul’a bir kuş gibi baktı. Göçmen bir kuş gibi uçup gitti.</span></p>

    <p class="duz-ilk-paragraf" xml:lang="tr"><span class="duz">Birkaç dakika boyunca Yatırcalı kızı ve öğretmeni Yeşim’i düşündü. Gözünün önünde dolaştılar. Biri ağladı, diğeri konuştu. Sonra yavaş yavaş silindi yüzleri. Nazenin’den öğrenmişti. Tam da onun gibi söyledi. İçinden. Tek nefeste: “Sikeyim!” Hoşuna gitti. Tekrarladı. “Sikeyim, sikeyim, sikeyim!” Gözle seçilemeyecek incelikte bir gülümsemeye kavuştu yüzü. Nasıl olsa kimse duymuyordu. İnsanlar, diye düşündü. Ne görüyor ne de duyuyorlar. Bin kere, dedi, söyleyeceğim. Hepsi için. “Sikeyim, sikeyim, sikeyim, sikeyim, sikeyim, sikeyim, sikeyim, sikeyim, sikeyim, sikeyim...” Hatta bir ara, oynamak için insanların sağır kulaklarıyla, birkaç tanesini düşünmekle yetinmeyip fısıldadı. Kim’le biten kuyruklarını, ağzının içinden biraz da olsa çıkarıp öyle söyledi. Yanında oturan Ubeydullah, dudakları hızla hareket eden kızın uçak korkusundan dua ettiğini ya da Ebcet’in “Beş yaşındaydı gönderdiğimizde” dediği Kuran kursundan kalma bir sureyi okuduğunu düşünüp memnun oldu.</span></p>

    <p class="duz" xml:lang="tr"><span class="duz">Bin “Sikeyim!” bitti ve Derdâ başını kaldırıp üzerindeki düğmelere baktı. Dikkatini lamba çekti. Daire biçimindeki lambanın içindeki bir leke. Daha dikkatli baktı. Leke, bir sinekti. Hâlâ hayatta ve her nasılsa fanusun içine girip sıkışmış olan bir sinek. Daracık akvaryumunun duvarlarına çarpa çarpa uçmaya çalışan bir sinek. Derdâ acımadı. Hem de hiç. Yaktı lambayı.</span></p>
  </div>
</body>
</html>
