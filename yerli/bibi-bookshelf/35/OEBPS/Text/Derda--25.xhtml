<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derda--25.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">Derda, artık on bir yaşında değildi. Bu yüzden, cesetleri taşımak için kesmek zorunda kalmadı. Hayli zorlansa da, önce Tayyar’ı, sonra da İsrafil’i kum tepesinin dibine kadar sürükleyebildi. İkisinin de karıştırılabilecek bütün ceplerine soktu parmaklarını. Bir deste para, bir tabanca, bir mermi kutusu ve evin anahtarıyla döndü parmakları. Kullanmayı bilseydi, Mercedes’inkini de sökerdi İsrafil’den, ama yapmadı.</span></p>

    <p class="duz" xml:lang="tr"><span class="duz">Evin çevresinde attığı ikinci turda bulduğu kürekle başlarına dönüp, hızlanan yağmurun çamurlaştırdığı kumu üzerlerine yıktı. Birkaç dakika içinde, geride tek bir ölü kalmamıştı. Belki toprağın altına değil, ama yine de gömülmüşlerdi...</span></p>

    <p class="duz" xml:lang="tr"><span class="duz">Eve girip kapıyı ardından kapadı. Yağmur durana kadar dışarı çıkmayacaktı. Önce geniş salonu geçti. Dip duvarın yanından çıkan dar merdivene ayak bastı. İkinci kata vardığında karşısına çıkan koridordan geçti ve eline gelen ilk kapı tokmağını çevirdi. Girdiği odada çift kişilik bir yatak ve başucunda büyük bir fotoğraf vardı. Siyah beyaz ve yaldız çerçeveli. Ayakta duran İsrafil, kucağında bir bebekle önündeki koltukta oturan kadının omuzlarından tutuyordu. Üçü de gülümsüyordu. Bebek bile. Derda, kaldırıma çıkar gibi yatağa çıktı ve bata çıka, fotoğrafa doğru yürüdü. Bebekle arasında burnu kadar mesafe kaldı ve ağlamaya başladı. Sağ elinin parmaklarını bebeğin üzerinde gezdirip “Özür dilerim” dedi. Ne de olsa İsrafil’i öldürmek için bir nedeni yoktu. Onu, savaş alanına yanlışlıkla girmiş birine benzetiyordu. Oysa İsrafil, Derda’ya adam vurdurup hapiste çürütmek için elinden geleni yapmıştı. Ama Derda’nın aklı Tayyar’la o kadar meşguldü ki, bunların hiçbirini düşünmüyordu... Parmaklarındaki OĞUZ’a bakıp “Sen de affet beni” dedi ve dizlerinin üstüne çöktü. Hıçkıra hıçkıra sarstı yatağı. Avuçlarını fotoğrafa dayaya dayaya ağladı. Dökecek gözyaşı kalmadığında da, öldürdüğü adamın yatağında bir çocuk gibi uyudu... Bir ateş gibi yükselmiş olan pişmanlığından, uyandığında eser yoktu.</span></p>

    <p class="duz-ilk-paragraf" xml:lang="tr"><span class="duz">Mutfaktaki buzluktan aldığı bütün donmuş etleri salona taşıyıp yere attı. Evin altını üstüne getirip ancak bulabildiği ip yumağıyla bahçeye çıktı. Açık bıraktığı kapı kapanmasın diye önüne bir sandalye çekti. Derda’yı görür görmez köpekler havlamaya başladı. Derda kafese yaklaşınca da sesleri iyice yükseldi ve sıçrayarak başlarını vurmaya başladılar çevrelerindeki tel örgülere.</span></p>

    <p class="duz" xml:lang="tr"><span class="duz">Elindeki ipin ucunu, kafesin kapısındaki sürgünün demir çubuğuna bağlayan Derda, çok yavaş adımlarla geri geri yürüyerek, bahçeyi çevreleyen demir parmaklığın dibine geldi. İki eliyle tuttuğu ve zayıflamış olan yumağı yere bırakıp parmaklığa tırmandı. Üzerinden atlayıp bahçenin dışına ayak bastı. Eğilip, parmaklıkların arasından geçirdiği eliyle yumağı tutup çekti. İlkinde olmadı ama ikinci çekişinde sürgü açıldı ve köpekler tek hamlede kapıyı itip çıktılar. Çıkmalarıyla da Derda’ya doğru koşmaları bir oldu. Öldüreceklerdi yabancıyı. Parmaklıkların arasından burunlarını soktular, önünde zıpladılar ama Derda’ya ulaşamadılar. Yabancı, yarım metre uzaklarında duruyor ve gülümsüyordu. “Gidin” diyordu. “Eve gidin, yemek var orada.” Sonra da arkasını dönüp yürüdü. Ufuktaki çevreyoluna doğru.</span></p>

    <p class="duz-ilk-paragraf" xml:lang="tr"><span class="duz">Karşılıklı üç şerit taşıyan yola ulaştığında hangi yöne doğru gideceğini bilemedi. Mercedes’in ne taraftan geldiğini hatırlayınca sakinleşti ve yolun karşısına geçti. İstanbul’a dönecekti. Son bir işi kalmıştı. Bu hayatta yapacağı son bir iş. Sonrası umurunda değildi. Ama önce bir araba bulmalıydı. Bir kamyon da olurdu. Kırmızı bir tane durdu.</span></p>

    <p class="duz" xml:lang="tr"><span class="duz">“Nereye?”</span></p>

    <p class="duz" xml:lang="tr"><span class="duz">“İstanbul.”</span></p>

    <p class="duz" xml:lang="tr"><span class="duz">“Atla!”</span></p>

    <p class="duz" xml:lang="tr"><span class="duz">Yaşlı bir şofördü.</span></p>

    <p class="duz" xml:lang="tr"><span class="duz">“Ne yapıyorsun oğlum buralarda?” dedi. “İti var, uğursuzu var!”</span></p>

    <p class="duz" xml:lang="tr"><span class="duz">Belli olmuyordu ki Derda’nın iki leşi olduğu. On yedinci yaşına ramak kalmış bir çocuktu sadece. Bir de biraz kokuyordu. Yıkanmaya fırsat bulamadığından. Önce yanıt vermedi, sonra birden sordu:</span></p>

    <p class="duz" xml:lang="tr"><span class="duz">“Beyoğlu diye bir yer biliyor musun?”</span></p>

    <p class="duz" xml:lang="tr"><span class="duz">Güldü yaşlı adam.</span></p>

    <p class="duz" xml:lang="tr"><span class="duz">“Ben ne diyorum, sen ne diyorsun? Ne yapacaksın Beyoğlu’nda?”</span></p>

    <p class="duz" xml:lang="tr"><span class="duz">“Babam bekliyor beni orada.”</span></p>

    <p class="duz" xml:lang="tr"><span class="duz">“Ne iş yapar, baban?”</span></p>

    <p class="duz" xml:lang="tr"><span class="duz">“Yazar” dedi Derda.</span></p>

    <p class="duz" xml:lang="tr"><span class="duz">“Adı ne, tanır mıyız?”</span></p>

    <p class="duz" xml:lang="tr"><span class="duz">“Oğuz Atay.”</span></p>

    <p class="duz" xml:lang="tr"><span class="duz">“Bilemedim” dedi yaşlı adam.</span></p>

    <p class="duz" xml:lang="tr"><span class="duz">Bir an için Derda, gömleğinin altındaki silahı çekip adamı vurmayı düşündü. Oğuz Atay’ı tanımadığı için. Sonra vazgeçti. Onun hatası değil ki, dedi içinden. Ona Oğuz Atay’ı anlatmayanların işi bu. Yaşlı adamı affetti ve “Öğrenirsin” dedi. “Yakında babamı tanırsın...”</span></p>

    <p class="duz" xml:lang="tr"><span class="duz">Yine güldü yaşlı şoför.</span></p>

    <p class="duz" xml:lang="tr"><span class="duz">“Öyle olsun bakalım.”</span></p>

    <p class="duz" xml:lang="tr"><span class="duz">Bir daha da konuşmadılar.</span></p>

    <p class="duz" xml:lang="tr"><span class="duz">Kamyondan indiğinde, güneş İstanbul’dan çekilmek üzereydi. Yaşlı adam, Beyoğlu’na nasıl gideceğini tarif etmiş ancak bir işe yaramamıştı. Çünkü sözünü ettiği caddelerin ya da meydanların hiçbirini bilmiyordu Derda. Sadece Beyoğlu’nu biliyordu. Onun da sadece adını. Saruhan söylemişti. “Bu yazarların, çizerlerin hepsi orada! Hele bir meyhane var, meşhur! Neydi adı ya? Çolak mıydı, Çorak mıydı, öyle bir şey işte...”</span></p>

    <p class="duz" xml:lang="tr"><span class="duz">Önünden geçen ilk taksiyi durdurdu ve “Beyoğlu” dedi.</span></p>

    <p class="duz-ilk-paragraf" xml:lang="tr"><span class="duz">Taksim Meydanı’na geldiklerinde “Burası” dedi şoför. Arabanın bütün camlarından dışarı bakan Derda, “Neresi?” diye sordu. Şoför derin bir nefes verip sakinleştirdi kendini, sonra da İstiklal Caddesi’ni gösterip “Buradan aşağı git, oralar komple Beyoğlu” dedi.</span></p>

    <p class="duz" xml:lang="tr"><span class="duz">Derda, taksiden inip kalabalığa doğru yürüdü ve o an, İstanbul’da kaç kişinin yaşadığını düşündü. Yıllarını bayramdan bayrama dolan bir mezarlıkta geçirdiği için gürültü ve kalabalık dengesini sarsmıştı. Aslında Derda’nın dengesi sarsılacak yer arıyordu, Beyoğlu üstüne gelmişti. İnsanlar oluk oluk iki yanından geçiyor, İstiklal Caddesi’nin bütün ışıkları bir gözünden girip diğerinden çıkıyordu. Ne yürüdüğü yönün farkındaydı, ne de kaç kişinin ayağına bastığının. Sadece ilerliyordu. Eğer nereye gittiğini bilmeden yürümek, ilerlemekse...</span></p>

    <p class="duz" xml:lang="tr"><span class="duz">Bir sokağın ağzında durup, caddeye saçılan salyalardan en yakınındakine sordu:</span></p>

    <p class="duz" xml:lang="tr"><span class="duz">“Çolak diye bir yer arıyorum, biliyor musun? Meyhane.”</span></p>

    <p class="duz" xml:lang="tr"><span class="duz">Derda’nın yaşlarında bir oğlandı. Kendisini durdurmak için göğsüne yaslanmış olan ele, sonra da karşısındaki yüze baktı. Derda’nın yüzü, Beyoğlu’nda korkulması gereken yüzlere benziyordu. Korkmuştu oğlan da.</span></p>

    <p class="duz" xml:lang="tr"><span class="duz">“Meyhane mi?” dedi.</span></p>

    <p class="duz" xml:lang="tr"><span class="duz">“Çolak mı, Çorak mı ne, öyle bir şey.”</span></p>

    <p class="duz" xml:lang="tr"><span class="duz">“Valla bilmiyorum” dedi oğlan.</span></p>

    <p class="duz" xml:lang="tr"><span class="duz">“Peki, Oğuz Atay’ı tanıyor musun?”</span></p>

    <p class="duz" xml:lang="tr"><span class="duz">Şaşırmıştı çocuk. O kadar şaşırmıştı ki kekeledi.</span></p>

    <p class="duz" xml:lang="tr"><span class="duz">“Ev... evet de...”</span></p>

    <p class="duz" xml:lang="tr"><span class="duz">Neden sordun, diyecekti ki Derda çekip gitti. Biraz önce hayatını tek bir evet’le kurtardığını bilseydi, yine böyle gülümseyip başını sallayabilir miydi? Derda’nın arkasından en fazla on metre bakabildi. Sonrasında görünmez olmuştu çünkü. Karışmıştı insanlara. İnsanlar da Derda’ya...</span></p>

    <p class="duz" xml:lang="tr"><span class="duz">Yedi kişiye daha sorup “Valla bilmiyorum” yanıtını aldıktan sonra başka bir sokağın lağım kokan ağzında, bir kestaneciye yaklaşıp aradığı meyhanenin olası adlarını söyledi ve “Çorak oranın adı. İn buradan aşağı, sağdan üçüncü sokağa gir” yanıtını aldı. Sonra da biraz kestane. Kabuklarını söke söke yürüdü. İnilecek sokaktan indi, girilecek sokağa saptı. Beş adım atmıştı ki, başının hizasında, kaldırıma taşmış bir tabela gördü. Işıklı bir tabela. Üzerinde ÇORAK yazıyordu. Elindeki kesekâğıdını buruşturup attı ve kapısından girdi.</span></p>

    <p class="duz" xml:lang="tr"><span class="duz">Girer girmez, mavi kazağının yakasından kırmızı kravatının düğümü görünen bir garson yaklaştı.</span></p>

    <p class="duz" xml:lang="tr"><span class="duz">“Buyur?”</span></p>

    <p class="duz" xml:lang="tr"><span class="duz">Derda, sol eliyle garsonu göğsünden itip sağ eliyle belinden tabancayı çekti ve tavandaki antika avizenin yakınlarına iki el ateş etti. Tayyar’ın öğrettiği gibi. Kolunu bükmeden.</span></p>
  </div>
</body>
</html>
