<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derdâ-22.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">Bezir’in öldüğünden haberi olmayan Derdâ, hayatı boyunca Bezir’den kaçacakmış gibi koşuyordu. Nereye gittiğini bilmeden. Beş yıldır koşmamış gibi. Sıçrayarak attığı adımlarını taşıyan bacakları yorulacaklarına, daha da hafifliyorlardı. Sokak lambalarının arasından, bomboş caddelerdeki şeritlerin üzerinden, bütün Londra’nın donup Derdâ’yı izlediğine kanıt bronz heykellerin önlerinden geçiyor ve hayatında ilk kez hissettiği bir duyguyla daha da hızlanıyordu: Özgürlük.</span></p>

    <p class="duz" xml:lang="tr"><span class="duz">Ayaz gözlerine giriyor, çıktığında yaşlar bırakıyor ama Derdâ yavaşlamıyordu. On altı yıldır atan kalbi savaş bandosu gibi çarpıyordu. Kazanılmış bir savaşın bandosu gibi. Gülüyordu Derdâ. Gözyaşları kahkaha atan dudaklarından damlıyor ama kimse görmüyordu. Stanley’nin de bir zamanlar sözünü ettiği gibi, Derdâ, aslında, ne yürüyor ne de koşuyordu. Şehrin ışıklarının altında, rengârenk bir kelebeğin siyah gölgesi gibi uçuşuyordu.</span></p>

    <p class="duz" xml:lang="tr"><span class="duz">Crouch Hill kavşağına geldiğinde karşısına beş sokak ağzı birden çıkınca aniden durdu ve neredeyse dudaklarından dökülecek nabzını duydu. Geldiği yöne baktı. Ne apartman görünüyordu ne de Bezir. Hepsi geride kalmıştı. Her şey. Bütün geçmiş. Kollarını açtı ve dizlerinin üstüne çöktü. Yıldızların bulutların ardında yaşadığı gökyüzüne bakıp, beş yıl önce yaptığı gibi bağırdı: “AAAAAA!” Bu kez mutluluktan. Mutluluk A’ları! Birkaç camda ışık yandığını görünce doğrulup koştu. Beş sokaktan birine. Mümkün olsaydı, beşine birden sapardı. O güne kadar girmediği bütün sokakların acısını çıkarmak için. Ama seçti birini. Derdâ seçti. Başka biri değil. Sadece o. “Bunu istiyorum!” dedi ve istediğini aldı. Soldan üçüncü sokâğın ağzına girip midesinde kayboldu.</span></p>

    <p class="duz" xml:lang="tr"><span class="duz">Sokâğın iki yanındaki bahçeli evlerin seyrekleştiğini görünce adımlarını yavaşlattı ve yüzündeki gülümseme camdaki buğu gibi ağır ağır silindi. Yorulmuştu. Sabahı bekleyeceği bir yere ihtiyacı vardı. Soğuğu geçirmeyen bir yere. Bir türlü sona ermeyen bir köşeyi dönünce kırmızı kulübeyi gördü. Camlı bir kulübe. Tek kişilik bir ev... Londra’daki ilk gecesini bir telefon kulübesinde, sığabildiği kadar uzanarak geçirdi.</span></p>

    <p class="duz-ilk-paragraf" xml:lang="tr"><span class="duz">Bir el hissetti üzerinde ve derhal gözlerini açıp yüzünü avuçlarının ardında gizledi. Bezir yakınlarındayken ne zaman elini kaldırsa, Derdâ böyle yapardı. Bazen Bezir mutfak dolabından bir bardak almak için uzanır ama Derdâ üç adım geri gidip olası bir tokattan korunmak için yüzünü korurdu. Ama bu kez avuçlarına ya da yüzüne bir tokat inmemişti. Araladı ellerini. Ve parmaklarının arasından bir çocuk gördü. Beş yaşlarında. Gülümsüyordu. Birden kesildi eksik diş gösterisi. Annesi bileğinden yakalamış ve çekmişti. Biri ağlayarak, diğeri bağırarak, uzaklaştılar.</span></p>

    <p class="duz" xml:lang="tr"><span class="duz">Derdâ doğrulmaya çalıştı ama bacaklarının uyuşmuş olduğunu fark etti. Kendini ovdu ve ayağa kalktı. Kulübeden dışarı attığı ilk adımda çarşafı bir pelerin gibi şişti ve SüperDerdâ, en korkunç düşmanı olan geleceğinin üzerine büyük bir cesaretle yürüdü.</span></p>

    <p class="duz" xml:lang="tr"><span class="duz">Crouch End adındaki semt, gerçek Londra’ya, otobüs denilen birkaç pamuk ipliğiyle bağlı, kent merkezi denilen gezegenin uydularından biriydi. Bir zamanlar Bob Dylan’ın bile beğenip içlerinden birini kiraladığı, yaşlı ve bakımlı evlerin bahçeler içinde birbirine komşu olduğu, kaldırımları tenha, duvarları yosunlu bir bölge. Emeklilerin ve kendilerine hayat kuramadıkları için o emeklilerle yaşayan yetişkin çocuklarının, banklarında, iğneli sözlerle birbirlerini yaralayıp karşı kaldırıma bakarak zaman öldürdüğü bir yer... Ama o gün Crouch End, en çok, Derdâ’nın lokanta aradığı bir yerdi. Üzerini değiştirip karnını doyurmak için. Sarı saçları beyazlayalı çok olmamış emeklilerden biri, oturduğu bankta başını çevirip Derdâ’nın geldiği yöne baktı. Kızı gördüğü anda sırtı dikildi. Yaşlanmakta olan gözlerine güvenemedi ve daha dikkatli bakmak için Derdâ’nın yaklaşmasını bekledi. İki adım kala emin oldu. Derdâ’yı gözlerinden tanımıştı. Ekranı dondurup dakikalarca izlediği siyah gözlerinden.</span></p>

    <p class="duz" xml:lang="tr"><span class="duz">Tam önünden geçerken, kendine hakim olamayıp elini uzattı ve kızın kolunu tuttu. Derdâ, göz açıp kapayıncaya kadar kolunu çekmiş, beş adım kaçmış, durmuş, dönmüş, sarı-beyaz saçlı adama bakıyordu. O da ayağa kalkmış ve teslimiyet bayrağı olan avuçlarını kaldırmış, “Özür dilerim! Özür dilerim! Ben sizin bir hayranınızım! Çok özür dilerim!” diyordu.</span></p>

    <p class="duz" xml:lang="tr"><span class="duz">Kendi evinde kimse ondan özür dilemediği için Stanley’nin evinde herkese defalarca özür dilettiğinden, özür dilemenin İngilizcesini çok iyi bilen Derdâ, dinlemeye devam etti. Adam yaklaşıp kol mesafesinde durdu. Tokalaşmak için uzattığı eliyle de o mesafeyi kat etti.</span></p>

    <p class="duz" xml:lang="tr"><span class="duz">“Benim adım Steven. Sizinle tanışmak büyük bir onur.”</span></p>

    <p class="duz" xml:lang="tr"><span class="duz">Derdâ, kırışık ve zayıf ele baktı. Sonra da, adamın yüzüne. Tabii ki tokalaşmadı.</span></p>

    <p class="duz" xml:lang="tr"><span class="duz">“Sizinle biraz konuşabilir miyiz?” diye sordu adam. “Zamanınız var mı? Bir yerde otursak, bir kahve içsek?”</span></p>

    <p class="duz" xml:lang="tr"><span class="duz">Derdâ, filmlerindeki gibi duruyordu. Kısa boyuna rağmen herkesten uzunmuş gibi. Sessizliğine rağmen herkese küfrediyormuş gibi.</span></p>

    <p class="duz" xml:lang="tr"><span class="duz">“Filmlerinizden tanıyorum sizi” dedi adam. “Müthiş!” diye ekledi.</span></p>

    <p class="duz" xml:lang="tr"><span class="duz">Derdâ’nın kulakları kelimeyi seçmişti: Film. Güldü. İçinden. Çarşafın.</span></p>

    <p class="duz" xml:lang="tr"><span class="duz">“Lütfen” dedi adam. “Beş dakika, hemen şurada bir yer var. Söz veriyorum, sonra sizi rahat bırakacağım.”</span></p>

    <p class="duz" xml:lang="tr"><span class="duz">Derdâ’nın sesi çatlayıp çıktı, çünkü uyandığından beri ilk kez konuşuyordu.</span></p>

    <p class="duz" xml:lang="tr"><span class="duz">“Tamam.”</span></p>

    <p class="duz" xml:lang="tr"><span class="duz">Adam, gerçek bir centilmen gibi eğilerek, uzattığı eliyle Derdâ’ya yolu gösterdi.</span></p>

    <p class="duz" xml:lang="tr"><span class="duz">“Lütfen buyurun.”</span></p>

    <p class="duz" xml:lang="tr"><span class="duz">Yürüdüler. Derdâ önde, adam üç adım arkasında.</span></p>

    <p class="duz-ilk-paragraf" xml:lang="tr"><span class="duz">Girdikleri</span> <span class="italik">pub</span><span class="duz">, Crouch End’in en eskilerinden biriydi. Mars’ta hayat olmadığını bilseler de çarşaflı kıza yeşil bir Marslı gibi bakan emeklilerin arasından geçip boş bir masaya oturdular. Birkaç dakika sonra yanlarına gelen garson kıza “Tuvalet?” diye soran Derdâ’ya yol tarif edildi ve Derdâ torbasını alıp gitti.</span></p>

    <p class="duz" xml:lang="tr"><span class="duz">Dar tuvalet aynasında kendine baka baka çarşafını ve geceliğini çıkarıp katlayarak torbaya koydu. Klozet kapağının üzerinde, Stanley’nin gotik zevkiyle seçtiği, siyah bir kot pantolon, siyah bir The Cramps tişörtü ve siyah bir deri ceket vardı. Yerde de bir çift kırmızı Dr. Martens duruyordu. Meslerinin fermuarlarını indirip çekti ayaklarından. İğrenerek baktı ve kirli tuvalet kâğıtlarının arasına attı.</span></p>

    <p class="duz" xml:lang="tr"><span class="duz">Teker teker giydi yeni kostümünü. Saçları belindeydi. Tek örgü. Aynadaki Derdâ’ya gülümseyerek baktı. Sonra elleri saçına gitti ve gülümsemesi öldü. Huzursuz olmuştu. Ne bacaklarındaki pantolon, ne de üzerindeki tişört rahatsız etmişti. Ama saçlarının açıkta olması, Derdâ’nın kolaylıkla alışabileceği bir şey değildi. Derin bir nefes alıp verdi ve tuvaletin kapısını açtı. Torbasını ve deri ceketini alıp çıktı.</span></p>

    <p class="duz" xml:lang="tr"><span class="duz">Derdâ’nın en büyük hayranı, masaya doğru yaklaşan kızın o olduğuna inanamadı. O an bir sürü şey düşündü: Kızın, hayal ettiğinden çok daha güzel, göğüslerininse sandığından küçük olduğunu ve Derdâ’nın yüzünü bir yerlerden hatırladığını...</span></p>

    <p class="duz" xml:lang="tr"><span class="duz">Yeniden gelen garson kıza kendisi için kahve söyleyen adam, Derdâ’nın mönüyü istemesiyle rahatladı. Çünkü bu, beş dakikadan fazla oturacağına kanıttı. Derdâ, çözemediği kelimeler karşısındaki uzun tereddüdünden sonra herhangi birinin üzerine parmağını koyup garsona gösterdi. Mantar soslu dana biftekle patates kızartması seçmişti. Bilmeden. Şanslı günüydü.</span></p>

    <p class="duz" xml:lang="tr"><span class="duz">“Özür dilerim ama beni anlayabiliyor musunuz?”</span></p>

    <p class="duz" xml:lang="tr"><span class="duz">O sırada tırnaklarının arasındaki kire bakan Derdâ başını kaldırıp, “Biraz” diyeceğine “Belki” dedi.</span></p>

    <p class="duz" xml:lang="tr"><span class="duz">“O zaman size şunu sorayım, daha önce karşılaşmış olabilir miyiz?”</span></p>

    <p class="duz" xml:lang="tr"><span class="duz">Derdâ hiçbir şey anlamamıştı.</span></p>

    <p class="duz" xml:lang="tr"><span class="duz">“Nerelisiniz? Yani hangi ülkeden geliyorsunuz?”</span></p>

    <p class="duz" xml:lang="tr"><span class="duz">Derdâ yine anlamamıştı.</span></p>

    <p class="duz" xml:lang="tr"><span class="duz">“İspanya? İtalya? Romanya? Hangisi?”</span></p>

    <p class="duz" xml:lang="tr"><span class="duz">Derdâ gülümsedi çünkü gerçekten hiçbir şey anlamıyordu. Garson kız o sırada kahveyi getirip Derdâ’nın önüne servis açmıştı. Üzerinde</span> <span class="italik">pub</span><span class="duz">’ın tarihçesini anlatan bir metin olan dikdörtgen bir kâğıt, peçete ve et bıçağıyla çatal. Adam ülkeleri saymaya devam ediyordu.</span></p>

    <p class="duz" xml:lang="tr"><span class="duz">“Yunanistan? Türkiye?”</span></p>

    <p class="duz" xml:lang="tr"><span class="duz">Derdâ bir anda kasıldı. Tam olarak anlamamıştı ama Türk’e benzeyen bir kelime duyduğuna emindi. Bir ipucu yakaladığına emin olan adam, yeniden “Türkiye?” dedi. Bu kez Türkçe. Derdâ başını salladı. Adam konuşmasına Türkçe devam etti.</span></p>

    <p class="duz" xml:lang="tr"><span class="duz">“Tamam, şimdi oldu. Ben hatırladım sizi. O zaman çocuktunuz. Vize almaya gelmiştiniz babanızla. İstanbul’da.”</span></p>

    <p class="duz" xml:lang="tr"><span class="duz">Derdâ, sağ elinin altındaki et bıçağının sapını kavradı. O an vereceği kararın çok önemli olduğunun farkındaydı. Beş yıl boyunca yaşadığı cehennemin kapısını açıp onu içeri alan orospu çocuğu karşısında oturuyordu. O da hatırlamıştı Steven’ı. Daha çok da, verdiği çikolatanın kusturan tadını. Elindeki bıçağı alıp, göğsüne sokabilirdi. Ya da zayıf ve kırışık elini üzerinde durduğu masaya çivileyebilirdi. Ama ikisini de yapmadı. Sadece dinledi.</span></p>

    <p class="duz" xml:lang="tr"><span class="duz">“Kaç yıl oldu? Altı mı, beş mi? İnanılmaz bir tesadüf bu, değil mi?”</span></p>

    <p class="duz" xml:lang="tr"><span class="duz">Derdâ, zorla da olsa dişlerini göstererek başını salladı.</span></p>

    <p class="duz" xml:lang="tr"><span class="duz">“Beni hatırladınız mı acaba?”</span></p>

    <p class="duz" xml:lang="tr"><span class="duz">Derdâ yine başını salladı.</span></p>

    <p class="duz" xml:lang="tr"><span class="duz">“Buradan sonra benim evime gidelim mi?”</span></p>

    <p class="duz" xml:lang="tr"><span class="duz">Derdâ son kez başını salladı ve elindeki bıçağı alıp, önüne konan ete sapladı. İntikamını başka bir zamana sakladı. Londra’daki hayat için bir kılavuza ihtiyacı vardı. Dolayısıyla, tanıdığı İngilizlerin arasında Türkçe konuşan tek insanı öldüremezdi. En azından henüz değil.</span></p>
  </div>
</body>
</html>
