<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derdâ-13.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">Bezir, dört günlüğüne İstanbul’a gitmek zorunda kalmış ve Derdâ’nın kısa bir süre için de olsa yalnız kalacağını öğrendiği için hissettiği sevinç, gündüzleri Rahime’nin evinde geçirmesi emrini almasıyla cıva gibi dağılmıştı.</span></p>

    <p class="duz" xml:lang="tr"><span class="duz">Rahime’nin yüzünde daima bir gülümseme olurdu. Yüzü, gülümsediği bir anda tutkallanmış gibiydi. Gülümseyerek hakaret eder, gülümseyerek yemek yer, gülümseyerek namaz kılardı. Derdâ’ya da öyle bakıyordu. Gülümseyerek. Bir şey diyecekti. Konuştu.</span></p>

    <p class="duz" xml:lang="tr"><span class="duz">“Bezir’in İstanbul’a neden gittiğini biliyor musun?”</span></p>

    <p class="duz" xml:lang="tr"><span class="duz">“İş için” dedi Derdâ.</span></p>

    <p class="duz" xml:lang="tr"><span class="duz">Rahime gülümsemesini daralttı.</span></p>

    <p class="duz" xml:lang="tr"><span class="duz">“Sana öyle mi söyledi?”</span></p>

    <p class="duz" xml:lang="tr"><span class="duz">“Evet” dedi Derdâ.</span></p>

    <p class="duz" xml:lang="tr"><span class="duz">Rahime gülümsemesini bollaştırdı.</span></p>

    <p class="duz" xml:lang="tr"><span class="duz">“Ah benim yavrum, bir bilsen... Benden duymuş olma ama, Bezir kız bakmaya gitti.”</span></p>

    <p class="duz" xml:lang="tr"><span class="duz">Derdâ acele etti.</span></p>

    <p class="duz" xml:lang="tr"><span class="duz">“Beni bırakacak mı o zaman?”</span></p>

    <p class="duz" xml:lang="tr"><span class="duz">“Bırakmasını mı istiyorsun?”</span></p>

    <p class="duz" xml:lang="tr"><span class="duz">Bu soruya vereceği yanıt çok önemliydi. Sonucu, dört gün sonra üzerine düşecek bir yıldırım olabilirdi.</span></p>

    <p class="duz" xml:lang="tr"><span class="duz">“Hayır, hayır” dedi Derdâ.</span></p>

    <p class="duz" xml:lang="tr"><span class="duz">Rahime, gülümsemesini yırtacak kadar güldü.</span></p>

    <p class="duz" xml:lang="tr"><span class="duz">“Aptal kız, hiç olur mu? Hiç kız bakmaya gider mi? Senin gibi karısı varken... Aptalsın sen, aptal!”</span></p>

    <p class="duz" xml:lang="tr"><span class="duz">Derdâ başını sağ omzuna doğru eğdi ve gözlerini kıstı. Karşısında, elleriyle ağzını kapatarak kahkahalar atan kadına baktı. Ve o an, Rahime’nin delirmiş olduğunu anladı. Haklıydı. Otuz iki yaşındaki Rahime deliydi ve o güne kadar bunun farkına varan tek kişi Derdâ olmuştu. Rahime’nin Ubeydullah’tan olan tek kızı, on dört yaşına geldiğinde yan bloğun yaşlısı Azamet’e üçüncü eş olarak verilmişti. Bunun üzerine Rahime, kızını bir daha göremeyeceğini, görse de tanıyamayacağını anlayınca, herhangi bir şeyi anlamaktan vazgeçmişti.</span></p>

    <p class="duz" xml:lang="tr"><span class="duz">Akşam namazına kadar, Rahime’nin, fısıltılı gülümsemesiyle anlattığı, Allah’la konuşmalarını dinledi. “Başka kimse duymuyor” diyordu. “Çünkü sadece benimle konuşuyor. Seni cennetime alacağım, diyor.”</span></p>

    <p class="duz" xml:lang="tr"><span class="duz">Sonra duruyordu Rahime. Aklına bir şey gelmiş gibi. Gülümsemesi donmuş biçimde. Birkaç saniye geçiyor ve yeniden başlıyordu.</span></p>

    <p class="duz" xml:lang="tr"><span class="duz">“Rahime, diyor bana. Sen benim sevgili kulumsun. Bir tek senin namazına inanıyorum. Diğerleri hep yalancı...”</span></p>

    <p class="duz" xml:lang="tr"><span class="duz">Bir de yemin ettiriyordu Derdâ’ya. Hemen hemen iki saatte bir.</span></p>

    <p class="duz" xml:lang="tr"><span class="duz">“Bak, kimseye söylemeyeceksin, değil mi?”</span></p>

    <p class="duz" xml:lang="tr"><span class="duz">Gidip Kuran’ı getiriyordu.</span></p>

    <p class="duz" xml:lang="tr"><span class="duz">“Koy elini üstüne” diyordu. “Yemin et!”</span></p>

    <p class="duz-ilk-paragraf" xml:lang="tr"><span class="duz">Yemek yediler ve Derdâ evden çıkıp basamakları tırmanmaya başladı. Hapishanesinin anahtarını boynundaki ipte taşıyordu. Anahtarı kilide soktuğu anda asansör katta durdu ve Derdâ dondu. Anahtarla birlikte. Asansörün kapısı açıldı ve Derdâ kendine hâkim olamadı. Başını çevirip omzunun üstünden baktı. Gözlerine simsiyah bir sürme çekmiş olan Stanley, üzerindeki deri pardösüsüyle ona bakıyordu. Konçları dizlerine yaklaşan, burunlarında çelik plakalar olan, dev Dr. Martens’leriyle boyu daha da uzamıştı. Mavi gözleri, siyah bulutların arasından çıkmış gökyüzü gibiydi.</span></p>

    <p class="duz" xml:lang="tr"><span class="duz">Derdâ çok, ama çok yavaşça, anahtarı kilitte bırakıp olduğu yerde döndü ve siyah bir hayalet gibi Stanley’ye baktı. Tavanda sarı bir lamba vardı ve sönmesiyle üzerlerine karanlık çöktü. Kimse göremezdi artık onları. Derdâ koşup sarılabilirdi Stanley’ye. Stanley de çekip alabilirdi Derdâ’yı. Sonra da asansöre biner ve sonsuzluğa giderlerdi. Ama Derdâ’nın unuttuğu bir şey vardı. O da, karanlığa saklanıp kaçmalarının mümkün olmadığıydı. Çünkü Stanley bir adım attı ve lamba tekrar yandı. Birbirlerine bakmaya devam ettiler. Aralarında iki metreden az vardı. Lamba söndü ve bu kez Derdâ bir adım attı. Öyle hızlı bir adımdı ki, üzerindeki kumaş dalgalandı. Dünyaya Derdâ’dan yıllar önce gelmiş olan Stanley, dünyaya ondan önce döndü ve sertçe salladığı başıyla kızı selamlayıp evinin kapısına yöneldi. Sarhoş olmasına rağmen tek hamlede anahtarını kilide saplayıp tek hamlede kapıyı açtı. Lamba söndü ve tekrar yandığında kapı kapanmıştı.</span></p>

    <p class="duz" xml:lang="tr"><span class="duz">O gece, Derdâ, antrenin zemininde uyudu. Kapının ardından gelecek herhangi bir sesi duyma umuduyla.</span></p>

    <p class="duz-ilk-paragraf" xml:lang="tr"><span class="duz">Uyandı ve evden çıktı. Stanley’nin kapısına baktı. Duvar gibi duruyordu. Arkası boşmuş gibi. Başını eğip aşağı kata indi. Rahime’nin kapısı, zilin melodisi sona ermeden açıldı.</span></p>

    <p class="duz-ilk-paragraf" xml:lang="tr"><span class="duz">“Ulviye’yi biliyorsun, değil mi?” diye sordu Rahime.</span></p>

    <p class="duz" xml:lang="tr"><span class="duz">Başını salladı Derdâ.</span></p>

    <p class="duz" xml:lang="tr"><span class="duz">“O da konuşuyormuş Allah’la, biliyor musun? Geçen gün söyledi. Yalancı orospu!”</span></p>

    <p class="duz" xml:lang="tr"><span class="duz">Küfretmek için bulduğu fırsatı kaçırmayan Derdâ, ağzından çıkan kelimenin her harfine teker teker bastı.</span></p>

    <p class="duz" xml:lang="tr"><span class="duz">“Orospu!”</span></p>

    <p class="duz" xml:lang="tr"><span class="duz">Rahime duyduğuna çok sevindi ve dudak kenarlarını elmacık kemiklerinin altına sokacak kadar gülümsedi.</span></p>

    <p class="duz-ilk-paragraf" xml:lang="tr"><span class="duz">Abdest alıp namaz kılarak, yemek yapıp yiyerek ve Rahime’yi dinliyormuş gibi yaparak on iki saat geçirdikten sonra, Derdâ evden ayrıldı. Her çıktığı basamakta durup asansörün sesini dinledi. Daha doğrusu, sessizliğini. Üç basamak çıkıp iki basamak iniyordu. Sonra yeniden bir basamak çıkıp, içinden elliye kadar sayıyordu ama asansörün mekanik gürültüsü bir türlü kulaklarına gelmiyordu. İlk sekiz basamaktan sonra beklemekten vazgeçip hızla çıktı merdiveni ve Stanley’nin kapısına bakmadan girdi evine.</span></p>

    <p class="duz" xml:lang="tr"><span class="duz">O gecenin ilk saatlerinde camın kenarına çektiği koltukta oturup, karanlıkta Londra’yı izledi. Sonra ayağa kalkıp ağır ağır soyundu. Çırılçıplak bir adım attı ve parmaklarıyla göğüs uçları, kente bakan camda aynı anda iz bıraktı. On ikinci kattaki karanlık evin camında kollarını açmış çıplak bir Derdâ vardı. Alnını cama yaslamış, uzaktaki ışıklara bakan. Ya biri görürse, diye endişelenen, sonra da keşke biri görse, diye düşünen. O gece Derdâ, beyaz bir bayrak gibi salladı kendini camın önünde. O gece Derdâ, bir çığlık kadar çıplaktı karanlığın içinde. Ama kimse duymadı o çığlığı. Önünde kendini açtığı cam ses geçirmediği için, çiğ et gibi dövülmüş bedenini kimse görmedi. Ne çürüklerini görüp polise haber veren oldu, ne de teşhircilikten şikâyet eden. Giyinmeden yattı Derdâ.</span></p>

    <p class="duz-ilk-paragraf" xml:lang="tr"><span class="duz">Gözkapakları aralandı ve aralarından siyah bir siluet geçti. Gözlerini açtı ve üzerindeki yorganı dirseğiyle göğüslerinin arasına sıkıştırıp hızla doğruldu. Yatağın kenarına oturmuş Rahime, Derdâ’nın çıplak omuzlarına bakıyor ve gülümsüyordu. Önce nasıl içeri girdiğini anlayamadı, hatta hangi evde olduğunu. Hınçla atılmış bir taş gibi, Rahime’de evin anahtarı olduğu düştü aklına. Kim bilir ne kadardır oradaydı? Yanında, yatakta. Sabah olmuş, güneş kapalı perdelerin rengini açmıştı. Yoksa biri mi görmüştü dün gece ne yaptığını?</span></p>

    <p class="duz" xml:lang="tr"><span class="duz">“Ben de senin gibi güzeldim bir zamanlar.”</span></p>

    <p class="duz" xml:lang="tr"><span class="duz">Uzun bir nefes verdi Derdâ. Genç kızın omzunda avucunu gezdiren Rahime konuşmaya devam etti.</span></p>

    <p class="duz" xml:lang="tr"><span class="duz">“Ama bak, sonra ne oldum? Ne hale geldim?”</span></p>

    <p class="duz" xml:lang="tr"><span class="duz">Yatağa üzerindeki çarşafla girdi Rahime. Derdâ’nın göğsüne başını koyup ağladı. Derdâ’nın tek yapabileceği, Rahime’yi teselli etmek için başını saran kumaşı okşamaktı.</span></p>

    <p class="duz-ilk-paragraf" xml:lang="tr"><span class="duz">O gün çok sessiz geçti ve kimse namaz kılmadı. Akşama doğru, Rahime elinde bir ayakkabı kutusuyla Derdâ’ya yaklaşıp fısıldadı:</span></p>

    <p class="duz" xml:lang="tr"><span class="duz">“Bunun içinde ne var, biliyor musun?”</span></p>

    <p class="duz" xml:lang="tr"><span class="duz">Derdâ’nın yanıtını beklemeden kutunun kapağını kaldırdı ve içinden bir eşarp yumağı çıktı. Yumağı dağıttıkça, metalik bir renk göründü. Rahime, küçük el radyosunu çıkarıp Derdâ’ya gösterdi.</span></p>

    <p class="duz" xml:lang="tr"><span class="duz">“Sakın kimseye söyleme, sakın!” deyip radyoyu açtı. Siouxie and the Banshees söylüyordu: “Peek a Boo.”</span></p>

    <p class="duz" xml:lang="tr"><span class="duz">Rahime güldü ve “Hiçbir şey anlamıyorum ama çok güzel” dedi. Bu kez Derdâ da güldü.</span></p>

    <p class="duz-ilk-paragraf" xml:lang="tr"><span class="duz">Gece yarısına kadar müzik dinleyip dans etmeye çalıştılar. Ama nasıl yapılacağını bilmiyorlardı. Bu yüzden, daha çok, el ele tutuşup zıpladılar ve kendi etraflarında dönerek birbirleriyle çarpıştılar. Yaptıklarına pogo deniyordu ama bundan kimsenin haberi yoktu.</span></p>

    <p class="duz" xml:lang="tr"><span class="duz">Derdâ için yorucu olan tek şey, her yarım saatte bir, elini Kuran’ın üstüne koyup “Radyoyu kimseye söylemeyeceğim” diye yemin etmekti.</span></p>
  </div>
</body>
</html>
