<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derda--18.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">Süleyman ve Derda, bir haftanın bütün gecelerini, konuşmadan, yan yana oturarak geçirdi. Biri votka içti, diğeri okumaktan başka bir şey yapmadı. Sonra bir gün, Derda, sanayide bir dükkâna girdi ve çıktığında, elinde bir sprey boya vardı. “Siyah” demişti. Kalmadığını öğrenince de kırmızıya razı olmuştu. O gece Süleyman’a “Bir işim var” deyip çıktı. “Gelirken sigara al” dedi Süleyman.</span></p>

    <p class="duz" xml:lang="tr"><span class="duz">Derda, yürüye yürüye, Saruhan’ın tezgâh kurduğu üstgeçidin altına vardı. Tam bir saatte. Remzi’den aldığı kaşkolu boynundan çıkarıp yüzüne sardı ve elindeki tüpü salladı. Satan adam öyle demişti. Beş adım atıp, kitap çaldığı kitapçının kapısının önünde durdu. Kaldırımın iki ucuna bakıp çevrede kimsenin olmadığından emin oldu ve bir O harfi çizdi. Kitapçının cam kapısının üzerine. Çünkü sadece orada kepenk yoktu.</span></p>

    <p class="duz" xml:lang="tr"><span class="duz">Yazmayı bildiği sadece dört kelime vardı: Adı, soyadı ve Oğuz Atay. O harfini fazla büyük çizdiği için devamını getirecek yer kalmamıştı. Ne Oğuz ne de Atay yazacak yer vardı. Devamlarından vazgeçmiş, baş harflerine bile razıydı artık. Ama O harfinin yanında, bir A bile koyacak yer yoktu. Fazla heyecanlanmıştı Derda. Fazla acele etmişti.</span></p>

    <p class="duz" xml:lang="tr"><span class="duz">Bir an önce karar vermesi gerekiyordu. O da karşısındaki tek boşluğu seçti, A harfi için. O’nun içine çizdi. Sonra iki adım geri atıp eserine baktı. O harfinin içinde bir A harfi. Kıpkırmızı. Böylece başka insanlar için bambaşka bir anlamı olan işaret, Derda’nın Oğuz Atay imzası oldu.</span></p>

    <p class="duz" xml:lang="tr"><span class="duz">O’nun içindeki A o kadar hoşuna gitmişti ki, bir süre gözlerini ayıramadı. Ama sonra caddenin sonunda mavi ve kırmızı ışıklar görünce ters yöne koşmaya başladı. Polise yakalanmamalıydı. En azından, henüz değil.</span></p>

    <p class="duz" xml:lang="tr"><span class="duz">Oğuz Atay imzası için bir kitapçıyı seçmiş olmasının nedeni, Oğuz Atay’ın intikamını almak için saldıracağı bütün adların orada olduğuna inanmasıydı. Belki hiçbirinin adresini bilmiyordu ama hepsinin de kitapları orada olmalıydı. O kitapçının raflarında. Yan yana...</span></p>

    <p class="duz" xml:lang="tr"><span class="duz">Yüzünde garip bir gülümsemeyle koştu. Caddeler geçti, kaldırımlar değiştirdi. Gülümsemesi kahkahalara dönüştü. Güldükçe hızlandı. Koştukça sokakları çınlattı. Sonunda Oğuz Atay için bir şey yapabilmişti! Belki artık mezarını temizleyemeyecekti ama en azından kitapçıların suratlarına imzasını atabilecekti. Önünden geçtiği dükkânlara bakmaya başladı. Tesadüfen iki kitapçı daha gördü ve elindeki tüpü yeniden salladı. Oysa koşarken yeterince sallanmıştı. İki O harfinin içine iki A daha çizdikten sonra karıştı geceye...</span></p>

    <p class="duz-ilk-paragraf" xml:lang="tr"><span class="duz">“Nerede kaldın lan?” diye sordu Süleyman.</span></p>

    <p class="duz" xml:lang="tr"><span class="duz">Güldü Derda.</span></p>

    <p class="duz" xml:lang="tr"><span class="duz">“Sigara bulacağım diye, iki saattir açık yer arıyorum.”</span></p>

    <p class="duz-ilk-paragraf" xml:lang="tr"><span class="duz">Abdullah, Derda’nın elinde kitap olmadığını görünce rahatlayıp, “Yak!” dedi. Bir farklılık var çocukta, diye düşündü. Gülümseyerek bakıyordu çevresine. Hava soğuk olmasına rağmen camı açmış, sigaralı eli minibüsün kaportasına sürtüne sürtüne sallanıyordu. Üstgeçide geldiklerinde, kitapçının kapısında birikmiş üç kişi gördü. Biri, elinden Oğuz Atay’ın biyografisini çektiği kadındı. Minibüs üstgeçidin karşı ayağına yanaştığı için Derda’yı görmelerine imkân yoktu. Kapıdaki işarete bakıyor ve konuşuyorlardı. Elleri bellerinde. Kimin temizleyeceğine karar veriyor olmalılar, diye düşündü Derda. Belki de nasıl temizleneceğini konuşuyorlardı. Gülümseyerek çıktı üstgeçidin merdivenini. Elinde iki koliyle.</span></p>

    <p class="duz" xml:lang="tr"><span class="duz">“Ne o?” dedi Saruhan. “Keyfin yerinde!”</span></p>

    <p class="duz" xml:lang="tr"><span class="duz">“İyiyim, iyiyim” dedi Derda. Hatta, dönüşte, önünden geçerken saatçiye selam bile verdi. Alarmları yüzünden başını çevirip bakmazdı normalde. Ama o sabah, hiçbir şey normal değildi. Bir an önce gece olmasını istiyordu. Bir an önce yeniden kitapçı peşinde koşup Oğuz Atay imzası atmak istiyordu. Bütün kitapçılara, hepsine, belki de bütün sokakların bütün duvarlarına...</span></p>

    <p class="duz" xml:lang="tr"><span class="duz">Bütün bunları düşünerek, basamakları ikişer ikişer inerken bir an için gördüğü şeye inanamadı. Bu yüzden, inanmak için durdu ve gözlerini saplaya saplaya baktı. Karşısındaki binanın duvarında simsiyah bir işaret vardı. O harfinin içinde bir A. Derda’nın işaretinden çok az farklı. A’nın sağı solu, içinde durduğu O’dan biraz taşmıştı. Ne düşüneceğini bilemedi. Kim, diyordu sadece. Kim yaptı bunu?</span></p>

    <p class="duz" xml:lang="tr"><span class="duz">Abdullah’ın sesini duyana kadar hareketsiz kaldı. Gözleri işarette.</span></p>

    <p class="duz" xml:lang="tr"><span class="duz">“Yahu gelsene, ne duruyorsun orada! Haydi in, daha bir sürü iş var!”</span></p>

    <p class="duz" xml:lang="tr"><span class="duz">“Biliyordum” dedi Derda. Gülerek. Yumruklarını sıkarak ve basamakların üzerinden atlayarak.</span></p>

    <p class="duz" xml:lang="tr"><span class="duz">“Biliyordum! Biliyordum!”</span></p>

    <p class="duz" xml:lang="tr"><span class="duz">“Neyi lan?” dedi Abdullah, minibüsün önünden kendi kapısına doğru yürürken.</span></p>

    <p class="duz" xml:lang="tr"><span class="duz">“Yok bir şey” dedi Derda. Sonra da minibüse binip kapıyı üzerine kapadı. Bu kez sigarayı o uzattı.</span></p>

    <p class="duz" xml:lang="tr"><span class="duz">“Yak!”</span></p>

    <p class="duz" xml:lang="tr"><span class="duz">“Eyvallah!” dedi Abdullah.</span></p>

    <p class="duz" xml:lang="tr"><span class="duz">İlk nefesini aldıktan sonra başını koltuğa yaslayıp düşündü Derda. Yalnız olmadığını. Hayatında ilk kez. Evet, diyordu içinden. Biri daha var! Belki de bir sürü! Benim gibi! Oğuz Atay’ın intikamını almak için sokaklardalar! Belki de her cadde köşesinde. Ah, diyordu. Keşke biriyle tanışabilsem! Bir yandan da inanamıyordu. Doğru imzayı atmış olduğuna. Doğru işareti bırakmış olduğuna. Demek ki böyle oluyor, diyordu. Demek ki insan hissedince eli doğruya gidiyor! Kırmızı ışıkta durduklarında önlerinden geçen yüzlere bakıyordu. Hangisi, diyordu. Hangisi olabilir? Belki de hepsi, deyip gülümsüyordu.</span></p>

    <p class="duz" xml:lang="tr"><span class="duz">Birkaç gün önce, dünyadan gelmiş geçmiş bütün insanların kötü olduğunu düşünen Derda, bir anlığına da olsa, herkesin iyi olabileceği ihtimaline inanıyordu. Her insan ve oğlunun, Oğuz Atay’ı sevmiş olabileceğinin hayalini kuruyordu. Çünkü Derda’ya göre Oğuz Atay, iyi olan her şeydi. İyiliğe ilişkin her şey. Gözünün önüne,</span> <span class="italik">Günlük</span><span class="duz">’ün sonundaki fotoğrafları geliyordu. Özellikle de sonuncusu. Oğuz Atay’ın, Derda’nın gözlerine baktığı fotoğraf. Kulaklarındaysa, kendi sesi vardı: Yalnız değilim...</span></p>

    <p class="duz" xml:lang="tr"><span class="duz">Bu arada, Abdullah’ın anlattığı hiçbir şeyi de duymuyordu. Oysa trafiğin son yarım saatinde durmadan konuşmuştu. Sigarayı bırakmak zorunda olduğundan, geceleri kustuğu balgamlardan söz etmiş ve etmeye de devam ediyordu. Derda, Abdullah’ı o kadar duymuyordu ki, cebindeki paketten bir tane çıkarıp uzattı. Hem de büyük bir keyifle. Yalnız olmadığını kutlamak ister gibi. Bir doğum günü gibi. Söndüreceği mumlar olmadığı için sigara yakmak ister gibi.</span></p>

    <p class="duz" xml:lang="tr"><span class="duz">“Yak bir tane daha!”</span></p>

    <p class="duz" xml:lang="tr"><span class="duz">Abdullah, önce sigaraya, sonra da Derda’nın gülümseyen yüzüne baktı.</span></p>

    <p class="duz" xml:lang="tr"><span class="duz">“Haklısın lan!” dedi, sigarayı alırken. “Öleceksek bundan ölelim!”</span></p>

    <p class="duz" xml:lang="tr"><span class="duz">Belki de hayat, yanlış anlayınca güzeldi. Sadece yanlış anlayınca. Ama her şeyi...</span></p>
  </div>
</body>
</html>
