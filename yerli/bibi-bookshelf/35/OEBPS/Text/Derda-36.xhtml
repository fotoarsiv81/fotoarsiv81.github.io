<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derdâ-36.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">Eroinden kurtulmanın bedelini hayat boyu ondan kaçmakla ödeyecek olan Derdâ, giyinip odasından çıktı ve</span> <span class="italik">Hope</span><span class="duz">’un giriş katına inen merdivenine ayak bastı. Kıvrılan geniş basamaklardan indikçe insanlar gördü. Masallardaki balolara bütün davetlilerden sonra gelen gizemli güzel kızlar gibi hissetti kendini. Çünkü insanlar Derdâ’ya öyle bakıyordu. Hayranlıkla. Bunun yanında, konuşmadığı diğer bağımlıların bakışlarında biraz kıskançlık, doktor ve terapistin gözlerindeyse biraz umutsuzluk vardı. Çünkü benzer kutlamalarla gönderdikleri sayısız bağımlının bir hafta geçmeden yalpalayarak döndüğüne defalarca tanıklık etmişlerdi. Ama umut her zamanki gibi ağır bastı ve avuçları birbirine çarptırdı. Yüzlerinde bir gülümsemeyle alkışladılar Derdâ’yı. Omzuna dokundu bazıları, diğerleri sarıldı. Tabii hiçbiri orada olmazdı, eğer 1874 yılında C.R. Alder Wright adlı kimyager, ağrı kesici bir ilacın peşinde koşarken morfine karıştırdığı çeşitli asitlerle eroini icat etmeseydi. Hatta o zaman,</span> <span class="italik">Hope</span> <span class="duz">diye bir yer de olmazdı. Ama doğmuştu eroin. Dönüşü yoktu. Belki bir zaman makinesi. Belki de sadece o bir işe yarayabilirdi. O laboratuvara gidip Wright’ın ellerini durdurmak için. Üstelik bulması da zor değildi: Yıl 1874, yer Londra. Tam olarak Saint Mary Hastanesi. Derdâ’nın iki kez ölüp iki kez dirildiği bina. İkinci katında yılda yedi bin eroin bağımlısının gelip ölümün döşeğine yattığı, üçüncü katındaysa eroinin icat edilmiş olduğu bina...</span></p>

    <p class="duz" xml:lang="tr"><span class="duz">Elinde derisi çatlamış bir bavul, gözlerinde siyah gözlükleri ve üzerinde bembeyaz bir elbiseyle, Anne, Derdâ’yı bahçede bekliyordu. Binanın kapısından çıktığını gördüğü anda gülümsedi ve vedalaşmak değil, buluşmak için el salladı. Derdâ on adım attı, Anne ise bir. Karşı karşıya gelip durdular. Genç kız ceketinin cebinden siyah gözlüğünü çıkarıp taktı ve bahçe kapısındaki</span> <span class="italik">Hope</span> <span class="duz">tabelasının altından bir çift Blues Sisters geçti.</span></p>

    <p class="duz" xml:lang="tr"><span class="duz">Karşı kaldırımın elli metre aşağısına park edilmiş olan gri Seat’ın içindeki iki MI5 memuru, Derdâ ve Anne’in bir taksiye binip uzaklaşmasını izlediler.</span></p>

    <p class="duz" xml:lang="tr"><span class="duz">“Şimdi ne olacak?” dedi biri.</span></p>

    <p class="duz" xml:lang="tr"><span class="duz">“Bakacağız” dedi diğeri.</span></p>

    <p class="duz" xml:lang="tr"><span class="duz">Arka koltukta oturan sarışın bir genç başını uzatıp aralarına girdi.</span></p>

    <p class="duz" xml:lang="tr"><span class="duz">“Ya bizi şikâyet ederse baba? Hani mahkemede de söylemiş... Ya bir daha denerse?”</span></p>

    <p class="duz" xml:lang="tr"><span class="duz">Şoför koltuğunda oturan adam gözlerini</span> <span class="italik">Hope</span><span class="duz">’un tabelasından ayırmadan konuştu:</span></p>

    <p class="duz" xml:lang="tr"><span class="duz">“Merak etme. O konu kapandı.”</span></p>

    <p class="duz" xml:lang="tr"><span class="duz">Ne de olsa baktığı yerde</span> <span class="italik">Umut</span> <span class="duz">yazıyordu. Belki de bu yüzden fazla iyimserdi. Zaten her şey bir umutla başlamamış mıydı? Derdâ’nın anlattıkları üzerine, bir çocuk pornosu çetesini ortaya çıkarma umuduyla gitmişti o eve. Elli iki erkekli ve tek kadınlı filmin çekilmiş olduğu, Covent Garden’daki adrese gitmiş ve kameranın sahibi gözlüklüyü bulmuştu. Filmi izlemeye başladığı anda da kalbi, bir kapıya sıkışmış gibi atmakta zorlanmıştı. Ne de olsa, fazla mesailer yaparak Cambridge’deki eğitim masraflarını ödemeye çalıştığı oğlu, on altı yaşındaki bir kızın üzerine yatmış olan elli iki erkeğin ilkiydi. Her ne kadar “Bilmiyorduk ki yaşının küçük olduğunu!” demişse de oğlunu affetmemiş, ancak hakkında herhangi bir hukuki işlem yapılmasına da göz yumamamıştı.</span></p>

    <p class="duz" xml:lang="tr"><span class="duz">O gün, ortağıyla birlikte, kamerayı ve bellek kartını parçalamış, sonra da Derdâ’nın konuyu hâkime açmasına engel olmuşlardı. Ancak engelleyemedikleri bir şey vardı: O da gözlüklünün on beş yaşındaki meraklı kardeşinin bir gün önce filmi bellek kartından çekip internet yoluyla arkadaşlarına dağıtmış olduğuydu. MI5 memurunun bundan haberi olmasa da, birkaç yıl içinde öğrenecekti. Tam olarak, oğlunun ve diğer elli bir öğrencinin mezuniyetine bir hafta kala. Hepsinin de üniversiteden ayrılmasıyla sonuçlanan bir skandalla. Gözlüklünün kardeşinin Cambridge’e adım atmasıyla başlayan ve birinci sınıftaki arkadaşlarına filmi izlettirirken bir öğretim görevlisine yakalanmasıyla devam eden skandalla. Kadın öğretim görevlisinin radikal bir feminist olması sonucunda da derhal hak ettiği çarpıcılığa ulaşmış olan skandalla. Okul duvarlarının dışına taşmaması için olağanüstü çaba gösterilmiş bir skandal. “Biz kovmayacağız, siz kendiniz ayrılacaksınız bu üniversiteden!” cümlesiyle mühürlenen bir skandal. O yıl, ekonomi bölümünün, normalin çok altında mezun vermesiyle sonuçlanan bir skandal...</span></p>

    <p class="duz" xml:lang="tr"><span class="duz">Ama şimdilik, gri Seat’ın içinden, üzerinde</span> <span class="italik">Hope</span> <span class="duz">yazan tabelaya bakarken, her şey yolundaymış gibi görünüyordu. Ve herkes görünene aldanmaya hazırdı. Çünkü görünene aldanmak, hayatı dayanılır kılmanın ilk şartıydı...</span></p>

    <p class="duz" xml:lang="tr"><span class="duz">Sonuçta, MI5, Derdâ’nın hayatından yürüyerek değil, koşarak çıktı. Kaçarak...</span></p>
  </div>
</body>
</html>
