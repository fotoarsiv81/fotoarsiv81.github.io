<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derdâ-8.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">İki cübbeli erkek girdi eve. Yaşlı olanın sakalı göğsünde, genç olanınki çenesinin iki parmak altında. Ebcet el öptü ve Allah’ın selamını alıp verdi. Genç olan konuşmadı. Yaşlı olan, “O konuşmaz” dedi. Yer sofrasına oturdular. Mübarek’le Saniye hizmet etti. Konuşmak için çorbaların gelip kadınların çıkması beklendi.</span></p>

    <p class="duz" xml:lang="tr"><span class="duz">Yaşlının adı Ubeydullah’tı. Genç olanınki Bezir. Ubeydullah konuştu. Ebcet’le Bezir dinledi.</span></p>

    <p class="duz" xml:lang="tr"><span class="duz">“Fazla kalmayacağız Ebcet. Allah’ın izniyle kızı alıp İstanbul’a gideceğiz. Nikâhı orada kıyacağız. Sonra da işleri halledip devam edeceğiz. Dükkânlar hep sahipsiz. Bir an önce dönmek lazım.”</span></p>

    <p class="duz" xml:lang="tr"><span class="duz">Derdâ’yı çağırıp göstermenin zamanı gelmiş miydi? Hem kaç para vereceklerdi? Ebcet bir yandan başını sallıyor, bir yandan da hesabını yapıyordu. Ama önce bir şeyler söylemeliydi.</span></p>

    <p class="duz" xml:lang="tr"><span class="duz">“Şıh hazretleri nasıl, görebildiniz, değil mi? Sıhhati yerinde mi?”</span></p>

    <p class="duz" xml:lang="tr"><span class="duz">“İyidir, iyidir... Yalnız, kızın nüfus cüzdanı sende, değil mi?”</span></p>

    <p class="duz" xml:lang="tr"><span class="duz">Ebcet rahatladı. Ubeydullah’ın da en az kendisi kadar acelesi olduğunu anlamıştı.</span></p>

    <p class="duz" xml:lang="tr"><span class="duz">“Evet. Konuştuğumuz gibi, her şey hazır. Çağırayım, gelsin mi?”</span></p>

    <p class="duz" xml:lang="tr"><span class="duz">“Dur” dedi yaşlı adam. Cübbesinin içinden bir zarf çıkarıp uzattı. “Önce şunu al.”</span></p>

    <p class="duz" xml:lang="tr"><span class="duz">Ebcet zarfı aldı. Peki, şimdi ne yapacaktı? Parayı çıkarıp sayacak mıydı? İlk kez kız satıyordu. Kendi kızları yedi yıl önce intihar etmişti. Aynı gün. Aynı sabah. Yan yana. Aynı tüfekle. Önce biri. Diğeri sonra. Fehime’ye de daha sıra gelmemişti. Tereddüt ettiğini gören Ubeydullah güldü.</span></p>

    <p class="duz" xml:lang="tr"><span class="duz">“Aç, aç... Aç da bak, bakalım.”</span></p>

    <p class="duz" xml:lang="tr"><span class="duz">Halden anlayan biriyle iş yapmak ne kadar kolaydı! Ebcet zarfı açtı ve bir elinden diğerine geçirdiği banknotları tane tane saydı. Saydıkça da nefesi hızlandı. Çünkü hepsi oradaydı. Elinde. Fotoğraf makinesinin parası da, işlediği günahın kefareti de, Saniye’nin hakkı da, kendininki de... Ne diyeceğini bilemedi. Saçmaladı.</span></p>

    <p class="duz" xml:lang="tr"><span class="duz">“Allah kabul etsin.”</span></p>

    <p class="duz" xml:lang="tr"><span class="duz">Ubeydullah’ın doğrulduğunu gören Bezir, babasından önce ayağa kalktı.</span></p>

    <p class="duz" xml:lang="tr"><span class="duz">“Gidelim biz. Yolumuz uzun.”</span></p>

    <p class="duz" xml:lang="tr"><span class="duz">Ubeydullah’ın ağzı kapandığı anda Ebcet içerideki odaya dönüp bağırdı.</span></p>

    <p class="duz" xml:lang="tr"><span class="duz">“Mübarek! Getir.”</span></p>

    <p class="duz" xml:lang="tr"><span class="duz">Odanın kapısı açıldı ve Mübarek’in omuzlarından tutarak önünde yürüttüğü Derdâ göründü. Daha doğrusu gözleri. Çünkü Derdâ’nın sadece gözleri açıktaydı. Önce Ubeydullah’a baktı. Çok korktu. Sonra Bezir’i gördü. Daha da korktu. Başını çevirip yanında duran annesine elini uzattı. Saniye kızın elini tutup bıraktı. Derdâ’nın okul çantasında birkaç parça eşyası vardı. Bordo elbise, iç çamaşırı, bir çift de ayakkabı. Bezir çantayı Saniye’den aldı ve Ubeydullah’ın peşinden kapıya yürüdü. Derdâ’ya hiç bakmadı. Mübarek’in itişiyle yürümeye başlayan Derdâ dönüp Saniye’ye baktı. Birlikte ağladılar. Ama hiçbir işe yaramadı.</span></p>

    <p class="duz" xml:lang="tr"><span class="duz">Bezir arabanın arka kapısını açmış bekliyor, Ebcet kızın kimliğini Ubeydullah’a veriyordu. Derdâ biraz daha yürüdü ve arabaya bir kol kala düştü. Üzerindeki çarşafın rengi siyahtı. Bu yüzden kan lekesi belli olmadı.</span></p>

    <p class="duz" xml:lang="tr"><span class="duz">Derdâ, on bir yıllık hayatında ilk kez âdet görmüş ve aşırı kanama sonucu tansiyonuyla birlikte yere düşmüştü. Ubeydullah’la Bezir, iki gün sonra dönmek üzere Girinti’deki akraba evine gitmişler, Saniye de Derdâ’yı temizleyip uyutmuştu. Ebcet, böylesi bir aksilik karşısında sinirlenip her şeyden vazgeçeceğini düşündüğü Ubeydullah’tan özür dilemeye hazırlanırken, yaşlı adamın, “Hayırdır, hayır” demesiyle sakinleşmiş, para dolu zarfı yastığının içine saklamıştı.</span></p>

    <p class="duz" xml:lang="tr"><span class="duz">Bir sonraki ziyaret ilkinden de hızlı geçti. Geldiler ve Derdâ’yı alıp gittiler. Kanı akmıştı artık. Küçük kızın dökecek bir şeyi kalmamıştı. Tek bir damla bile gelmedi gözünden, annesine son kez bakarken.</span></p>
  </div>
</body>
</html>
