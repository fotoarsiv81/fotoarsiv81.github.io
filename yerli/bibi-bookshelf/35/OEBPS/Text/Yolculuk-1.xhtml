<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yolculuk-1.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="yolculuk">
    <p class="duz-ilk-paragraf-2" xml:lang="tr"><span class="duz">Cezasının son gecesinden uyanmış, gözlerini hücresinin tavanına açmıştı. Yıllar boyunca hayal ettiği güne başlamak için, yatağında doğrulup ayaklarını soğuk betona basması yeterliydi. Ama yapmadı. Bekledi. Gözlerini, yaşarana kadar kırpmadı. Ne zaman ki elmacık kemikleri sulandı, Derda sevgilisinin puslu yüzünü tavanda gördü. OĞUZ elini uzattı ona doğru. O yüze dokunmak ister gibi. Bir okyanus mercanı gibi dalgalanan parmakları bir hayaleti okşadı. Ne zaman ki gözyaşları çenesinin iki yanına ulaştı, Derda “Geliyorum” diye fısıldadı ve dirilen bir ölü gibi ağır ağır doğruldu yatağında.</span></p>

    <p class="duz" xml:lang="tr"><span class="duz">Ayağa kalktı ve somyasındaki yarığa elini sokup telefonu çekti.</span></p>

    <p class="duz" xml:lang="tr"><span class="duz">“Çıkarken üstün aranmayacak” demişti kurye gardiyanlar. “O gün bizim nöbetimize denk düşüyor. Onun için rahat ol.”</span></p>

    <p class="duz" xml:lang="tr"><span class="duz">Derda, bir haftadır giyinilmeyi bekleyen gömleğin ve pantolonun içine girdi. Üzerine de bir ceket geçirip iç cebine telefonu sarkıttı. Nasıl göründüğüyle asla ilgilenmemişti. Saçını taramaz, bıyık bırakmazdı. Temizlik haricinde kendisiyle ilgilenmekten hoşlanmazdı. Üzerindeki takım elbiseyi de gardiyanlar getirmişti. Rengi de onlar seçmişti. Adalet Bakanlığı’ndan daha yüksek maaş veren Hanif’in sokaklarda nasıl gezdiğini bildiklerinden siyahı tercih etmişlerdi. Çöpçü Hanif, ölümsüzlüğe giden yolun, oğluna verdiği kendi adından geçtiğine inanmıştı. Belki de haklıydı. Belki de bütün sırlar, adlarda saklıydı. Ama gardiyanların aldıkları emir açıktı: “Derda adımızı bilmeyecek.” Bu yüzden, üzerindeki takım elbisenin neden siyah olduğunu da asla öğrenemedi.</span></p>

    <p class="duz" xml:lang="tr"><span class="duz">Ayaklarını, önlerindeki siyah ayakkabılara tane tane gömdü ve uğruna yazmayı öğrendiği mektubu somyanın altından çekip aldı. Ceketinin tek kanadını aralayıp onu da telefonun yanına bıraktı. Dört adım atıp hücresindeki lavabonun üzerindeki aynaya baktı. Kırk yaşındaydı ama her zamankinden güçlü hissetti kendini. Profesyonel bir boksör gibi yumruklarını kaldırıp gardını aldı. OĞUZ ve ATAY’a baka baka gülümsedi. Sonra o gülümseme de silindi ve Derda, yumruklarını indirmeden bekledi. Profesyonel bir boksör heykeli gibi. Dünya üzerindeki bütün rakiplerini nakavt etmek için, ringin ortasında yapayalnız bekleyen bir boksör gibi. Her an aynayı parçalayacakmış gibi. Hatta aynanın arkasındaki ve bütün duvarları parçalayıp cezaevi binasını yıkacakmış gibi...</span></p>

    <p class="duz" xml:lang="tr"><span class="duz">Çözülmesi için, hücre kapısının açılmasını duyması gerekti. Bir de “Haydi bakalım Derda, çıkıyorsun” cümlesini.</span></p>

    <p class="duz" xml:lang="tr"><span class="duz">İki yanında iki gardiyanla, hayattan alındığı yere teslim edilmek üzere koridorlardan geçirilip cezaevinin kapısına kadar getirildi. Gardiyanlar durup Derda’ya baktılar. İçlerinden biri, “Geçmiş olsun” dedi.</span></p>

    <p class="duz" xml:lang="tr"><span class="duz">Derda gülümsedi.</span></p>

    <p class="duz" xml:lang="tr"><span class="duz">“Daha geçmedi. Esas şimdi başlıyor.”</span></p>

    <p class="duz" xml:lang="tr"><span class="duz">Tokalaştılar ve Derda, kapıya dönüp son bir mahkûm nefesi aldı.</span></p>

    <p class="duz" xml:lang="tr"><span class="duz">Yüksekliği dört metreyi, ağırlığı da tonları bulan kapı, sihirli bir duvar gibi sağa doğru kaymaya başladı. Kaydıkça da içeri hayat girdi. Günışığıyla birlikte. Derda o ışığa doğru yürüdü ve iki omuz genişliğinde açılıp durmuş olan kapıdan geçti.</span></p>

    <p class="duz" xml:lang="tr"><span class="duz">Hayatının yolculuğuna çıkmak için ilk adımını atmıştı. İkinci adımında yolu kesildi. Takım elbiseli bir adam tarafından.</span></p>

    <p class="duz" xml:lang="tr"><span class="duz">“Derda Bey, değil mi?”</span></p>

    <p class="duz" xml:lang="tr"><span class="duz">Derda yanıt vermedi. Gözünü kamaştıran günışığına elini siper edip adamın yüzünü görmeye çalıştı. Yeniden konuşan adamın.</span></p>

    <p class="duz" xml:lang="tr"><span class="duz">“Bana biraz zaman ayırırsanız çok sevinirim.”</span></p>

    <p class="duz" xml:lang="tr"><span class="duz">Eli, ceketinin içine doğru kayan adamın bileğini tuttu Derda. O elin neyle döneceğini bilmediğinden. Adam, “Kartımı çıkartacaktım” dedi. Derda parmaklarını gevşetti ve uzanan kartı alırken duydu:</span></p>

    <p class="duz" xml:lang="tr"><span class="duz">“Sefer Baylan, avukatım. Ve sizinle mutlaka görüşmek isteyen bir müvekkilim var.”</span></p>

    <p class="duz" xml:lang="tr"><span class="duz">Derda, duyduğu adı üzerinde okuduğu kartı geri vermek için uzattı.</span></p>

    <p class="duz" xml:lang="tr"><span class="duz">“Sizde kalabilir.”</span></p>

    <p class="duz" xml:lang="tr"><span class="duz">Derda kartı ne yapacağını bilemediği için yere attı. Kartvizit almaya alışık değildi. Avukat, bu hareketi görmezden gelip gülümsedi.</span></p>

    <p class="duz" xml:lang="tr"><span class="duz">“Derda Bey, arabam hemen şurada. Benimle gelirseniz çok sevinirim. Hem fazla uzun sürmez.”</span></p>

    <p class="duz" xml:lang="tr"><span class="duz">Derda, sevgilisinin peşinde çıkmış olduğu yolculukta her şeyi göğüslemeye hazırdı. Dövüşmeye, yaralanmaya hatta ölmeye bile hazırdı. Ama bir avukat beklemiyordu. Hele böylesi bir teklifle karşılaşmayı hiç beklemiyordu. Ne diyeceğini bilemedi, çünkü konuşmayı da hiçbir zaman becerememişti. Sadece bir yolculuğa çıktığını biliyordu.</span></p>

    <p class="duz" xml:lang="tr"><span class="duz">“Gitmem lazım” dedi. “Gitmem gereken bir yer var.”</span></p>

    <p class="duz" xml:lang="tr"><span class="duz">Avukat, “Lütfen” dedi. “Önce sizi müvekkilimle görüştüreyim, sonra nereye isterseniz bırakırım.”</span></p>

    <p class="duz" xml:lang="tr"><span class="duz">Derda daha fazla dinlemek istemedi. Yüzünü güneşe verip ilk adımını atmıştı ki, her şeyi değiştiren cümleyi duydu:</span></p>

    <p class="duz" xml:lang="tr"><span class="duz">“Derda Bey, bakın, konu Oğuz Atay’la ilgili ve çok önemli.”</span></p>

    <p class="duz" xml:lang="tr"><span class="duz">Derda ikinci adımında durdu ve olduğu yerde döndü.</span></p>

    <p class="duz" xml:lang="tr"><span class="duz">“Nerede araban?”</span></p>

    <p class="duz" xml:lang="tr"><span class="duz">Avukat, kendisine yüklenmiş görevin en zor bölümünü hallettiği için o kadar sevinmişti ki içtenlikle gülümsedi ve “Buyurun, hemen şurada” dedi.</span></p>

    <p class="duz-ilk-paragraf" xml:lang="tr"><span class="duz">Bindikleri arabanın geçtiği yollar, bir zamanlar Derda’nın kaldırımlarından koştuğu caddelere döküldü ve saatçi tarafından tutuklandığı üstgeçidin altından geçerken sordu:</span></p>

    <p class="duz" xml:lang="tr"><span class="duz">“Kimmiş bu benimle konuşmak isteyen?”</span></p>

    <p class="duz" xml:lang="tr"><span class="duz">“Her şeyi kendisi anlatsa daha iyi olur, Derda Bey.”</span></p>

    <p class="duz" xml:lang="tr"><span class="duz">“Benim hangi gün çıkacağımı nereden biliyordun?”</span></p>

    <p class="duz" xml:lang="tr"><span class="duz">“Takip ediyorduk efendim. Ayrıca, koşullu salıverilmenize de çok sevindik.”</span></p>

    <p class="duz" xml:lang="tr"><span class="duz">“Neden?”</span></p>

    <p class="duz" xml:lang="tr"><span class="duz">Avukat ne diyeceğini bilemeyen birçok insan gibi konuyu değiştirdi.</span></p>

    <p class="duz" xml:lang="tr"><span class="duz">“Şu trafiği de atlatsak, sonrası kolay.”</span></p>

    <p class="duz" xml:lang="tr"><span class="duz">“Nereye gidiyoruz?”</span></p>

    <p class="duz" xml:lang="tr"><span class="duz">“Az kaldı, Derda Bey. Kusura bakmayın, sormayı unuttum. Sigara kullanıyor muydunuz?”</span></p>

    <p class="duz" xml:lang="tr"><span class="duz">Sefer iyi bir savunma avukatıydı. Gençti ve çok fazla deneyimi yoktu ama müvekkillerini savunmak için her türlü fedakârlığa hazırdı. Sırf Derda’nın sorusuna yanıt verip de gerekenden fazlasını anlatmamak için, o güne kadar içinde tek sigara yakılmamış arabasını feda etmişti.</span></p>

    <p class="duz" xml:lang="tr"><span class="duz">Derda, uzatılan sigarayı uzatılan çakmakla yakıp dumanı tavan döşemesine üflerken Abdullah’ı hatırladı. “Yak bir tane!” diyen Apo’yu. Kim bilir neredeydi? Kim bilir, kimleri yalnızken yakalayıp konuşarak, doğduklarına pişman ediyordu? Derda o günleri hatırlayınca gülümsedi. Sefer de, bir an için başını çevirip o gülümsemeyi görünce sordu.</span></p>

    <p class="duz" xml:lang="tr"><span class="duz">“Affedersiniz ama nasıl bir his acaba?”</span></p>

    <p class="duz" xml:lang="tr"><span class="duz">“Ne?” dedi Derda.</span></p>

    <p class="duz" xml:lang="tr"><span class="duz">“Yirmi dört yıl sonra özgürlüğe kavuşmak.”</span></p>

    <p class="duz" xml:lang="tr"><span class="duz">Parmaklarının arasındaki sigaranın yarısı kadar bir nefes çekip konuştu Derda.</span></p>

    <p class="duz" xml:lang="tr"><span class="duz">“Onu başka mahkûmlara soracaksın. Benim zaten gidecek bir yerim yoktu. Onun için beni dışarıda da bıraksan, ben yine öyle gider, yirmi dört yıl bir yerde otururdum.”</span></p>

    <p class="duz" xml:lang="tr"><span class="duz">Sefer duyduğu yanıt üzerine şaşıracaktı ki aklına, Derda’nın ilk sözü geldi.</span></p>

    <p class="duz" xml:lang="tr"><span class="duz">“Ama bir yere gitmeniz gerekiyormuş, öyle demiştiniz.”</span></p>

    <p class="duz" xml:lang="tr"><span class="duz">“Tamam işte” dedi Derda. “Ne zaman ki bir yere gitmem gerekti, o zaman zor geldi cezaevi. Yoksa umurumda değildi.”</span></p>

    <p class="duz" xml:lang="tr"><span class="duz">Sefer, ortalama yetmiş yıl yaşayan bir insanın yirmi dört yılını dört duvar arasında geçirip bunu umursamamasının nasıl bir şey olduğunu düşünürken geniş bir caddeye doğru kırdı direksiyonu. Derda caddeyi derhal tanıdı. Mezarlığa giden caddeye çıkmışlardı. Hiçbir şey değişmemişti. Tabii ki kaldırımlar, asfalt renkleri, duvarlar, binalar ve insanlar değişmişti. Ama öyle bir şey aynı kalmıştı ki, diğerleri yok sayılabilirdi. O da, caddenin mezarlığa gittiğiydi. Sadece mezarlığa. Bu yüzden, “Mezarlığa mı gidiyoruz?” diye sormaktan vazgeçti. Onun yerine bir tabelayı aramak için ön cama eğilip sol kaldırıma doğru baktı. Aradığı tabelada bir zamanlar ÇİVİ yazıyordu. Ama göremedi. Ne mermer atölyelerini ne de birahaneyi. Parmaklarındaki dövmelere bakıp İsa’yı düşündü. Sağ ol, dedi içinden. Her neredeysen, sağ ol...</span></p>

    <p class="duz" xml:lang="tr"><span class="duz">Mezarlık kapısına gelince yavaşladılar ve Yasin’in kulübesini aradı Derda’nın gözleri. Ama boş döndüler arayışlarından, çünkü kulübe yıllar önce yıkılmış ve yerine, dış cephesi tamamen cam olan, iki katlı bir bina inşa edilmişti. Demir parmaklıklı kapı da yoktu artık. Sadece geceleri kapanan. Bir bariyer vardı ve kendiliğinden yükseldi. Ne bir bekçi ne de başka birini gördü Derda. Çocukları nasıl dışarıda tutuyorlar, diye düşündü. Bariyerle olacak iş mi? Bilemezdi. Mezarlığın arka duvarına bitişik gecekondu semtinin tamamen yıkılmış olduğunu tahmin edemezdi. Çünkü o semtteki evlerden birinde yaşarken, Derda’ya orası bir cehennem gibi gelirdi. Ve kimse cehennemi yıkamazdı. En azından, hiçbir insan... Oysa ne o semt kalmıştı ne de mezarlıkta çalışmak için duvarların üstünden atlayacak ya da bariyerin altından geçecek çocuklar. Hepsi okuldaydı artık. Derda’nın bir türlü gidemediği okulda...</span></p>

    <p class="duz" xml:lang="tr"><span class="duz">Bir zamanlar çeşmenin olduğu meydana gelince, avukat arabayı durdurup Derda’ya baktı.</span></p>

    <p class="duz" xml:lang="tr"><span class="duz">“Buradan sonrasını biliyorsunuzdur, herhalde.”</span></p>

    <p class="duz" xml:lang="tr"><span class="duz">Derda kapıyı açıp indi ve çocukluğuna ait ne varsa, gözlerinin önünden geçip gitmesini izledi. Alıp verdiği her nefeste, mezarlıktaki geçmişi vardı. Belki de cezaevinden çıktığından beri ilk kez, aradan geçmiş yirmi dört yılın dokunmadığı bir yer görüyordu. Aynı mezarlar, aynı taşlar, aynı ağaçlar. Belki biraz daha yaşlılar. Derda gibi. Ama hepsi o kadar.</span></p>

    <p class="duz" xml:lang="tr"><span class="duz">“Tanıştığımıza memnun oldum” diye bağırdı avukat arkasından. Ama Derda duymadı. Çevresindeki mezarlarda yatan ölüler kadar iyi tanıdığı mezarlığın içinde yürüdü. O kadar çok duyguyu aynı anda hissediyordu ki başı dönmüştü. Her ne kadar ayakları nereye gideceklerini bilseler de, Derda sarhoş gibiydi. Mezar taşlarına dokuna dokuna, ağaç gölgelerinde dura dura yürüdü.</span></p>

    <p class="duz" xml:lang="tr"><span class="duz">Ve birden, ayakuçları toprağa saplanmış gibi durdu. Çünkü Oğuz Atay’ın mezarının başında bir kadın duruyor ve elinde bir zarf tutuyordu. Beyaz bir zarf...</span></p>
  </div>
</body>
</html>
