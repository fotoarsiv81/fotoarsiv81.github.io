<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derdâ-6.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">Girinti köyünün girişi araba pazarı gibiydi. İlçenin dört bir yanından Şıh Gazi’yi görmeye gelenler köy meydanında toplanmış, yaşlı eli öpüp birbirlerine sigara ikram etmekten konuşmaya fırsat bulamıyorlardı. Altı yaşlarında bir oğlan bağırdı:</span></p>

    <p class="duz" xml:lang="tr"><span class="duz">“Geliyorlar!”</span></p>

    <p class="duz" xml:lang="tr"><span class="duz">Sekiz araba uzunluğunda dört araba girdi köye. Peş peşe durdular. Kalabalık sardı etraflarını. Ayak öpecekler önceden belirlenmişti. Kapıları açanlar da onlar oldu. Hangi arabadaydı Şıh Gazi? Kimin kısmetine düşecekti? Hangi kapının arkasındaydı? Simsiyah camlardan bir halt görünmüyordu ki!</span></p>

    <p class="duz" xml:lang="tr"><span class="duz">Ne zaman ki “Allah!” diye bağıran Ebcet’i duydular, diğer ayakçılar açtıkları kapıdan inecek olanı unutup kör bir kıskançlıkla sesin geldiği yere baktılar. Seksen bir yaşındaki Şıh Gazi, arabadan inmek için acele etmiyordu. Önce ayaklarını çıkardı. Daha toprağa basmadan Ebcet onları yakaladı ve öptü. Tam olarak neyi öptüğünü göremedi. Biraz cübbe kumaşı, biraz ayakkabı derisi. Başında bir el hissetti. Şıh Gazi’nin eli. Secde etmiş Ebcet’in başı, yaşlı adama baston olmuştu. Yükünü Ebcet’e verip ağır ağır indi arabadan. Ebcet’in işi bitmemişti. Doğrulup ellerine sarıldı. Öpüp alnına koydu. İkisini de. Gözlerinden yaşlar akıyordu. Allah yine kulunu görmüştü! Bütün bakışların üzerinde olduğunu biliyordu. Herkes onun yerinde olmak istiyordu. Bütün Aleyzam aşireti, bütün Hikmet tarikatı, herkes. Yanaklarını kavrayan iki zayıf el başını kaldırdı. Ancak o zaman göz göze geldi Şıh Gazi’yle. Birkaç saniye için. Sonra o eller eğdi Ebcet’in başını ve Şıh Gazi önüne çıkan alna dudaklarını değdirdi. Ebcet’in alnında güller açtı...</span></p>

    <p class="duz-ilk-paragraf" xml:lang="tr"><span class="duz">Gido Ağa altmış bir yaşında, geceleri İran sınırından giren mazottan içinde yüzecek kadar payını alan, Şıh Gazi denilen bunağa kesinlikle güvenmese de yüzüne gülmek zorunda kalan bir aşiret reisiydi. Aleyzam aşireti. Her beş yılda bir, koruculukla teröristçilik arasında gidip gelen, mevsime göre renk veren bir sürü. Başlarında da Gido Ağa diye bir çoban. Genişti evi. On ev kadardı. Her ev gibi bir başköşesi vardı. Ve artık o başköşede, beyaz cübbesi, beyaz sarığıyla uyuklayan Şıh Gazi oturuyordu. İyice yaşlanmıştı. Ne konuşur ne de dinlerdi. Aslında bir sancaktan farkı yoktu. Köy gezilerinde uygun bir yere dikilir ve çevresine çöreklenilirdi. Şıh Gazi kendi rüzgârında dalgalanırken, oğlu Hıdır Arif de tarikat işlerine bakardı.</span></p>

    <p class="duz" xml:lang="tr"><span class="duz">Salonda, ayakta duran tek kişi Tayyar’dı. Et ve kemik yerine kas ve sinirden inşa edilmiş bir judocu. Şıh Gazi’nin arkasında duruyor ve gözleri birer objektif gibi gördüğü her şeyi kaydediyordu. İki metreye yakın bir boy ve yüz kilo. Cübbesine geniş gelen kollar, yüzüne dar düşen bir alın, kırıldığıyla kalmış bir burun ve namlu kalınlığında parmaklar. Ellerini kuşağının altında birleştirmiş, havadaki tozları bile birbirinden ayırmak ister gibi bakıyordu çevresine. Şıh Gazi’nin manevi oğluydu. Yedi yaşından beri yanındaydı. Annesi, babası ve dört ablası, İsrailli bombalar tarafından öldürülmüş bir Filistinliydi. 1967 yılındaki Altı Gün Savaşı’ndan kaçan üç milyon Filistinlinin arasında, Hikmetçilerin ellerinden tutup sınırları geçmiş ve Şıh Gazi’nin huzuruna ermişti. Öyle bir bakmıştı ki yedi yaşındaki siyah gözleriyle, Şıh Gazi, “Ağla!” demişti. “İstediğin kadar ağla yavrum. Çünkü bir daha ağlamayacaksın.”</span></p>

    <p class="duz" xml:lang="tr"><span class="duz">O günden sonra, Tayyar, Şıh Gazi’nin gölgesine girdi ve nefesinin altında büyüdü. Büyüdükçe de, manevi babasının gözü, dili ve yumruğu oldu. Ülkede ayak basmadığı kent, kulağına Şıh Gazi’nin sözünü fısıldamadığı Hikmetçi kalmadı. Emirleri de o taşıdı, ricaları da. Yıllar geçtikçe, daha da çok susan Şıh Gazi’nin hayata gönderdiği elçisi oldu ve bir daha da ağlamadı.</span></p>

    <p class="duz" xml:lang="tr"><span class="duz">Hikmetçilerin bölgedeki diğer tarikatlardan farkı, şıhlarının “yersiz” diye bilinmesiydi. Ne kapılandıkları bir medrese ne de yuvalandıkları bir dergâh vardı. Yersiz Şıh Gazi bir misafir olarak doğmuş ve bir misafir olarak ölecekti. Ne bir evi vardı, ne de bir muhtarlığa kaydı. Bu yüzden her üç ayda bir yer değiştirir, mürit evinden mürit evine geçer, ikramla yaşardı. Hikmetçiliğin temeliydi yersizlik. Hiçbir devlet sınırı gerçek değildi onlara göre. Hatta devlet diye bir şey yoktu. Müminler ve kâfirler vardı. Bu yüzden dağılmışlardı dünyanın dört bir yanına. Yersiz oldukları için. Ama yine de üzerinde Hıdır Arif yazan birkaç tapu vardı tabii. Yersizlik, mülksüzlük anlamına gelmiyordu ki. İstanbul’daydı Hıdır Arif. Bazen de Londra’da. Babasının ölmesini oralarda bekliyordu. Çoğunlukla da İstanbul’daki Çemendağ denilen semtte. İki yüz yirmi altı apartmanın bulunduğu semtteki iki yüz yirmi bir apartman ona aitti. Geriye kalan beş apartman da kaçaktı. En yakın zamanda belediyeye yüklenip onları da yıktıracaktı. Bir de cami vardı Çemendağ’da. Ama Hıdır Arif, caminin Hikmetçilerle birlikte anılmaması için elinden geleni yapardı. O daha çok, bir işadamıydı. Londra’da marketler zinciri olan, Hamburg çevresinde besicilik yapan, İstanbul’da da inşaatçılıkla uğraşan bir işadamı. Meşgul bir işadamı. Bu kadar işinin arasında, babasını gösteri hayvanı gibi köy köy gezdirmek zorunda kalması canını sıkıyordu. Ama müritler de sancağı görmeden uyuyamıyorlardı. Uyku tutmayınca da Hıdır Arif’i arayıp “Son taksiti de yatırdık ama evler hâlâ bitmedi” diye sızlanıyorlardı. Aslında sürekli sızlanıyorlardı. Durmadan. Hemen yanında diz çökmüş Ebcet gibiler çevresinden eksik olmuyordu. Ne istiyordu şimdi bu herif?</span></p>

    <p class="duz" xml:lang="tr"><span class="duz">“Bir kız var. Yeğenim. Daha on birinde. Şöyle münasip...”</span></p>

    <p class="duz" xml:lang="tr"><span class="duz">“Fotoğraf” dedi Hıdır Arif.</span></p>

    <p class="duz" xml:lang="tr"><span class="duz">Derdini anlatmaktan dinlemeyi unutmuş olan Ebcet anlamamıştı.</span></p>

    <p class="duz" xml:lang="tr"><span class="duz">“Buyur?”</span></p>

    <p class="duz" xml:lang="tr"><span class="duz">İç geçirip tekrarladı Hıdır Arif. İşadamı olmak sabır istiyordu.</span></p>

    <p class="duz" xml:lang="tr"><span class="duz">“Fotoğrafını çek, gönder. Bakarız.”</span></p>

    <p class="duz" xml:lang="tr"><span class="duz">“Allah razı olsun. Allah ne muradın varsa...”</span></p>

    <p class="duz" xml:lang="tr"><span class="duz">“Tamam, tamam” dedi Hıdır Arif. Sonra da çevresine baktı. Önce Gido Ağa’nın suratındaki bıçak yarası gibi duran kırışıklara sonra da babasının dudak kenarından sarkan salyasına. Önünde diz çökmüş onlarca erkeğin kulaktan kulağa oynamasını izledi. Kırk dört yaşındaydı. Üç karısı ve sekiz çocuğu vardı. Princeton mezunuydu. Maliye bölümü. Dönmemeye yemin ettiği Amerika’dan on altı yıl önce dönmüştü. Ne için? Girinti adında bir çukurda Gido Ağa denilen başka bir çukurla diz dize oturmak için. Ona göre değildi köyler ve köylüler. Her şeyi Londra’ya taşıyacağım, bir daha da dönmeyeceğim, diye düşündü. Sonra da Londra’daki ofisinin Thames Nehri’ni gören manzarasını hatırladı ve Gido Ağa’da unuttuğu yüzünde bir gülümseme belirdi. Gido, sigaralı eliyle Hıdır Arif’in dizine dostane bir sertlikte vurarak yanıtladı bu gülümsemeyi.</span></p>

    <p class="duz-ilk-paragraf" xml:lang="tr"><span class="duz">Fehime, fotoğrafları çekilen Derdâ’yı alt dudağını dişleyerek izliyordu. Kıskanmaktan yorgun düşmüş, olduğu yerde çöküp avuçlarını yanaklarına yaslamıştı. Bütün hayatı boyunca yapacağı gibi, yine izlemekle yetinmek zorundaydı. İzlemekten delirene kadar izleyecek, delirmekten ölene kadar da delirecekti. Köyün bütün kızları gibi, Fehime de bir çift gözden ibaretti. Doğunca açılan, ölünce kapanan bir çift göz. Ne ağzı bir işe yarayacaktı, ne de ses telleri.</span></p>

    <p class="duz" xml:lang="tr"><span class="duz">Çevrede kimseyi göremeyince “Başını aç” dedi Ebcet. Derdâ siyah örtüsünü çözüp iki ucunu boynunun iki yanından sarkıttı. Siyah örgüsü nadir bir yılan gibi sırtından aşağı kaydı. İlçenin tek beyaz eşya bayisinden makineyi alırken, “Işık lazım, ışıksız olmaz” demişlerdi. Ebcet de donuk bir gökyüzünün altında Derdâ’nın yüzünü ışığa düşürmeye çalışıyordu. Bir yandan da, kızı her kim alacaksa, her şeyi ödeyecek, diye düşünüyordu. Makinenin parasını da verecek, on bir yaşındaki bir kızın başını açtırmanın vebalini de üstlenecek. Sonra da biraz daha para verecek.</span></p>

    <p class="duz" xml:lang="tr"><span class="duz">Hayatında ilk kez fotoğraf çektiren Derdâ ise gülüp gülmeme konusunda tereddüt ediyordu. Aslında gülmek istiyordu. Dayanamadı ve güldü. Ebcet de dayanamadı ve Derdâ’yı tokatladı.</span></p>

    <p class="duz" xml:lang="tr"><span class="duz">“Ulan sen beni zorla günaha mı sokacaksın? Gir içeri!” Ne zamandır beklediği sahne karşısında istemsizce gülmüş olan Fehime’yi de unutmadı. “Sen de gir!”</span></p>

    <p class="duz" xml:lang="tr"><span class="duz">Kızlar birkaç adımda evin kapısında kayboldular. Ebcet de makineyi evirip çevirirken kendi kendine söyleniyordu:</span></p>

    <p class="duz" xml:lang="tr"><span class="duz">“Nasıl kapanıyor lan bu meret?”</span></p>

    <p class="duz" xml:lang="tr"><span class="duz">Resmetmenin günah olduğu yıllar çok gerilerde kalmıştı...</span></p>
  </div>
</body>
</html>
