<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derdâ-30.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">Üç bin poundu, Mitch’in evinde kaldıkları otuz iki gün içinde eritip bir simyacı gibi eroine dönüştürdüler. Otuz iki gün boyunca evde aynı albüm dinlendi:</span> <span class="italik">Off The Bone</span><span class="duz">. Tabii ki The Cramps’e aitti. Özellikle de “The Crusher”</span> <span class="duz">adlı şarkı. Sonra bir sabah, Derdâ CD’yi alıp kırmaya çalıştı. Yapamayınca da camı açıp sokağa fırlattı. Üzerinden bir araba geçmesini bekledi. Bir Volvo geçti ve Derdâ sakinleşip yerine oturdu. Oturur oturmaz da kapı çalındı ve kalkıp açmaya gitti.</span></p>

    <p class="duz" xml:lang="tr"><span class="duz">Gelen Kara T.’ydi. Türkiye’den Londra’ya mancınıkla fırlatılmış iki çocuk İngilizce konuştu. İkisinin de birbirinin Türkçe bildiğinden haberi yoktu. Çünkü konu oraya kadar hiç gelemiyordu. Çünkü konu, eroinin dışına hiç çıkamıyordu. Eroin kalitesi, eroin fiyatları, eroin dağıtımı, eroin hayatı, eroin modası, eroin ölümü ve bir de Kara T.’nin okul hayatı. Yani çevre okullardaki eroin satışı. Ama sanki artık Kara T. başka şeyler de konuşmak istiyordu.</span></p>

    <p class="duz" xml:lang="tr"><span class="duz">“Neden saçlarını kazıtıyorsun?”</span></p>

    <p class="duz" xml:lang="tr"><span class="duz">“Öyle gerekiyor. Peki, sen neden sürekli eşofman giyiyorsun?”</span></p>

    <p class="duz" xml:lang="tr"><span class="duz">“Gerektiğinde koşabilmek için.”</span></p>

    <p class="duz" xml:lang="tr"><span class="duz">Kara T., cebinden çıkardığı esrarı parçalayıp sigara kâğıdındaki tütüne bir baharat gibi döküyordu. Durdu ve güldü.</span></p>

    <p class="duz" xml:lang="tr"><span class="duz">“Aslında biliyor musun? Bir gün bir lokanta açacağım. Şık bir yer. Masalarda beyaz örtüler olacak. Şu garsonların hep yaşlı olduğu lokantalardan biri olacak. Kraliyet ailesinden müşterilerim olacak. Ama bu sadece bir paravan olacak. Çünkü o masalardaki tuzluk ve biberliklerde eroin olacak. Ya da tuzlukta eroin olur, diğerinde de kokain. Öyle bir şey işte... Bazı müşteriler bunu biliyor olacak ve masada tuz olmasına rağmen ‘Tuz var mı?’ diyecekler. Garson da esas tuzluğu getirecek. Sonra da hesabı istediklerinde faturada yazacak: Portakallı ördek 40 pound, şarap 100, tuzluk 1000! Böylece her şey şeffaf olacak, kimse kimseyi kazıklamayacak, anlıyor musun? Hem işi büyütmüş olurum hem de yemek yaparım. Aşçılık okuluna gideceğim, biliyor musun? Bence müthiş bir iş! Yemek yapmak çok güzel!”</span></p>

    <p class="duz" xml:lang="tr"><span class="duz">Hazırladığı sigarayı yakıp ilk nefesini çekti.</span></p>

    <p class="duz" xml:lang="tr"><span class="duz">“Benim için çalışır mısın?”</span></p>

    <p class="duz" xml:lang="tr"><span class="duz">Derdâ, Kara T.’nin uzattığı sigarayı alıp dudaklarının arasına götürürken konuştu.</span></p>

    <p class="duz" xml:lang="tr"><span class="duz">“Yemek yapmaktan nefret ederim.”</span></p>

    <p class="duz" xml:lang="tr"><span class="duz">Kara T. güldü.</span></p>

    <p class="duz" xml:lang="tr"><span class="duz">“Onu demiyorum aptal! Mal satacaksın. Benim için. Daha doğrusu taşıyacaksın. Zaten bu gidişle ya orospu olacaksın ya da geberip gideceksin. En azından düzgün bir işin olur, karşılığında da dozunu alırsın. Ne dersin?”</span></p>

    <p class="duz" xml:lang="tr"><span class="duz">“Stanley...”</span></p>

    <p class="duz" xml:lang="tr"><span class="duz">“Siktir et şu gotik ibneyi. Herif bu dünyaya ölmeye gelmiş gibi. Hiçbir şey umurunda değil... Bu arada, nerelisin sen?”</span></p>

    <p class="duz" xml:lang="tr"><span class="duz">“Bilmiyorum” dedi Derdâ.</span></p>

    <p class="duz" xml:lang="tr"><span class="duz">“Ne demek, bilmiyorum? İnsan nereli olduğunu bilmez mi? Nerede doğdun peki?”</span></p>

    <p class="duz" xml:lang="tr"><span class="duz">“Bir apartmanda.”</span></p>

    <p class="duz" xml:lang="tr"><span class="duz">“Nerede?”</span></p>

    <p class="duz" xml:lang="tr"><span class="duz">“Finsbury Park’ta. On ikinci katta.”</span></p>

    <p class="duz" xml:lang="tr"><span class="duz">“Ben nereliyim, biliyor musun? Türk’üm. Bunun ne demek olduğunu biliyor musun? Önüme kim çıkarsa çıksın, amına koyarım, demek!”</span></p>

    <p class="duz" xml:lang="tr"><span class="duz">“Çok güzel” dedi Derdâ. “Eminim öyledir.”</span></p>

    <p class="duz" xml:lang="tr"><span class="duz">“İnanmadın mı?”</span></p>

    <p class="duz" xml:lang="tr"><span class="duz">Çok pahalı bir cep telefonu çıkardı eşofmanının cebinden ve Derdâ’nın burnuna doğru sallamaya başladı.</span></p>

    <p class="duz" xml:lang="tr"><span class="duz">“Bununla bir numara çeviririm ve yarım saat sonra burası kül olur! Anlıyor musun? Kimse Türklerle uğraşamaz! Hepsini siker atarız! Neyse, evet, ne diyorsun? Mal taşıyacak mısın?”</span></p>

    <p class="duz" xml:lang="tr"><span class="duz">“Ön ödeme yapacak mısın?”</span></p>

    <p class="duz" xml:lang="tr"><span class="duz">“İşten önce salaklaşmanı istemiyorum. Onun için bugün senin deneme günün olsun. Bakalım, ayın elemanı olabilecek misin? Akşama bakarız.”</span></p>

    <p class="duz" xml:lang="tr"><span class="duz">“Türkiye’yi biraz biliyorum” dedi Derdâ. “Neresindensin?”</span></p>

    <p class="duz" xml:lang="tr"><span class="duz">Güldü Kara T.</span></p>

    <p class="duz" xml:lang="tr"><span class="duz">“Söylesem de bilmene imkân yok. O senin tatilde gittiğin yerlere benzemez. Yatırca! Bir şey çağrıştırdı mı? Yok!”</span></p>

    <p class="duz" xml:lang="tr"><span class="duz">Derdâ gülemedi bile.</span></p>

    <p class="duz" xml:lang="tr"><span class="duz">“Buraya ne zaman geldiniz?”</span></p>

    <p class="duz" xml:lang="tr"><span class="duz">“Bir kardeşim vardı. Bir kız. Öldü. Ben daha dokuz yaşındaydım. Sonra da buraya geldik. Zaten bütün Yatırca burada. Bir sürü akrabam var burada. Fighting Wolves’u duydun mu? Hani geçen hafta haberlere çıktılar. Kürt bir çocuğu metroda dövdükleri için. Ama o başlatmış! Yani bizden nefret ediyorlar, anlıyor musun? Yatırcalı’yım, Türk’üm, diyorsun, hemen saldırıyorlar. Kürt’sün sen, diyorlar! Neyse işte, o çetenin hepsi benim akrabam. Aslında annem Kürt galiba. Ya da öyle bir şey. Ne bileyim işte, karışık bir hikâye! Aslında ben Jamaikalı olmak isterdim! Ama bunu sakın kimseye söyleme! Sence de çok havalı değiller mi? Notting Hill’de festivalleri var şimdi. Müthiş herifler bence. Hep sakinler. Ama gerektiğinde de acayip iyi dövüşüyorlar... Evet, ben bir Jamaikalı olmalıydım, amına koyayım! Keşke Yatırca Jamaika’da olsaydı! Keşke!”</span></p>

    <p class="duz" xml:lang="tr"><span class="duz">Kara T.’nin anlattıklarının sadece bir bölümüyle ilgilenmiş olan Derdâ sordu:</span></p>

    <p class="duz" xml:lang="tr"><span class="duz">“Hasta mıydı kız kardeşin?”</span></p>

    <p class="duz" xml:lang="tr"><span class="duz">“Yok, boktan bir kaza olmuş. Okula başladığı gün yataktan düşmüş. Ranzadan... Yani en azından bana öyle söylediler. Öyle çok net hatırlamıyorum. Ama o siktiğimin okulunda düşüp kafasını patlatmış, onu biliyorum! Orospu çocukları! Küçücük bir kıza sahip olamamışlar! Kaç yaşındaydı, biliyor musun?”</span></p>

    <p class="duz" xml:lang="tr"><span class="duz">Kelime, Derdâ’nın karıncalanan dudaklarının arasından bir karınca cesedi gibi çıktı.</span></p>

    <p class="duz" xml:lang="tr"><span class="duz">“Altı...”</span></p>

    <p class="duz" xml:lang="tr"><span class="duz">“Nereden bildin?”</span></p>

    <p class="duz" xml:lang="tr"><span class="duz">“Tahmin...”</span></p>

    <p class="duz" xml:lang="tr"><span class="duz">“Orospu çocukları!” diye sözünü kesti Kara T.</span></p>

    <p class="duz" xml:lang="tr"><span class="duz">O küçük kızın ölümünden hâlâ kendisini sorumlu tutan Derdâ, karşısındaki oğlanın intikam için gönderildiğine emin oldu. Hangi hayalinin gerçek olacağına karar veren her kimse, şimdi de, öldürdüğü kızın ağabeyini çıkarmıştı karşısına. Her şeye boyun eğip itiraf edebilirdi. Ayağa kalkıp, “Ben yatırdım o yatakta kardeşini! Benim yüzümden öldü kardeşin!” diye bağırabilirdi. Ama yapmadı. Çünkü Kara T.’yi karşısına her kim çıkarmışsa biraz geç kalmıştı. Otuz iki gün kadar. Hayatı boyunca işlediği ve işleyeceği bütün suçların intikamı alınmıştı Derdâ’dan. Elli iki çıplak adam tarafından. İntikam alınacak yeri kalmamıştı kızın. Bu yüzden, cezasını çekmiş bir kürek mahkûmu gibi sessiz kaldı. Jean Valjean kadar sessiz bir Cosette...</span></p>

    <p class="duz" xml:lang="tr"><span class="duz">Kara T.’nin eve girmek için üzerinden atlamak zorunda kaldığı kapının önünde, yerde sızmış olan Stanley gözlerini açtı ve bir şeyler geveledi.</span></p>

    <p class="duz" xml:lang="tr"><span class="duz">“Ben gotik değilim. Sadece ibneyim!”</span></p>

    <p class="duz-ilk-paragraf" xml:lang="tr"><span class="duz">Öğleden sonra, elinde bir spor çantasıyla eve dönen Kara T. “Bunu götüreceksin” dedi. Sonra da bir kâğıt uzattı.</span></p>

    <p class="duz" xml:lang="tr"><span class="duz">“Adres de bu. Sana bir zarf verecekler. Açmayacaksın. Çevir o kâğıdı.”</span></p>

    <p class="duz" xml:lang="tr"><span class="duz">Derdâ’nın çevirmesini bekledi.</span></p>

    <p class="duz" xml:lang="tr"><span class="duz">“O zarfı da bu adrese götüreceksin, anladın mı?”</span></p>

    <p class="duz" xml:lang="tr"><span class="duz">Anlamıştı. Kara T., cebinden biraz para çıkarıp Derdâ’ya uzattı.</span></p>

    <p class="duz" xml:lang="tr"><span class="duz">“Taksiyle git.”</span></p>

    <p class="duz" xml:lang="tr"><span class="duz">Sonra da Derdâ’nın kulağına uzanıp Stanley’yi göstererek fısıldadı:</span></p>

    <p class="duz" xml:lang="tr"><span class="duz">“Söyle şu herife, o Jamaika konusunu unutsun. Tabii sen de! Tamam mı?”</span></p>
  </div>
</body>
</html>
