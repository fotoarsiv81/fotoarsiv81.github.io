<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derda--23.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">İsrafil, köpekleri ön bahçedeki kafese kapatmıştı. Silah sesi duyunca deliye döndüklerini iyi biliyordu. Üstelik Derda bir yabancıydı ve bir yabancının elinde tabanca görünce o eli koparmak için eğitilmişlerdi. Aslında bir eli bilekten koparana kadar ısırmayı öğrenmenin sadece eğitimle de ilgisi yoktu. Sahiplerinin sürdürdüğü hayata ayak uydurmuşlardı, hepsi bu. Benzerleri körlere kılavuzluk ederken, onlar göz çıkarmak için yanıp tutuşuyordu. Dünya üzerindeki yüz binlerce çocuk askerden farksız olarak, ön bahçedeki köpekler de seçmemişti hayatlarını. Sadece, içine doğdukları vahşetten daha vahşi olmak zorunda kalmışlardı. Boyları tüfekleri kadar olan çocuk askerlerle, dünyanın bütün bahçelerindeki bütün saldırı köpeklerinin arasındaki tek fark, aldıkları ödüllerdi. Aslında ödülleri de aynıydı. Ancak birine pişmiş, diğerine çiğ veriliyordu. Çocuklar çiğ et yiyemiyordu. Yiyebilselerdi, düşman çocuk askerlerin cesetlerini yerlerdi. Ve çok daha ucuza gelirlerdi!</span></p>

    <p class="duz" xml:lang="tr"><span class="duz">Köpeklerin havlamalarını duymazdan gele gele, arka bahçeye geçtiler. İki yaşlı çınarın arasındaki, elli küreklik kum tepesine doğru yürüyüp beş adım mesafesinde durdular. Tayyar, cebinden çıkardığı mermileri tabancanın topundaki yuvalara yerleştirdi ve namlusundan tutup Derda’ya uzattı. İsrafil de iki adım uzakta, ağzındaki sigarayı rüzgâra rağmen yakmaya çalışıyordu. Kabzasından kavradığı tabancaya bakan Derda, Tayyar’ın sesini duydu.</span></p>

    <p class="duz" xml:lang="tr"><span class="duz">“Şimdi, at bakalım şu kum tepesine. Elinin ayarını bir görelim.”</span></p>

    <p class="duz" xml:lang="tr"><span class="duz">Sonra da Tayyar’ın, İsrafil’in yanına doğru iki adım attığını gördü. Böylece ikisi de arkasında kalmış oldu. Kum tepesine dönüp baktı. Aralarında kimse kalmamıştı.</span></p>

    <p class="duz" xml:lang="tr"><span class="duz">“Rahat ol” dedi Tayyar. “Bükme kolunu. Tetiği çekmeden önce de nefesini tut, anladın mı?”</span></p>

    <p class="duz" xml:lang="tr"><span class="duz">Derda sessiz kalınca, bir daha sordu:</span></p>

    <p class="duz" xml:lang="tr"><span class="duz">“Duydun mu?”</span></p>

    <p class="duz" xml:lang="tr"><span class="duz">“Duydum” dedi Derda ve yavaşça kaldırdı kolunu. Kum tepesine doğru uzattı tabancayı.</span></p>

    <p class="duz" xml:lang="tr"><span class="duz">“Bir adım öne git” dedi Tayyar. “Hanif’le de aranda bu kadar mesafe olacak.”</span></p>

    <p class="duz" xml:lang="tr"><span class="duz">Derda, söyleneni yaptı ve derin mi derin bir nefes alıp içinde tuttu. Korkuyordu. Tereddüt ettiğini gören Tayyar bağırdı:</span></p>

    <p class="duz" xml:lang="tr"><span class="duz">“Korkma, ateş et!”</span></p>

    <p class="duz" xml:lang="tr"><span class="duz">Derda olduğu yerde dönüp tetiği çekti. Ne indirdi kolunu, ne de büktü. Üç mermi Tayyar’ın göğsünde toplandı, iki mermi de, kaçmaya çalışan İsrafil’in iki kürek kemiğinin arasında. Sonuncusu da bağ evinin arka duvarına saplandı.</span></p>

    <p class="duz" xml:lang="tr"><span class="duz">Kıstığı gözlerini olabildiğince açtığında iki adamın da toprakta iki tümsek gibi yattığını gördü. Görür görmez de indirdi gözkapaklarını. Tayyar’dan ya da İsrafil’den bir ses bekledi. Ama bağ evinin bahçesi bir bağ kadar sessizdi. Köpekler bile susmuştu.</span></p>

    <p class="duz" xml:lang="tr"><span class="duz">Derda, başını kaldırıp tuttuğu nefesi verdi. Gökyüzüne doğru. Bir yağmur damlası düştü sol yanağına. Biri de alnına geldi. “Rahat ol” demişti Tayyar. Dediği oldu. Yıllar sonra Derda, ilk kez rahat bir nefes alıp verdi. Korku boğazını yakmadan. İki cesedin iki adım uzağında ve toy bir yağmurun altında.</span></p>

    <p class="duz" xml:lang="tr"><span class="duz">Önce tabancayı soktu beline. Sonra eldivenlerini çıkarıp attı yere. OĞUZ ve ATAY’ı gökyüzüne doğru kaldırdı. Görmeyen kalmasın diye!</span></p>

    <p class="duz" xml:lang="tr"><span class="duz">Köpekler, sahipsiz kaldıklarını hissetmiş olacaklar ki, havlayarak ağlamaya başladılar. Ve gözlerini kan bürüdü. Çünkü çocuk askerler gibi, onların da gözyaşı yoktu.</span></p>
  </div>
</body>
</html>
