<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derda--11.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">“Bu hep böyle mi?”</span></p>

    <p class="duz" xml:lang="tr"><span class="duz">“Ne?” diye sordu Saruhan.</span></p>

    <p class="duz" xml:lang="tr"><span class="duz">Derda, on adım mesafedeki çalar saat tezgâhına bakıyordu. Daha doğrusu gözleriyle duyuyordu. En az yirmi çalar saatin, düzensiz biçimde kurulduğu için havada tek boşluk bırakmadan öten dijital alarmlarını. Başlarındaki adamsa kulakları yokmuş gibi elindeki gazeteyi okuyordu. Sanki o saatlerle aynı yer ve zamanda değilmiş gibi.</span></p>

    <p class="duz" xml:lang="tr"><span class="duz">Derda’nın baktığı yeri gören Saruhan, “O mu? O deli o!” dedi. “Kaç kere boğaz boğaza geldik, bir bok olduğu yok! Herif hasta! Manyak gibi kuruyor o saatleri sonra da sabahtan akşama kadar duruyor öyle!”</span></p>

    <p class="duz" xml:lang="tr"><span class="duz">“Sen nasıl dayanıyorsun?”</span></p>

    <p class="duz" xml:lang="tr"><span class="duz">Güldü Saruhan. Montunun cebinden sarkan iki kulaklığı gösterdi.</span></p>

    <p class="duz" xml:lang="tr"><span class="duz">“Bunlarla. Müzik dinliyorum... Pilleri de bitmiyor ki anasını satayım! Vallahi, alacağım olsa yaklaşıp da kaç para diye sormam! Zaten bir şey sattığı da yok.”</span></p>

    <p class="duz" xml:lang="tr"><span class="duz">Saat tezgâhının başındaki adam, elindeki gazetenin sayfasını çevirirken, üzerindeki bakışları hissetti ve Saruhan’a doğru başını salladı. Saruhan gülerek, “Yok bir şey, yok!” dedi. “Saatler de ne güzel çalıyor, diyorduk.” Sonra Derda’ya döndü.</span></p>

    <p class="duz" xml:lang="tr"><span class="duz">“Abdullah’ın ne işi varmış?”</span></p>

    <p class="duz" xml:lang="tr"><span class="duz">“Tahsilata gidecekmiş. Sen bekle, dedi. Bakalım, ne zaman gelecek?”</span></p>

    <p class="duz" xml:lang="tr"><span class="duz">“O da ayrı bir deli! Bir şey diyeyim mi Derda, aslında herkes deli! Bak, mesela, şu iş! Yapılacak iş mi lan bu? Ama ne yapacaksın? Mecbur, duruyoruz burada. Üç kuruş kazanacağız diye, yağmurda çamurda dona dona duruyoruz.”</span></p>

    <p class="duz" xml:lang="tr"><span class="duz">“Bir şey soracağım” dedi Derda. “Niye yasak bunları satmak?”</span></p>

    <p class="duz" xml:lang="tr"><span class="duz">“Uzun hikâye” dedi Saruhan. “Siktir et! Var mı istediğin bir tane? Vereyim sana, oku.”</span></p>

    <p class="duz" xml:lang="tr"><span class="duz">“Yok, sağ ol.” Okuyamadığını söylemeye utanmıştı.</span></p>

    <p class="duz" xml:lang="tr"><span class="duz">“Al lan bir tane. Benden!”</span></p>

    <p class="duz" xml:lang="tr"><span class="duz">Tezgâha eğilen Saruhan, kalın bir kitapla döndü.</span></p>

    <p class="duz" xml:lang="tr"><span class="duz">“Al bunu. Zaten satmıyor. Sen de boşuna taşıyorsun sırtında. Ben seçsem kitapları! Hangilerini basacaklarına ben karar versem, çoktan köşe olmuştum ama! Gidip saçma sapan ne varsa onu basıyorlar. Tamam, bazıları iyi gidiyor. Ama bu mesela, ayda bir tane satarsan ne âlâ! Bir de külçe gibi, amına koyayım! Şuna bak!”</span></p>

    <p class="duz" xml:lang="tr"><span class="duz">İstemeden de olsa, Derda, uzatılan kitabı aldı. Ama başını indirip de bakamadı. Çünkü Saruhan, üzerinde yazanlarla ilgili bir şey derse, okuyamadığı ortaya çıkabilirdi. Konuyu değiştirmek için, “Kaç para bu?” diye sordu. O sırada ceplerini karıştıran Saruhan, “Dur, şu deliden bir ateş isteyim” deyip saatçiye doğru yürüdü. Yalnız kalan Derda, elindeki kitabın kapağına baktı ve dondu.</span></p>

    <p class="duz" xml:lang="tr"><span class="duz">Çünkü dünya üzerinde tanıyabildiği, nadir iki kelimeyle göz göze gelmişti. Çünkü o kelimelerin kazınmış olduğu mermer taşın önünde beş yıl boyunca diz çökmüştü. Çünkü o kelimeler, Derda’nın zihnine birer dövme gibi işlenmiş iki resimdi. Her kıvrımını ezbere bildiği iki resim. Harflerle değil, çentiklerle dövülmüştü belleğine. Bu yüzden sesleri yoktu. Nasıl okunduklarını bilmediğinden. Hiç de merak etmemişti. Aklına bile gelmemişti. İnsan, sadece çağırabileceklerinin adını öğrenirdi. Ve kimse bir mezar taşını çağırmazdı. Oysa artık, bir kitabın kapağındaydı o iki kelime. Derda’nın iki gözüyle göz göze...</span></p>

    <p class="duz" xml:lang="tr"><span class="duz">“Ne oldu, alıyor musun?” sorusunu duyana kadar çözülemedi. Sonra başını kaldırıp Saruhan’a baktı ve konuştu.</span></p>

    <p class="duz" xml:lang="tr"><span class="duz">“Bana okumayı öğret!”</span></p>

    <p class="duz-ilk-paragraf" xml:lang="tr"><span class="duz">Bir sonraki sabah, elinde kitapla geldi mezarın başına.</span></p>

    <p class="duz" xml:lang="tr"><span class="duz">“Bak” dedi. “Seni buldum. Neymiş adın, biliyor musun?”</span></p>

    <p class="duz" xml:lang="tr"><span class="duz">Güldü. Kitabın kapağındaki ilk kelimenin üzerinden işaret parmağıyla geçerek, “Oğuz...” dedi. Sonra da ikinci kelimeye dokundu.</span></p>

    <p class="duz" xml:lang="tr"><span class="duz">“Atay... Oğuz Atay...”</span></p>

    <p class="duz-ilk-paragraf" xml:lang="tr"><span class="duz">İşten sonra, üst geçidin yakınındaki bir kahvehanede çalışıyorlardı. Son koliyi de depoya teslim edince, Abdullah’ın eve dönüş yolunda önünden geçtiği durakta iniyor ve bütün otobüslerin üst geçidin altından gittiğini bilmenin rahatlığıyla ilk gelene biniyordu. Tabii ki Saruhan dersleri bedavaya vermiyordu. Derda’nın maaşının beşte birine anlaşmışlardı. Bu da ayın beş günü aç yatmasına neden oluyordu ama Derda’nın umurunda değildi. Ne açlık ne de Saruhan’ın okumayı öğretme konusundaki yeteneksizliği.</span></p>

    <p class="duz" xml:lang="tr"><span class="duz">“Önce” demişti Derda, Saruhan’a, “bana bu kitabın adını söyle.”</span></p>

    <p class="duz" xml:lang="tr"><span class="duz">“</span><span class="italik">Tutunamayanlar</span><span class="duz">.”</span></p>

    <p class="duz" xml:lang="tr"><span class="duz">Sonra da hayaller kurmuştu, Derda.</span> <span class="italik">Tutunamayanlar</span> <span class="duz">üzerine. Kim bilir, diyordu içinden, neler yazıyor bu sayfalarda? Başparmağından kurtulup serbest kalan yüzlerce bükülmüş sayfanın bir film şeridi gibi önünden geçip gitmesini izliyordu. Bazen de yüzüne yakın tutup, sayfaların rüzgârını hissediyordu. O rüzgârda da gözlerini kapatıp,</span> <span class="italik">Tutunamayanlar</span> <span class="duz">rüyaları görüyordu.</span></p>

    <p class="duz" xml:lang="tr"><span class="duz">Saruhan, “Oğlum, bu hayvan gibi kitapla ne yapacaksın? Daha adını yazamıyorsun” dedikçe gülüyordu Derda. “Boş ver sen” diyordu. Sonra da, kahvehanenin en dip masasına yerleşip o güne kadar anlamsız şekiller olarak algıladığı harfleri ezberlemeye çalışıyordu. Saruhan’la pazarlıklarında, içilecek çayların sayısı da belirlenmişti. Beş çaydan sonrasını Saruhan cebinden ödeyecekti. Ama o da altıncıyı asla içmiyordu.</span></p>

    <p class="duz" xml:lang="tr"><span class="duz">Derda, sabahları, mezarlıktaki mermer levhaları okuyarak alıştırmalar yapıyordu. O güne kadar sadece taş ve toprak olarak gördüğü ölülerin adlarını öğrendikçe hayatları hakkında hayaller kurarken buluyordu kendini. Sayıları da öğreniyordu. Doğum ve ölüm tarihleri arasındaki tirelere bakıp elli yıllık hayatların tek bir çizgiyle özetlenmesine şaşırıyordu. Sanki her adını okuduğu ölü, bir an için de olsa canlanıyormuş gibi hissediyordu.</span></p>

    <p class="duz" xml:lang="tr"><span class="duz">Akşamları eve dönünce de Saruhan’ın verdiği resimli kitapları okuyordu. Her ne kadar</span> <span class="italik">Tutunamayanlar</span><span class="duz">’a başlamak için yanıp tutuşsa da, kendine ve Saruhan’a bir söz vermişti. Yanlışsız okuyabildiği güne kadar kitaba dokunmayacaktı. Aslında Saruhan’ın bu konuda ısrar etmiş olmasının tek nedeni, öğretmekteki yeteneksizliğinin ortaya çıkmasını engellemekti. Derda öğretmeninin yetersizliğini fark ederse derslerden vazgeçer diye korkuyordu.</span></p>

    <p class="duz" xml:lang="tr"><span class="duz">Sonuçta öğretmenlikteki başarısızlığı Saruhan’a daha da çok para kazandırdı. İki ay içinde gelmesi gereken noktaya beş ay içinde ulaşabilen Derda, eksikliğin kendinde olduğuna inanmış ve yedi yaşında okumayı öğrenmiş bütün çocukları birer dâhi olarak görmeye başlamıştı.</span></p>

    <p class="duz" xml:lang="tr"><span class="duz">Okumada katettiği bütün gelişmelerden Oğuz Atay’ı haberdar ediyor ve her sabah, başucunda, çocuklar için yazılmış hikâyelerden bölümler okuyordu. Papatya mevsimi çoktan sona ermiş, menekşeler açmıştı mezarda.</span></p>

    <p class="duz" xml:lang="tr"><span class="duz">Caddelerdeki bütün tabelaları okuyarak yürüdüğü akşamlarda, kendini dünyanın sahibi gibi hisseden Derda, harflerden dokunmuş bir halının üzerinde uçarak geliyordu evine. Öğrenmeye susamış ağzı rüzgârdan kurumuş biçimde.</span></p>

    <p class="duz-ilk-paragraf" xml:lang="tr"><span class="duz">Sonra bir akşam, Saruhan, istemeye istemeye, “Tamam” dedi. Son satırını da eksiksiz okuduğu çocuk kitabını kapatan Derda’ya bakarak.</span></p>

    <p class="duz" xml:lang="tr"><span class="duz">“Okuyorsun işte.”</span></p>

    <p class="duz" xml:lang="tr"><span class="duz">Evet, okuyordu Derda. Ama sadece okuyordu. Becerilmesi neredeyse imkânsız bir şeyi gerçekleştirmiş olan Saruhan, Derda’ya sadece okumayı öğretmişti. Harfleri ve heceleri gözleriyle ezberlemiş olan Derda, eline bir kez bile kalem almamıştı. Çünkü Saruhan’ın kendince bir hesabı vardı. Yazmayı öğretmek için de başka bir anlaşma yapmak gibi. Daha çok para kazanmak gibi. Aslında bu iştahı zaman içinde açılmıştı Saruhan’ın. Öğretmekteki başarısızlığını ve Derda’ya harfleri yazdırmayı unutmuş olduğunu fark ettikçe... Artık zamanı gelmişti. Sorabilirdi:</span></p>

    <p class="duz" xml:lang="tr"><span class="duz">“Peki yazmayı? Yazmayı da öğrenmek ister misin?”</span></p>

    <p class="duz" xml:lang="tr"><span class="duz">Derda güldü.</span></p>

    <p class="duz" xml:lang="tr"><span class="duz">“Ne yapayım ben yazmayı? Ne yazacağım ki yazmayı öğreneyim?”</span></p>

    <p class="duz" xml:lang="tr"><span class="duz">“Amına koyayım” demişti Saruhan içinden. Dışından da, “Baksana, bir çay ver buraya!”</span></p>

    <p class="duz" xml:lang="tr"><span class="duz">İlk kez altıncıyı içiyordu. Ne de olsa biten, son dersti.</span></p>
  </div>
</body>
</html>
