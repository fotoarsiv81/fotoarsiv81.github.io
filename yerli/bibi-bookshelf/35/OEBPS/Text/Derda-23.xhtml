<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derdâ-23.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">İki katlı evin, özenle düzenlenmiş, kırmızı güllerin beyazlarla karıştığı bahçesinden geçip yeşil, ahşap kapısından girdiler. Eve gelmek için sadece birkaç yüz metre yürümüşlerdi ama Derdâ, yanından geçen her insanın saçlarına baktığını düşünmüştü. Hatta bir ara Steven’a olan nefretini unutup sokaktakilerin gözlerini çıkarmayı hayal etmişti.</span></p>

    <p class="duz" xml:lang="tr"><span class="duz">Ev, içinde çok mutlu bir aile yaşıyormuş gibi, klasik ve rahat biçimde döşenmişti. Titizce temiz tutulduğu belliydi. Steven, döşemesinde bahçedeki güllerin benzerleri duran bir kanepeyi gösterip “Lütfen oturun” dedi. Derdâ yanındaki koltuğu tercih etti. Kanepeye geçerse Steven’ın da yanına oturacağını düşünmüştü. Oysa onun başka planları vardı. DVD’sini ve televizyonunu çalıştırmak ve Derdâ’nın filmlerinden birini Derdâ’yla birlikte izlemek gibi.</span></p>

    <p class="duz" xml:lang="tr"><span class="duz">Elindeki kumandanın birkaç düğmesine bastıktan sonra, koltuğun ucunda oturan Derdâ’ya, “Lütfen rahat olun” dedi. “Onu da bırakabilirsiniz artık” diye ekledi. Derdâ’nın sıkıca tuttuğu torbayı göstererek. Kız, torbayı yere bıraktı ve aniden televizyonda beliren kendisine baktı. Hiçbir şey hissetmedi.</span></p>

    <p class="duz" xml:lang="tr"><span class="duz">Görüntüler sertleşti ve Derdâ, ayakta kalmış olan Steven’a çevirdi bakışlarını. Görebildiği kadarıyla, yüzü sahnelerle birlikte biçim değiştiriyordu. Ekşiyor, yayılıyor, açılan ağzıyla daralıyor ve aralara tek heceli gülüşler sıkışıyordu. Stanley ya da Mitch’den farklıydı, yaşlı adam. Derdâ’nın o an verdiği karara göre, Steven, en az Rahime kadar deliydi. Yeniden televizyona baktığında, ekrandaki Derdâ’nın da gözlerini kendisine diktiğini ve hareket etmediğini gördü. Görüntüyü dondurmuş olan Steven, kumandayı kanepeye koyup gülümseyerek sordu:</span></p>

    <p class="duz" xml:lang="tr"><span class="duz">“Bu üzerinizdekinden bulabilir miyim? Ne diyordunuz siz?”</span></p>

    <p class="duz" xml:lang="tr"><span class="duz">“Çarşaf” dedi Derdâ.</span></p>

    <p class="duz" xml:lang="tr"><span class="duz">El parmaklarını şıklatıp, ayak parmaklarının üzerinde yükselip alçaldı.</span></p>

    <p class="duz" xml:lang="tr"><span class="duz">“Evet!” diye bağırdı. “Çarşaf! Nereden bulabilirim?”</span></p>

    <p class="duz" xml:lang="tr"><span class="duz">Derdâ, o kadar umursamıyordu ki olan biteni, Dr. Mar-tens’lerinin sol tekiyle itti yerdeki torbayı.</span></p>

    <p class="duz" xml:lang="tr"><span class="duz">“Burada var.”</span></p>

    <p class="duz" xml:lang="tr"><span class="duz">Büyümesini durduran garip bir hastalığa yakalanmış, çocuk görünümlü altmış yaşındaki bir adama benzeyen Steven “Öyle mi?” diyerek torbaya saldıracaktı ki, son anda durup Derdâ’ya baktı.</span></p>

    <p class="duz" xml:lang="tr"><span class="duz">“Bakabilir miyim?”</span></p>

    <p class="duz" xml:lang="tr"><span class="duz">Derdâ sessiz kaldı ve Steven kraliyet ailesinin kutsal emanetlerinden bir parçaya dokunuyormuş gibi aşırı bir nezaketle torbadaki çarşafı çıkardı. İki eliyle kaldırıp pencereden gelen ışığa tuttu.</span></p>

    <p class="duz" xml:lang="tr"><span class="duz">“Mükemmel!” dedi İngilizce. Türkçe devam etti.</span></p>

    <p class="duz" xml:lang="tr"><span class="duz">“Nasıl giyiliyor?”</span></p>

    <p class="duz-ilk-paragraf" xml:lang="tr"><span class="duz">Dört saat sonra, salondaki kanepenin hemen arkasında duran yemek masasında, çarşafa bürünmüş olan Steven ve Derdâ makarna yiyorlardı. Ağzındaki lokmayı çiğneyen Derdâ, aynı anda konuşmakta bir sakınca görmedi.</span></p>

    <p class="duz" xml:lang="tr"><span class="duz">“Şimdi yüzün açık. Yemek yiyorsun. Ama sonra o da kapanacak. Sadece gözlerin görünecek.”</span></p>

    <p class="duz" xml:lang="tr"><span class="duz">“Evet” dedi Steven, fısıldar gibi.</span></p>

    <p class="duz" xml:lang="tr"><span class="duz">“Ben sana izin vermedikçe konuşmayacaksın” diye bağırdı Derdâ. Son filminden çaldığı bir replikti. Steven tam “Peki” diyecekti ki, eliyle ağzını kapadı. Sonra da gözlerini yuvalarında çevirip mahcup biçimde gülümsedi. Bir Osmanlı kadını edasıyla...</span></p>

    <p class="duz" xml:lang="tr"><span class="duz">“Bu gece burada kalacağım” dedi Derdâ.</span></p>

    <p class="duz" xml:lang="tr"><span class="duz">Başını salladı Steven. Olur, anlamında. Defalarca.</span></p>

    <p class="duz" xml:lang="tr"><span class="duz">“Belki yarın da kalırım” diye devam etti Derdâ.</span></p>

    <p class="duz" xml:lang="tr"><span class="duz">Başını sallamaya devam eden Steven’ı gördükçe cüreti artıyordu Derdâ’nın.</span></p>

    <p class="duz" xml:lang="tr"><span class="duz">“Belki de hiç gitmem! Sen de bana İngilizce öğretirsin. Hatta hemen başlayalım. Yeter, çok yedin. Kalk, tabakları kaldır!” dedi son olarak.</span></p>

    <p class="duz" xml:lang="tr"><span class="duz">Steven hızlı hareketlerle sofrayı toplarken, Derdâ evi incelemeye kaldığı yerden devam etti. Ceviz ağacından yapılmış ve İstanbul’dan alındığı belli olan, üzerinde ay yıldızlı kabartmalar bulunan vitrinin önünde durdu. Kristal viski takımlarının ve çeşitli ülkelerden alınmış hatıra tabaklarının arasında bir paket kısa Camel gördü. Steven’ın bırakmak için büyük bir savaş verdiği ve paketini de bir savaş esiri gibi sakladığı kısa Camel. Derdâ vitrini açıp paketi aldı. İçinden bir sigara çekip “Rahime!” diye bağırdı. Birkaç saat önce, bu adı duyduğu anda âşık olan Steven, artık bir Rahime’ydi. Derdâ, senaryolarını Mitch’in yazdığı filmlerden çok şey öğrenmişti. Kişinin benliğini kırmanın birinci şartı, sopalarla dövmek değil, sahip olduğu adı reddetmekti. Sonra da yeni bir ad koymak. Sahip, ad koyandı. Evcil hayvanına ad veren bir çocuk ya da sırf kendilerine göre doğuda diye koca bir coğrafyaya Doğu diyen ve bu adı orada yaşayanlara da kabul ettirmiş olan Amerikalı ve Avrupalılar gibi!</span></p>

    <p class="duz" xml:lang="tr"><span class="duz">Üzerindeki çarşafın eteklerini tuta tuta yanına koşan Steven’a, “Bir çakmak getir” dedi. Steven aynı hızla mutfağa gitti ve bir kibrit kutusuyla döndü. Elindeki sigarayı dudaklarına yerleştirmiş olan Derdâ, heyecandan elleri titrediği için ilk iki kibriti kıran, ancak üçüncüsünde sigarayı yakmayı başaran Steven’ı izledi. Kimse Derdâ gibi sigaraya başlamamıştı!</span></p>

    <p class="duz" xml:lang="tr"><span class="duz">Çektiği ilk nefesten sonra iki kez öksürdü. İkinci nefesten sonra da bir kez. Bir daha da öksürmedi. Vitrinin iç kısmı aynayla kaplıydı ve Derdâ’nın gözleri, yosuna takılmış olta iğnesi gibi saçlarına takıldı. Bir türlü çekemedi... Baktı... Baktı... Baktı... Elindeki sigarayı, üzerinde yel değirmenleri olan ve Amsterdam yazan tabakta söndürüp hızlı adımlarla mutfağa yürüdü.</span></p>
  </div>
</body>
</html>
