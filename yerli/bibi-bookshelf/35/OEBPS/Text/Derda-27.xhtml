<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derdâ-27.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">Akşam yemeği için sofranın etrafında bir araya gelmişlerdi. Steven gülümseyerek, oğluna ve artık neyi olduğunu bilmediği Derdâ’ya bakıyordu. İkisinin de yüzü tamamen solmuştu. Şimdi gerçekten de, yüzyıllar önce birtakım yerlilerin, gördükleri ilk Avrupalıya koydukları hastalık teşhisinde söyledikleri gibi, soluk benizliydiler. Bir zamanlar genç kızın sırtındaki mor gözler şimdi burnunun iki yanına taşınmış ve açılmakta güçlük çekiyorlardı. Steven, makarna servisini bitirdi ve sandalyesine oturduğu anda bağırarak konuştu.</span></p>

    <p class="duz" xml:lang="tr"><span class="duz">“Aklıma bir şey geldi!”</span></p>

    <p class="duz" xml:lang="tr"><span class="duz">Sesten rahatsız olan diğerleri göz ucuyla Steven’a baktılar.</span></p>

    <p class="duz" xml:lang="tr"><span class="duz">“Markalı çarşaflar üretilse! Tabii böyle simsiyah olacak yine. Bu üzerimdeki gibi olacak ama göğsünde markası yazacak. Mesela Steven’s... Ya da...”</span></p>

    <p class="duz" xml:lang="tr"><span class="duz">Steven tavana bakarak düşünmeye devam ederken Stanley ve Derdâ konunun kendileriyle hiçbir ilgisini olmadığını anlayıp tabaklarına dönmüşlerdi. Ama ikisinin de iştahı yoktu. Ellerindeki çatalı makarnayla oynamak için kullanıyorlardı.</span></p>

    <p class="duz" xml:lang="tr"><span class="duz">“Bir logo da olabilir, değil mi? Keşke Lacoste’un çarşafları olsaymış, değil mi? Ne güzel olurdu, burada timsah dururdu. Ya da Fred Perry’nin!”</span></p>

    <p class="duz" xml:lang="tr"><span class="duz">Bir süre daha sustu ve Steven yeniden konuştu:</span></p>

    <p class="duz" xml:lang="tr"><span class="duz">“Size önemli bir şey söyleyeceğim. Bana bakar mısınız lütfen?”</span></p>

    <p class="duz" xml:lang="tr"><span class="duz">Zorlukla kaldırdılar başlarını.</span></p>

    <p class="duz" xml:lang="tr"><span class="duz">“Ameliyat olacağım.”</span></p>

    <p class="duz" xml:lang="tr"><span class="duz">“Hasta mısın?” diye sordu Derdâ.</span></p>

    <p class="duz" xml:lang="tr"><span class="duz">“Hayır!” deyip kahkaha attı Steven. “Tabii ki değilim. Aslında evet, öyleyim. Hasta sayılırım. Erkeğim. Ve bundan kurtulmak istiyorum. Bir kadın olacağım!”</span></p>

    <p class="duz" xml:lang="tr"><span class="duz">Bu kez Stanley konuştu. Derhal. Hiç sektirmeden.</span></p>

    <p class="duz" xml:lang="tr"><span class="duz">“O kadar paran var mı?”</span></p>

    <p class="duz" xml:lang="tr"><span class="duz">“Tabii ki” dedi Steven. “Sen beni ne sandın? Hayatım boyunca çalıştım ben. Senin gibi oturup ölmeyi beklemedim! Biraz daha makarna?”</span></p>

    <p class="duz" xml:lang="tr"><span class="duz">Oysa herkesin tabağı doluydu. Ama önemli olan bu değildi. Önemli olan, Steven’ın doğruyu söyleyip söylemediğiydi. Gerçekten de parası var mıydı?</span></p>

    <p class="duz" xml:lang="tr"><span class="duz">“O parayı bana vereceksin!” dedi Stanley. Birden. Hatta ayağa kalkıp bağırarak.</span></p>

    <p class="duz" xml:lang="tr"><span class="duz">Steven bir kahkaha daha attı.</span></p>

    <p class="duz" xml:lang="tr"><span class="duz">“Hayır beyefendi, size hiçbir şey vermeyeceğim!”</span></p>

    <p class="duz" xml:lang="tr"><span class="duz">Stanley, babasının çarşaflı boynunu yakalayıp bedeninin kalanını da oturduğu sandalyeyle birlikte yere devirdi. Steven’ın düşüşü çok şiddetli olmuştu. Havaya kalkan ayakları masanın altına vurmuş ve tabaklardan ikisi yere düşmüştü. Uyuklamakta olan Derdâ, ancak gürültüyü ve titreşimi hissettiğinde anlamıştı ne olduğunu. Normalde kalp krizinden ya da başını vurduğu için beyin kanamasından ölmesi gerekiyordu Steven’ın, ama o kahkaha atmaya devam ediyordu. Bir de öksürmeye. Oğluysa, babasının yanında diz çökmüş, eli boğazında, bağırıyordu:</span></p>

    <p class="duz" xml:lang="tr"><span class="duz">“Gebertirim seni! O parayı bana vereceksin! Öldürürüm seni! Baba, yalvarıyorum sana! Baba, lütfen o parayı bana ver!”</span></p>

    <p class="duz-ilk-paragraf" xml:lang="tr"><span class="duz">Derdâ yeşil, ahşap kapının önünde Steven’a bakıp son emrini verdi:</span></p>

    <p class="duz" xml:lang="tr"><span class="duz">“Ağlamayacaksın Rahime!”</span></p>

    <p class="duz" xml:lang="tr"><span class="duz">Çünkü yaşlı adamın gözleri sulanmıştı. Ne de olsa sahibesi onu terk ediyordu. Tabii ki ne tehditler ne de yalvarmalar işe yaramıştı. Ne sandalyeyi ne de Steven’ı devirmek para etmişti. Bir anlık sinir krizi, Stanley’nin evden kovulmasına neden olmuştu. Kendi tehditlerinden çok daha gerçek olan bir tehditle. “Polisi çağırıp seni içeri attırmamı ister misin?” diye sormuştu Steven. Bir gece bile gözaltında kalacak hali yoktu Stanley’nin. Birkaç parça eşyasını toplayıp çıkarken Derdâ’ya bakmış ve “Geliyor musun?” diye sormuştu. O da, geriye kalan son eşyası olan sözlüğünü alıp peşinden yürümüştü.</span></p>

    <p class="duz" xml:lang="tr"><span class="duz">Kapıya geldiğinde, Steven, bankta otururken yaptığı gibi Derdâ’nın kolunu tutup durdurmaya çalışmıştı. Ama kız kolunu hızla çekmiş ve birkaç adım attıktan sonra dönüp ağlamama emrini vermişti.</span></p>

    <p class="duz" xml:lang="tr"><span class="duz">Bahçe kapısına vardığındaysa dönüp bir daha baktı Derdâ. Steven’a. “Geri gelecek misin?” diye sordu çarşaflı adam. Derdâ, nedendir bilinmez ama Nazenin’i hatırladı ve bu kez el sallamaktan korkmadı.</span></p>
  </div>
</body>
</html>
