<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derdâ-4.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">Derdâ anlayamamıştı. Bir daha sordu.</span></p>

    <p class="duz" xml:lang="tr"><span class="duz">“Bir hafta mı?”</span></p>

    <p class="duz" xml:lang="tr"><span class="duz">Koğuştaki dolabından kızın eşyalarını çıkarıp iki torbaya yerleştiren Saniye başını kaldırıp Derdâ’ya baktı.</span></p>

    <p class="duz" xml:lang="tr"><span class="duz">“Muavin bey o kadar izin verdi.”</span></p>

    <p class="duz" xml:lang="tr"><span class="duz">“Ama ödevler var.”</span></p>

    <p class="duz" xml:lang="tr"><span class="duz">Saniye, Derdâ’nın gözlerine baktı.</span></p>

    <p class="duz" xml:lang="tr"><span class="duz">“Dönünce eksiğini tamamlarsın.”</span></p>

    <p class="duz" xml:lang="tr"><span class="duz">“O zaman haftaya bugün dönüyorum, değil mi?”</span></p>

    <p class="duz" xml:lang="tr"><span class="duz">Saniye, Derdâ’nın gözbebeklerine baktı.</span></p>

    <p class="duz" xml:lang="tr"><span class="duz">“Tabii kızım, ne yapacağız köyde? Ben de o kadar izin aldım zaten.”</span></p>

    <p class="duz" xml:lang="tr"><span class="duz">Tutuklanmaktan iyidir, diye düşündü Derdâ. Jandarmanın alıp götürmesinden iyidir. Aklına ders kitapları geldi. Matematikte anlamadığı birkaç kesir konusu vardı. Köyde çalışmak için bol bol zamanı olurdu.</span></p>

    <p class="duz" xml:lang="tr"><span class="duz">“Dur, sınıfa gidip kitaplarımı alayım.”</span></p>

    <p class="duz" xml:lang="tr"><span class="duz">Bu defa Saniye, ne Derdâ’nın yüzüne baktı ne de konuştu. Sadece kızın, attığı her adımda sırtına kırbaç gibi inen uzun saç örgüsüne baktı. Beğenecekler, dedi içinden. Sonra da gülümsedi, dışından.</span></p>

    <p class="duz" xml:lang="tr"><span class="duz">Sınıfta kimse yoktu. Derdâ sırasının kapağını açıp kitap ve defterlerini çıkarmaya başladı. Çantasına yerleştirirken çok dikkatli davrandı. Sayfaların uçlarının kıvrılmasından nefret ediyordu. Sıra matematik kitabına geldiğinde sınıfa Nazenin girdi.</span></p>

    <p class="duz" xml:lang="tr"><span class="duz">“Nereye?”</span></p>

    <p class="duz" xml:lang="tr"><span class="duz">“Annem geldi, köye gidiyoruz” dedi Derdâ. Nazenin’le yalnız kaldığı zamanlarda alnında biriken korku topunun patlayıp bütün bedenine yayılmasına izin vermemek için hızla hareket etti ve kitabı çantaya sokarken buruşmasına göz yumdu.</span></p>

    <p class="duz" xml:lang="tr"><span class="duz">“Ne zaman döneceksin?”</span></p>

    <p class="duz" xml:lang="tr"><span class="duz">“Haftaya bugün.”</span></p>

    <p class="duz" xml:lang="tr"><span class="duz">Bir gariplik vardı Nazenin’de. Sesinde o her zamanki şiddetten eser yoktu. Oysa genelde konuşarak yumruklardı. Ellerine gerek kalmazdı. Ama şimdi, sadece izliyordu. Sessizce. Derdâ çantasının şişmiş fermuarını çekmeye çalışıyor, o da izliyordu. On beş yaşındaydı Nazenin. Başka yerlerde yirmi beş ederdi.</span></p>

    <p class="duz" xml:lang="tr"><span class="duz">“Geri geleceksin, değil mi?” diye sordu.</span></p>

    <p class="duz" xml:lang="tr"><span class="duz">Derdâ, Nazenin’in bu ilgisi karşısında ne diyeceğini bilemiyordu. Korkmadan konuşmayı daha öğrenmemişti.</span></p>

    <p class="duz" xml:lang="tr"><span class="duz">“Geleceğim tabii. Hem annem dedi. Bir hafta sonra geleceğim.”</span></p>

    <p class="duz" xml:lang="tr"><span class="duz">Çantasını omzuna asıp ilk adımını attı Derdâ. Ama Nazenin bir tokat mesafesinde, yolunu kesti. Aralarında kalın bir kitap kadar boy farkı vardı ve Derdâ başını tam olarak o kadar kaldırmıştı. Birkaç kalp atışı boyunca Derdâ Nazenin’i, Nazenin de Derdâ gibi giden bütün kızları gördü. Hiçbiri dönmemişti. Hiçbirinin, dönmeyeceğinden haberi yoktu. Günü geldiğinde kendisi de gidecekti. Amcasının peşinde çekip gidecek ve okula bir daha dönmeyecekti. Çekip gitmek. Çekilip gitmek. Çekildi Nazenin. Ve Derdâ yürüdü. Dönüp el sallasam mı, diye düşündü. Korktu, yapamadı.</span></p>

    <p class="duz" xml:lang="tr"><span class="duz">“Yatırcalı!”</span></p>

    <p class="duz" xml:lang="tr"><span class="duz">Dondu Derdâ. Olduğu yerde döndü. Önce bir el gördü. Kalkmış bir el. Nazenin avucunu gösteriyordu. Buna, el sallamak deniyordu. Gülümsedi Derdâ. O gün ilk defa. Belki de o hafta...</span></p>

    <p class="duz-ilk-paragraf" xml:lang="tr"><span class="duz">Erimiş karın üzerinde kaymamak için adımlarını kısa atan Derdâ’nın bacakları ağrımaya başlamış, annesini dinleyen kulaklarıysa çoktan kızarmıştı.</span></p>

    <p class="duz" xml:lang="tr"><span class="duz">“Aldın tabii o kadar kitabı, yürüyemiyorsun şimdi.”</span></p>

    <p class="duz" xml:lang="tr"><span class="duz">“Kurudere’ye mi gideceğiz?”</span></p>

    <p class="duz" xml:lang="tr"><span class="duz">“Teyzenlere gideceğiz. Mübarek teyzeni hatırlıyor musun, ona gideceğiz.”</span></p>

    <p class="duz" xml:lang="tr"><span class="duz">Yakıcı soğuk başlarına geçmeden anayola çıkıp minibüse binmeleri gerekiyordu. Saniye konuşarak ısınanlardandı.</span></p>

    <p class="duz" xml:lang="tr"><span class="duz">“Ne olmuş okulda bugün? Bir şeyler diyorlardı da, anlamadım.”</span></p>

    <p class="duz" xml:lang="tr"><span class="duz">Derdâ önüne bakıyordu. Elinden gelse yüzünü göğsüne sokacaktı. Utançtan, soğuktan...</span></p>

    <p class="duz" xml:lang="tr"><span class="duz">“Bizim köyden bir kız vardı. Yataktan düştü. Öldü. Jandarma geldi. Yeşim öğretmen de...”</span></p>

    <p class="duz" xml:lang="tr"><span class="duz">Konuşarak ısınanlar dinlemez. Saniye de çoktan elini kaldırıp yaklaşan minibüsü durdurmak için aptal bir kuş gibi çırpınmaya başlamıştı.</span></p>

    <p class="duz" xml:lang="tr"><span class="duz">Buğulu camlı beyaz kapı açıldığında yüzlerine et sıcaklığı vurdu. Tek basamağı tırmanıp minibüse bindiler. Derdâ’nın kucağa oturmasına gerek kalmadı çünkü şoför küçük kız için para istemedi. Saniye’nin uzaktan bir akrabasıydı. Hiçbir işe yaramayan, sayıları meçhul akrabalarından biri...</span></p>

    <p class="duz" xml:lang="tr"><span class="duz">Yakalarındaki karlar eriyip enselerinden aktı. On dört yolculu minibüsteki on beş ağızdan çıkan nefesin ılık kokusu uykularını getirdi. Gözkapakları alçaldı ve donmuş kirpikleri çözülüp yumuşadı. En arka koltukta oturan ve annesiyle yaşlı bir adamın arasına sıkışmış olan Derdâ’nın omuzları başının iki yanına yastık oldu. Küçük kız, oturduğu yerde uyudu. Uyudukça da küçüldü. Küçüldükçe de kâbus gördü. Uyanana kadar, Yatırcalı kızın ölü bedenine sarılıp ağladı. Uyanınca da hiçbir şey hatırlamadı.</span></p>

    <p class="duz" xml:lang="tr"><span class="duz">“Saniye abla!”</span></p>

    <p class="duz" xml:lang="tr"><span class="duz">Kurudere’de indiler.</span></p>
  </div>
</body>
</html>
