<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derdâ-34.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">Brighton’daki rehabilitasyon merkezi, kentin on durak dışına, Derdâ’nın bir zamanlar yatılı kaldığı okulun arazisi genişliğinde, yemyeşil bir ovanın göbeğine inşa edilmişti. Bir de adı vardı tabii:</span> <span class="italik">Hope</span><span class="duz">.</span></p>

    <p class="duz" xml:lang="tr"><span class="duz">Bahçe kapısının üzerindeki büyük tabelayı görünce, adı umut olan ne çok şey var, diye düşündü Derdâ. Demek ki insanların sokakta yürürken, günde bir kez de olsa umut kelimesini bir tabelada okumaya ihtiyaçları var, deyip gülümsedi. Bir daha da gülümsemedi. En azından, temel program süresi olan on iki hafta boyunca.</span></p>

    <p class="duz" xml:lang="tr"><span class="duz">Eroin bağımlılarına özel, 85 günlük bir yolculuk. Sadece yerlerinde durarak varabilecekleri, arınma adında bir yere giden uzun bir yol. Üç kişinin eşliğinde ilerlenen bir yol. Bağımlının bedensel dengesizliğiyle savaşmak için dolabındaki ilaçları mermi gibi kullanan bir psikiyatr, ruhsal dünyasını sıfırdan dekore etmeye çalışan bir terapist ve kendini ya da bir başkasını öldürmesini engellemek için sürekli yanında olan, refakatçi denilen bir tür hastabakıcı.</span></p>

    <p class="duz" xml:lang="tr"><span class="duz">Merkezde kalan on iki bağımlı için psikiyatr ve terapist ortakken, refakatçi sayısı mevsime göre değişiyordu. Çünkü mevsime göre değişen, tedavi olmaya gelen bağımlıların sayısıydı. Genelde sonbaharda geliyorlardı. Yazın, İngiltere sokaklarında yatarken, içinde yaşadıkları cehennemden değil de, tepelerinden bakan güneş yüzünden dudaklarının kuruduğunu düşünüyor, ancak havanın serinlemesiyle</span> <span class="italik">Hope’</span><span class="duz">a doğru sürünmeye başlıyor, ilk yağmurlarda da varmış oluyorlardı.</span></p>

    <p class="duz" xml:lang="tr"><span class="duz">Dolayısıyla merkezdeki bağımlı sayısı kadar refakatçi vardı. Hepsi de gönüllüydü. Böylesi bir işi, karşılığında para almadan yapmak için, ya zamanında büyük bir günah işlemiş olmak ya da işlediği günahların küçüklüğünden kişinin kendini günahsız sanması gerekiyordu. Çünkü on iki hafta boyunca bir eroin bağımlısına bağımlı olarak yaşamak ve sadece o uyurken gözkapaklarını indirmek, insanüstü bir çaba gerektiriyordu. İnsanüstü demek, insanın üstündeki demekti. Yani hava. Dolayısıyla refakatçilerin de en az hava kadar, kollarına girdikleri bağımlıları yargılamamaları ve o hava kadar yanlarında olmaları şarttı. Nefes aldıklarından emin olmak, düştüklerinde kaldırmak, ağladıklarında gözyaşlarını silmek, küfrettiklerinde duymazdan gelmek, vurduklarında yakalayabilirlerse bileklerinden tutmak, tükürürlerse bu kez kendi yüzlerini silip gülümsemeye devam etmek, ölümle tehdit ederlerse, merkezin iki devinden biri yardıma gelene kadar oyalamak için orada olmaları gerekiyordu. Orada, burada, şurada, her yerde. Hava gibi. Ama</span> <span class="italik">Hope</span><span class="duz">’un yöneticileri, onlara azize demeyi tercih ediyordu. Öylesi daha kolaydı. Hepsi de emekli hemşire olan bu kadınların yüzlerine bakıp “Sen havasın!” diyerek iltifat etmek, her bağımlıdan sonra zar zor bir araya getirdikleri kalplerini kırabilirdi.</span></p>

    <p class="duz" xml:lang="tr"><span class="duz">Derdâ’nın refakatçisinin adı Anne’di. Bir yıl önce son bağımlısına eşlik etmiş ve bir daha dönmemek üzere</span> <span class="italik">Hope</span><span class="duz">’la vedalaşıp evine gitmişti. Ancak birden ortaya Derdâ çıkmış ve refakatçi yetersizliğinden dolayı yaşanan kısa bir panikten sonra Anne’in telefonu çaldırılmıştı. Durumu öğrenir öğrenmez gelemeyeceğini söyleyen Anne, 53 yaşında olmasına rağmen yaşlı olduğunu iddia ettiği kalbinin artık bu işe dayanamadığını anlatıp telefonu kapamıştı. Fazla değil, dört dakika sonra, yani kapattığı telefona bakarak geçirdiği dört vicdan yılından sonra da</span> <span class="italik">Hope</span><span class="duz">’u kendisi aramış ve bağımlının kaçıncı haftada olduğunu sormuştu. Eğer ilk derlerse kesinlikle gitmeyeceğim, diye söz vermişti kendine. Çünkü tanık olunması en zor olanı başlangıçtı. Bağımlının bir hafta süresince hapsedildiği odada, doktor kontrolünde geçirdiği sayısız krizi izlemek, kıyamet günü turizminden farksızdı. Ama telefondan gelen ses “İki” demişti. Anne de çaresiz, bir gün sonra orada olacağını söylemişti. Dediğini de yapmış ve geçirdiği krizlerden ötürü, dünyaya deprem yerine benzeyen iki gözle bakan Derdâ’nın karşısına o ünlü gülümsemesiyle çıkmıştı. Anne, gönüllülükten emekli olunamadığının yaşayan kanıtıydı.</span></p>

    <p class="duz" xml:lang="tr"><span class="duz">“Merhaba, benim adım Anne. On iki hafta boyunca sana eşlik edeceğim. Senin adın ne?”</span></p>

    <p class="duz" xml:lang="tr"><span class="duz">Derdâ, kadının yüzüne bile bakmadı.</span></p>

    <p class="duz" xml:lang="tr"><span class="duz">“Siktir git.”</span></p>

    <p class="duz" xml:lang="tr"><span class="duz">En azından bir yanıt verdi diye düşünüp sevinen Anne, “Tamam ama çok uzağa gidemem. Ne de olsa ben senin refakatçinim. Onun için şurada duracağım. Bir şeye ihtiyacın olursa bana bakman yeter” deyip iki adım çekildi ve ayakta beklemeye başladı. Yıllara dayalı deneyimiyle geliştirdiği bir taktikti. Her bağımlının içinde bir yerde olduğuna inandığı iki insanlık kırıntısını birbirine sürtüp bir kıvılcım çıkartmak içindi.</span></p>

    <p class="duz" xml:lang="tr"><span class="duz">Bahçedeki bankta oturan ve el tırnaklarının çevresindeki etleri dişleriyle yolan Derdâ’nın iki metre uzağında ayakta duruyordu. Topuklarını ve karnının altındaki ellerini birleştirmiş bir tür nöbet tutuyordu. Geçmişte dört saate yakın bu şekilde durduğu olmuştu. Anne, bu duruşa, tanışma pozisyonu derdi. Pozisyon süresince, gittikçe yorulan bacaklarını hissetmemek için hemşirelik yaptığı günleri düşünür, bedeninden çıkıp çok uzaklara gitmeye çalışırdı. Giderdi de. Ama Derdâ’nın içindeki insanlık iki kırıntıdan fazlaydı ve on dakikanın sonunda, kadının rahatsız duruşuna dayanamayıp konuştu:</span></p>

    <p class="duz" xml:lang="tr"><span class="duz">“Derdâ. Benim adım Derdâ. Gel de şuraya otur! Durma öyle başımda.”</span></p>

    <p class="duz" xml:lang="tr"><span class="duz">Anne gülümseyerek “Teşekkür ederim” dedi ve kızın yanına oturdu. İlk soru, dediği soruyu sordu. İlk soruyu tanıdığı bütün bağımlılara sormuştu. Yanıtlarını küçük bir deftere not ederek biriktirmiş ve düşmanını daha iyi tanımaya çalışmıştı.</span></p>

    <p class="duz" xml:lang="tr"><span class="duz">“Bana eroini anlatır mısın?”</span></p>

    <p class="duz" xml:lang="tr"><span class="duz">Derdâ başını çevirip Anne’in yüzüne baktı.</span></p>

    <p class="duz" xml:lang="tr"><span class="duz">“Niye, başlayacak mısın?”</span></p>

    <p class="duz" xml:lang="tr"><span class="duz">Güldü Anne.</span></p>

    <p class="duz" xml:lang="tr"><span class="duz">“Hayır, hayır, sadece nasıl bir his olduğunu merak ediyorum, o kadar.”</span></p>

    <p class="duz" xml:lang="tr"><span class="duz">Derdâ birden ayağa kalktı ve yürümeye başladı. Anne de peşinden. Yüz küsur sessiz adımdan sonra genç kızın kısık sesi duyuldu.</span></p>

    <p class="duz" xml:lang="tr"><span class="duz">“Havai fişekleri biliyorsun, değil mi?”</span></p>

    <p class="duz" xml:lang="tr"><span class="duz">Daha iyi duymak için başını eğerek konuşan Anne yanıt verdi.</span></p>

    <p class="duz" xml:lang="tr"><span class="duz">“Evet, tabii.”</span></p>

    <p class="duz" xml:lang="tr"><span class="duz">“Böyle patlarlar” deyip, ellerini göğsünden omuzlarının üstüne doğru kaldırdı.</span></p>

    <p class="duz" xml:lang="tr"><span class="duz">“Evet, biliyorum. Rengârenk olurlar. İzlemesini çok severim” dedi Anne.</span></p>

    <p class="duz" xml:lang="tr"><span class="duz">“İşte, eroin aldığında...”</span></p>

    <p class="duz" xml:lang="tr"><span class="duz">Anne acele edip sözünü kesti.</span></p>

    <p class="duz" xml:lang="tr"><span class="duz">“Havai fişekler mi görüyorsun?”</span></p>

    <p class="duz" xml:lang="tr"><span class="duz">“Hayır” dedi Derdâ. “O havai fişek sen oluyorsun!”</span></p>

    <p class="duz" xml:lang="tr"><span class="duz">Uzun zamandır ilk kez böylesi bir tanım duyan Anne, daha sonra defterine kaydetmek üzere cümleyi belleğine kazıdı. Etkilenmişti.</span></p>

    <p class="duz" xml:lang="tr"><span class="duz">“Ne güzel anlattın! Bence edebiyatla ilgilenmesin.”</span></p>

    <p class="duz" xml:lang="tr"><span class="duz">Derdâ, alaycı bir “Tabii!” çıkardı, yarısıyla gülümsediği ağzından.</span></p>

    <p class="duz" xml:lang="tr"><span class="duz">“Neden olmasın? Edebiyat, anlatmak değil midir? Okula gidiyor musun?”</span></p>

    <p class="duz" xml:lang="tr"><span class="duz">“Hayır.”</span></p>

    <p class="duz" xml:lang="tr"><span class="duz">“Gitmek istiyor musun?”</span></p>

    <p class="duz" xml:lang="tr"><span class="duz">Nedendir bilinmez, Derdâ Fehime’yi hatırlamıştı.</span></p>

    <p class="duz" xml:lang="tr"><span class="duz">“Belki, bilmiyorum.”</span></p>

    <p class="duz" xml:lang="tr"><span class="duz">“On altı yaşındaymışsın.”</span></p>

    <p class="duz" xml:lang="tr"><span class="duz">Derdâ, Anne’in yüzüne baktı.</span></p>

    <p class="duz" xml:lang="tr"><span class="duz">“Dosyanı okudum da... Demek istediğim, daha çok gençsin ve inan bana, istediğin her şeyi yapabilirsin. Önünde çok uzun bir hayat var.”</span></p>

    <p class="duz" xml:lang="tr"><span class="duz">Derdâ durdu. Anne de durdu. Derdâ konuştu. Anne duydu.</span></p>

    <p class="duz" xml:lang="tr"><span class="duz">“Ben ölüyüm! Bunu anlayabiliyor musun? Ölü! Sadece daha gömülmedim, o kadar.”</span></p>

    <p class="duz" xml:lang="tr"><span class="duz">Anne güldü.</span></p>

    <p class="duz" xml:lang="tr"><span class="duz">“Bir ölüye göre fazla nefes alıyorsun.”</span></p>

    <p class="duz" xml:lang="tr"><span class="duz">Derdâ, kısacık hayatında yaşadıklarını karşısındaki kadına anlatmanın mümkün olmadığını düşündüğünden sessiz kaldı ve yürümeye devam etti. Yeni başladığı Naltrekson tedavisi yüzünden zihni bulamaç gibi olan genç kız, “Senin adın nasıl yazılıyor?” diye sordu. Anne, bağımlılarla konuşurken, konuların gölgelerinden hızlı değiştiğini bildiğinden tereddütsüz yanıt verip adındaki harfleri sıraladı.</span></p>

    <p class="duz" xml:lang="tr"><span class="duz">“Benim dilimde anne de böyle yazılır. Türkçede.”</span></p>

    <p class="duz" xml:lang="tr"><span class="duz">“Biliyorum” dedi Anne.</span></p>

    <p class="duz" xml:lang="tr"><span class="duz">“Nereden biliyorsun?” diye soracaktı ki, midesindeki bulantının kokusu burnuna kadar geldi ve kahvaltıda yiyebildiği tek şey olan çilekli yoğurdu ağzından çime döktü. Aldığı ilacın adı Revia’ydı. Görme bozukluğu, çarpıntı ve sanrı dışında, yan etkilerinden biri de bulantıydı. Ve Derdâ ilacı kullandığı süre içerisinde kusabileceği her şeyi kustu. Yediği her şeyi. Yediği bütün dayaklar ve yediği bütün küfürler dahil.</span></p>
  </div>
</body>
</html>
