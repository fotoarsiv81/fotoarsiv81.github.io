<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derdâ-15.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">Camden Town denilen deliler semtinin arka sokaklarının kesiştiği ücra bir köşede Stick vardı. Bir</span> <span class="italik">pub</span><span class="duz">. Barın arkasında duran Stanley, elindeki kadehi, yer bezi bile olmayacak bir bezle silermiş gibi yapıyor ve karşısındaki taburede oturan Mitch’le konuşuyordu. Mitch Amerikalıydı. Ve doğduğu ülkede sado-mazo daha çok bir soda markasını çağrıştırdığı için, Londra’ya gelmişti.</span> <span class="italik">Torture</span><span class="duz">’ın ilan sayfalarından bulduğu Severin adında bir kadının kölesi olmaya. Ama anlaşamamışlardı. Kadın bir sabah uyanıp lezbiyen olmuştu. Mitch de azat edilmiş ve boşlukta sallanmaya başlamıştı. Sallanırken de çenesinden akan bira damlasını elinin tersiyle siliyor ve Stanley’yi dinliyordu. Bir yandan da, sol kulağındaki küpeye ince bir zincirle bağlı olan sol gözündeki monoklünü düzeltiyordu.</span></p>

    <p class="duz" xml:lang="tr"><span class="duz">“Görmelisin, öyle güzel ki! Nasıl anlatılır, bilemiyorum. Hani şu Arap kadınlar var ya? Simsiyah kumaşlar içinde! Böyle, sadece gözleri görünüyor. İşte, onlardan. Galiba Türk. Yani apartmanda bir sürü Türk var, yönetici söyledi. Galiba o da öyle. Her neyse, bir kocası var ya da ağabeyi. Sakallı bir herif... Şimdi bunlar benim karşımdaki dairede oturuyor. Kızı birkaç kez görmüştüm. Ama hiç konuşmamıştık tabii. Neyse, dün gelip kapımı çaldı.”</span></p>

    <p class="duz" xml:lang="tr"><span class="duz">“Kaç yaşlarında?” diye sordu Mitch.</span></p>

    <p class="duz" xml:lang="tr"><span class="duz">“Ne bileyim” dedi Stanley. “Ama genç olmalı. Bana öyle geldi.”</span></p>

    <p class="duz" xml:lang="tr"><span class="duz">Mitch, anlatılanların bu kadarıyla bile tahrik olmuştu. Delik cebine elini sokup sokmama konusunda tereddüt ediyordu. Stanley fark ederse sinirlenebilir diye düşündü. Kendini tuttu ve “Bir bira daha versene” dedi.</span></p>

    <p class="duz" xml:lang="tr"><span class="duz">Stanley, kirli bardağı iki adım sağındaki musluklardan birinin ağzına dayayıp içini birayla doldurdu ve Mitch’in önüne koydu. Sabahın onuydu ve Stick’in tek müşterisiyle konuşmaya devam etti.</span></p>

    <p class="duz" xml:lang="tr"><span class="duz">“Ne diyordum? Evet, gelip kapıyı çaldı. Bir baktım, elinde resimler. Alıp baktım. Belli ki kendisi yapmış.”</span></p>

    <p class="duz" xml:lang="tr"><span class="duz">Mitch sarhoş oluyordu. Heyecanlanmıştı.</span></p>

    <p class="duz" xml:lang="tr"><span class="duz">“Eve almadın mı?”</span></p>

    <p class="duz" xml:lang="tr"><span class="duz">“Dur” dedi Stanley. “Dinle! Resimlerde bir şeyler çizmiş. Bir adam, bir kadın. Birbirlerine vuruyorlar. Sonra bak, daha tuhaf bir şey... Kalp yapmış. Kırmızıya boyamış. Ama neyle, biliyor musun? Galiba kanla.”</span></p>

    <p class="duz" xml:lang="tr"><span class="duz">“Siktir!” dedi Mitch. Kan görünce midesi bulanan Severin’i hatırladı ve bir kez daha söyledi: “Siktir!”</span></p>

    <p class="duz" xml:lang="tr"><span class="duz">Stanley anlatırken gülüyordu.</span></p>

    <p class="duz" xml:lang="tr"><span class="duz">“Ciddiyim! Her neyse, o sakallı herifin ortalarda olup olmadığını anlamak için geceyi bekledim. Sürekli kapı deliğinden bakıyorum. Yok, herif gelmedi. Sonra gidip kapıyı çaldım. Kız açtı. Baktım, içeride de kimse yok.”</span></p>

    <p class="duz" xml:lang="tr"><span class="duz">“Hiç konuşmuyor mu? Yani konuşmadınız mı?” diye sordu Mitch.</span></p>

    <p class="duz" xml:lang="tr"><span class="duz">“Hayır, hayır, İngilizce bilmiyor. Neyse, aldım kızı, eve götürdüm. İnanamazsın Mitch, rüya gibiydi! Tam bir rüya!”</span></p>

    <p class="duz" xml:lang="tr"><span class="duz">“Yüzünü gördün mü?”</span></p>

    <p class="duz" xml:lang="tr"><span class="duz">“Deli misin? Yüzünü görürsem ne zevki kalır? Hiçbir yerini görmedim. Ellerini bile. Eldivenleri vardı.”</span></p>

    <p class="duz" xml:lang="tr"><span class="duz">“Evet, evet, biliyorum” dedi Mitch. “Benim sokaktaki</span> <span class="italik">Tesco</span><span class="duz">’ya geliyorlar. Beş kadın. Beşi de simsiyah. Böyle, hayalet gibi dolanıyorlar reyonlarda. Bir tanesi kasa kuyruğunda önüme düşmüştü de o zaman görmüştüm. Siyah eldiven takıyordu...”</span></p>

    <p class="duz" xml:lang="tr"><span class="duz">Sustu Mitch. Hayal etti. Dünya üzerindeki, bedenlerini ve yüzlerini gizleyen bütün Müslüman kadınları. Sonra konuştu.</span></p>

    <p class="duz" xml:lang="tr"><span class="duz">“Bence dünyanın en seksi kadınları onlar olmalı.”</span></p>

    <p class="duz" xml:lang="tr"><span class="duz">“Kimler?” dedi Stanley.</span></p>

    <p class="duz" xml:lang="tr"><span class="duz">“Müslüman kadınlar. Baksana, o kadar seksi olmalılar ki, her yerlerini kapatıyorlar. Yani bir açsak kendimizi, tutamayacaksınız kendinizi, diyorlar bize, anlıyor musun? Üzerimizdeki kumaşları çıkarırsak, kendinizi kaybedersiniz, demek istiyorlar biz erkeklere! Evet, evet, bunu hiç düşünmemiştim ama böyle olmalı! Yani insan, dünyanın en güzel kadını değilse niye saklasın kendini? Tecavüze uğramaktan korkuyor olmalılar! Şöyle düşün, sen hiç nüdist olan güzel bir kadın gördün mü? Yok! Belki de Müslüman kadınlar, bir çeşit silah gibidir. Ölümcül bir silah gibi! O kadar ölümcüller ki, kılıflarından asla çıkarılmıyorlar. Nükleer bombalar gibi! Asla ateşlenmiyorlar ama oradalar! Yani ortaya bir çıksalar, dünyanın sonu olacak! Herkes onların kölesi olacak! Belki de tutsak alınmış Amazonlardır!”</span></p>

    <p class="duz" xml:lang="tr"><span class="duz">Gülüyorlardı. Ama Stanley birden ciddileşti.</span></p>

    <p class="duz" xml:lang="tr"><span class="duz">“Beni o kadar tahrik ediyor ki o üzerindekilerle... Üstelik bu bir fantezi falan değil. Gerçek! Yani öyle buradaki salaklar gibi sabah etek giyip gece kafalarına lateks maskeleri geçirmiyorlar! O kadınlar hep öyle! O kadar soylular ki o karanlık kumaşların içinde! Sanki yürümüyorlar da uçuşuyorlar, anlıyor musun?”</span></p>

    <p class="duz" xml:lang="tr"><span class="duz">“Evet!” dedi Mitch. Yine Severin’i hatırlamıştı. Boktan bir bankada tayyörle çalışan Severin’i. “Peki, sonra ne oldu, ne yaptınız?” diye sordu.</span></p>

    <p class="duz" xml:lang="tr"><span class="duz">Stanley arkasını dönüp tişörtünü sıyırdı. Sırtı, Derdâ’-nınkine benziyordu. Morluklar içindeydi. Mitch’in alkolik eli titreyerek barın üzerinden geçti ve izlerin üzerinde dolaştı. Stanley olduğu yerde döndü ve Mitch’in açık ağzını gördü.</span></p>

    <p class="duz-ilk-paragraf" xml:lang="tr"><span class="duz">Stick’i geçici olarak kapatan Stanley, Amerikalı’nın küçük diline kadınlar tuvaletinde boşaldı. Çünkü erkekler tuvaletini daha temizlememişti.</span></p>

    <p class="duz-ilk-paragraf" xml:lang="tr"><span class="duz">Stick yeniden açıldığında içeri ilk giren Regaip oldu. Stanley, Regaip’i gördüğü anda</span> <span class="italik">pub</span><span class="duz">’ın diplerine doğru sandalyeleri devire devire kaçmaya başladı. Biraz önce Amerikalıya diz çöktürdüğü kabine kendini kilitleyince kurtulacağını düşündü ama bir tekmede kapıyı menteşesiyle içeri sokan Regaip, Stanley’yi boynundan yakalayıp devirdi ve kafasını klozete sokup sifonu çekti. Bir süre sifon gürültüsü eşliğinde dondular ve Regaip, Stanley’nin kafasını klozetten çıkarıp yanındaki duvara vurdu. Stanley ellerini kaldırıp “Tamam, tamam!” dedi. Regaip bir adım geri attı ve bekledi. Stanley, pantolonunun arka cebinden iki yüz pound çıkarıp uzattı. Bir aylık metamfetamin borcunun yarısıydı. Bu yüzden, parayı alan Regaip, “Gelecek hafta” dedi İngilizce. “Geleceğim!”</span></p>

    <p class="duz" xml:lang="tr"><span class="duz">Sonra da dönüp gitti. Korkudan barın arkasına sığınmış ve asla kullanamayacak olsa da eline boş bir viski şişesi almış olan Mitch’i görünce de, “Amına koduğumun ibneleri!” dedi Türkçe. Yürüyüp çıktı. İki adım attı ve kaldırımda durdu. Dönüp bir daha girdi, çıktığı kapıdan. Bu kez bağırarak. Yine Türkçe.</span></p>

    <p class="duz" xml:lang="tr"><span class="duz">“Ulan, sen bana mı kaldırdın o şişeyi, şerefsiz!”</span></p>

    <p class="duz" xml:lang="tr"><span class="duz">Üzerine doğru gelen Regaip’i gördüğü anda Mitch’in kaşları yükseldi ve sol gözündeki monokl kulağını kanatacak bir hızda düştü.</span></p>
  </div>
</body>
</html>
