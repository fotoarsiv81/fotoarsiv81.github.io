<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Yolculuk-2.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="yolculuk">
    <p class="duz-ilk-paragraf-2" xml:lang="tr"><span class="duz">Yıllar önce yaptığını bu kez yapmadı ve saklanmadı Derda. Ne ağaçların arasına karıştı ne de nefesini tuttu. Sadece yürüdü. Oğuz Atay’a ve kadına doğru.</span></p>

    <p class="duz" xml:lang="tr"><span class="duz">Derda’nın gölgesi üzerine düştüğünde başını çeviren kadın, bir rüyadan sıyrılmış gibi sordu. Ya da dünya üzerinde sadece ikisi kalmış gibi.</span></p>

    <p class="duz" xml:lang="tr"><span class="duz">“Derda, değil mi?”</span></p>

    <p class="duz" xml:lang="tr"><span class="duz">“Evet” derken gözlerini kısmıştı. Okyanusta kaybolmuş bir denizcinin, ufukta gördüğü bir karaltıya kara umuduyla baktığı gibi. Çünkü kadının iki kelimelik sesi ve kendisine bakan gözleri o kadar tanıdık gelmişti ki, Derda “Olamaz” demişti içinden. Bağıra bağıra!</span></p>

    <p class="duz" xml:lang="tr"><span class="duz">“Kusura bakmayın” dedi kadın. “Sizi buralara kadar yordum.”</span></p>

    <p class="duz" xml:lang="tr"><span class="duz">Derda’nın iki kulağı kadının iki gözüyle dolu olduğu için ne dediğini duyamamıştı. Ancak zaman durursa çözebilirdi her şeyi. Özellikle de bu benzerliği. Ama ne yelkovanlar ne de akrepler Derda’yı umursuyordu.</span></p>

    <p class="duz" xml:lang="tr"><span class="duz">“Neler yaşadığınızı biliyorum” dedi kadın. Ve Derda’nın elini tuttu. OĞUZ olanı. Sonra da zarfı bıraktı avucuna. “Bunu okursanız, her şeyi anlayacaksınız. Size yazdım. Bir mektup.”</span></p>

    <p class="duz" xml:lang="tr"><span class="duz">Derda, on bir yaşında yaptığı gibi çöktü, Oğuz Atay’ın mezarının dibine. Ölü tozlarına aldırmadan. Ayakta duracak hali yoktu çünkü. Ve Oğuz Atay’ın mezarı, o an için, gerçek olduğunu bildiği tek şeydi. Sırtını ona dayayınca kendini daha iyi hissetti ve derinlerinden bir nefes verip zarfı açtı.</span></p>

    <p class="duz" xml:lang="tr"><span class="duz">İçindeki kâğıtları çekerken, başını kaldırıp kadına baktı ve yanındaki toprağı tokatladı. Kadın da oturdu yere. Derda’nın yanına. O da sırtını dayadı Oğuz Atay’a. Sonra da dizlerini çekip üzerlerine çenesini yasladı. Ve gözlerini uzaktaki bir ağaca dikti. Bir zamanlar Derda’nın gölgesinde uyuduğu ve rüyalar içinde kaldığı bir ağaca...</span></p>
  </div>
</body>
</html>
