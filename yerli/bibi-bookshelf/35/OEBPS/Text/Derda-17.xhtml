<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derdâ-17.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">Hıdır Arif, “Bu da meşhur Big Ben” dedi.</span></p>

    <p class="duz" xml:lang="tr"><span class="duz">Ama Gido Ağa’nın umurunda değildi. O daha çok, yeni girdiği eroin işini düşünüyordu. Kaçak mazotun kârını sekize katlayan eroin. Uzun zaman önce Londralı olmuş hemşerileriyle pazarlığa gelmişti Londra’ya. Her ne kadar pazarlık yaptığı adamlar o güne kadar hiç görmediği bir köyde doğmuş olsalar da, anasının memesinden Kürtçe emmiş her erkek hemşerisi sayılırdı. Kadınlarla iş konuşmazdı. “Ben” demişti, “malı Bulgar sınırından sokarım. Ondan sonrası sizin işiniz, gerisine karışmam.” Londralı hemşerileri de “Tamam” demişti. “Hallederiz ama maliyet artar. Payın düşer, ona göre.” Canı sıkılmıştı Gido Ağa’nın. Bu yüzden umurunda değildi önünden geçtiği Big Ben. Kendine ait olmadığı sürece hiçbir binayla ilgilenmezdi aslında. Hıdır Arif de, yirmi bir metrelik bir yat kiralayıp Thames Nehri’ni Gido Ağa’yla geçmeye meraklı değildi tabii. Ama sırf memleketlerinden binlerce kilometre uzaktalar diye tanışmıyormuş gibi de yapamazlardı. Ortak noktaları çok fazlaydı. Yaklaşık iki yüz bin adet. İkisinin de ayrı ayrı hükmettiği toprağın nüfusu bu kadardı. Gido’nun işlerine karışmamayı babasından öğrenmiş olan Hıdır Arif, çevirdiği dolapları bilse de kapılarını açmazdı. Yeter ki Gido da Hikmetçilere karışmasın. Paylaşmışlardı insanları. Et ve kemikleri Aleyzam aşiretinin, ruhları da Hikmetçilerindi. Adil bir anlaşmaydı. Neredeyse yüz yıllık bir geçmişi vardı. Örgüt işlerine Gido baktığı için, dağa çıkanların çetelesini de o tutuyordu. Hıdır Arif’in umurunda değildi topraklarında dalgalanacak bayrağın rengi. Ruhları olmadan, yaşayan ölülere döneceğini iyi bilirdi insanların. Bu yüzden bölgesini Çinliler de işgal etse Hikmetçilerin hükmü sürerdi. “Kürdistan, Türkiye Cumhuriyeti, Çin Halk Cumhuriyeti, ne fark eder” derdi babasına. Şıh Gazi’nin kulaklarının hâlâ duyabildiği yıllarda. Princeton’ın eseri bir dünya vatandaşıydı Hıdır Arif. Dini olandan başka sınır tanımazdı. Sınır Tanımayan Müslümanlar diye bir örgüt kurulsa, başına geçecek kadar hayal gücü vardı. Ama yine de tercih ettiği halklar vardı. Örneğin, Arapların gösteriş merakına hayranlık duyar ve Kâbe’yi altınla kaplamaya kalksalar, ilk destekleyenlerden olurdu. Hatta gösterişe olan bu yatkınlığı yüzünden Hacerü’l Esved’in kırıntısı olduğuna tam da inanmadığı yarım kiloluk bir taşa yarım milyon dolar ödemişti. Sonra da taşı çalışma odasına giren bütün misafirlerin gözüne sokmaya başlamıştı. Üzerinde dünya haritası olan bir cam küre ve tam merkezinde, havada asılı gibi duran simsiyah bir taş. Magmanın yerine. Küre, çelik bir sütun üzerinde duruyor ve önce o karşılıyordu odaya girenleri. İçini de ışıklandırmıştı Hıdır Arif. Bir kumandayla, oturduğu yerden yerkürenin rengiyle oynuyordu. Ama genelde türbe yeşilini tercih ediyordu.</span></p>

    <p class="duz" xml:lang="tr"><span class="duz">Waterloo Bridge’e yaklaşırken, “Bir herif varmış” dedi Gido Ağa. “Tanırsın belki.”</span></p>

    <p class="duz" xml:lang="tr"><span class="duz">“Kim?” diye sordu Hıdır Arif.</span></p>

    <p class="duz" xml:lang="tr"><span class="duz">“Bedir mi, Bezir mi, öyle bir şey... Buradaymış. Ne iş yapar, bilir misin?”</span></p>

    <p class="duz" xml:lang="tr"><span class="duz">Çevrelerindeki teknelerden ve Waterloo Bridge’den turistler taşıyordu. Ellerinde makineleriyle, yakaladıkları karelere belki de asla bakmayacak olan onlarca insan sürekli fotoğraf çekiyordu. Köprüdekilerden biri, birazdan altlarından geçecek olan lüks yattaki cübbeli, sarıklı ve sakallı adamı görünce, bir Ortadoğu ülkesinin lideri olduğunu düşünüp fotoğrafını çekti. Yanındaki, “Onu boş ver, kim olduğunu biliyorum. Bizimkini çek” dedi.</span></p>

    <p class="duz" xml:lang="tr"><span class="duz">MI5 adındaki İngiliz iç istihbarat servisinin sarı yağmurluklu iki memuru, kentin en pahalı oteli Waldorf’ta kalan Gido Ağa’yı çözmek için oradaydı. Aslında Gido, basit bir turist olarak gelip terk edebilirdi İngiltere’yi. Ama MI5 tarafından aylardır izlenen kişileri ziyaret etmesi, kendisini de bir ilgi odağı haline getirmişti. Ve izlenilmek bulaşıcı olduğundan, Gido da takip ediliyordu artık. Köprüde gayda çalarak hayatını kazanan kızıl sakallı ve kiltli İskoç, dirseğiyle itti memurları. “Çekilin buradan” dedi. “Kapamayın önümü!” İster istemez, durdukları yeri terk ettiler. Önlerinden geçen çift katlı otobüsün üzeri, sinemalara yeni gelmiş</span> <span class="italik">James Bond</span> <span class="duz">afişiyle kaplıydı. İki yanında bikinili kızların durduğu, saçları kask gibi ve smokinli bir James Bond. Önce afişe, sonra birbirlerine baktılar. Etekleri rüzgârdan enselerine kadar kalkmış fosforlu sarıdan yağmurluklarına, tamamen dağılmış ve her geçen yıl azalan birkaç yüz tel saçlarına, fazla mesaiden kan oturmuş gözlerine, indirimden alınmış Çin malı ayakkabılarına ve en sonunda da gayda çalmaya başlamasına rağmen kendilerine hâlâ ters ters bakan İskoç’a kaydı gözleri. İçlerinden biri, “James Bond’u sikeyim!” dedi ve yürüyüp gittiler.</span></p>

    <p class="duz" xml:lang="tr"><span class="duz">O sırada Hıdır Arif, Gido’nun sorduğu ismi nereden hatırladığını düşünüyordu. Biraz daha bilgiye ihtiyacı vardı.</span></p>

    <p class="duz" xml:lang="tr"><span class="duz">“Kimlerdenmiş?”</span></p>

    <p class="duz" xml:lang="tr"><span class="duz">Aşiretten mi, yoksa cemaatten mi, demekti bu. Yani hangi tarafı ağır basar, demek istiyordu.</span></p>

    <p class="duz" xml:lang="tr"><span class="duz">“Sizden” dedi Gido.</span></p>

    <p class="duz" xml:lang="tr"><span class="duz">“Allah Allah” deyip başını salladı Hıdır Arif. “Biliyorum ben bu adı ama nerden? Neyse, ne işin var senin bu adamla?”</span></p>

    <p class="duz" xml:lang="tr"><span class="duz">“Sorma” dedi Gido, gözlerini Thames’in çamurlu suyuna bırakıp. “Bir işimiz var işte...”</span></p>

    <p class="duz" xml:lang="tr"><span class="duz">Hıdır Arif sormadı. Dolayısıyla, Londra’daki Müslüman</span> <span class="italik">kick box</span><span class="duz">’çılardan küçük bir örgüt kuran Bezir’in, “Allah yolunda cihadın her türlüsü mubahtır” deyip birkaç yüz kefereyi eroine bağlayıp gebertmeye çalıştığından haberi olmadı. Hıdır Arif sormadı. Dolayısıyla, harama asla el uzatmadığı için topladığı paranın tamamını yine eroine yatıran Bezir’in, Müslümanlara satış yapan torbacıların dizlerini tek hamlede kıracak bir vuruş tekniği geliştirmiş olduğundan da haberi olmadı. Aslında Hıdır Arif, Gido’yu dinlemeyip sorsaydı da bunları öğrenemezdi. Çünkü o da hiçbirini bilmiyordu. Ona sadece, “Bir herif var, Hikmetçilerden. Ne bok yediği belli değil, onu da sen halledeceksin artık” demişlerdi. Bunu diyenler, adaya çıkan eroinin dörtte üçünün sahibi olmakla övünen dört kardeşti. Dulluhan kardeşler. Londra’nın Daltonları! Aslında Bezir’le dertleri, eroini Ruslardan almasıydı. Yani kendilerinden geriye kalan dörtte birden. “Bakarız icabına” demişti Gido. Zaten, MI5 tarafından ilk fotoğrafı da orada çekilmişti. Westminster’daki Dulluhan karargâhının karşısındaki apartmanın dördüncü katındaki aralık bir camdan.</span></p>

    <p class="duz" xml:lang="tr"><span class="duz">Yatın kıç güvertesine geçip yemeğe oturdukları anda, “Tamam!” dedi Hıdır Arif. “Hatırladım ben o adamı! Bezir onun adı, Bezir! Bizim Ubeydullah’ın oğlu. İyi oğlandır. Babasının mobilya fabrikasına bakar.”</span></p>

    <p class="duz" xml:lang="tr"><span class="duz">“Beş yıl önce on bir yaşında bir kızı karısı yapmasına aracılık ettim” diyemedi ama şöyle devam etti:</span></p>

    <p class="duz" xml:lang="tr"><span class="duz">“Hatta Kurudere’den bir kız aldı. Hatırladım şimdi... Neyse, nesi lazım sana bu adamın?”</span></p>

    <p class="duz" xml:lang="tr"><span class="duz">Gido, önündeki etin yanında rakı olmadığı için burnundan solurken başını kaldırdı.</span></p>

    <p class="duz" xml:lang="tr"><span class="duz">“Adresi ver, yeter. Bir de bana şunu söyle: Değerli midir?”</span></p>

    <p class="duz" xml:lang="tr"><span class="duz">Aslında hissetmişti Hıdır Arif. Lafın buraya geleceğini hissetmişti. Orospu çocuğu Gido, canını yakacaktı oğlanın. Düşünce hızında bir hesap yaptı zihninin sayfalarında. Sonuç, Bezir’in aleyhineydi. Allah affetsin, dedi içinden.</span></p>

    <p class="duz" xml:lang="tr"><span class="duz">“Değildir.”</span></p>

    <p class="duz" xml:lang="tr"><span class="duz">“İyi” dedi Gido. Keyfi yerine gelmişti. Sonra etrafına baktı. “Ne diyordun sen, big mig, bir şey diyordun, nerede o?”</span></p>

    <p class="duz" xml:lang="tr"><span class="duz">Hıdır Arif, içinden küfredip dışından konuştu.</span></p>

    <p class="duz" xml:lang="tr"><span class="duz">“Geçtik onu, geçtik... Big Ben!”</span></p>

    <p class="duz" xml:lang="tr"><span class="duz">Ve ikisi de çatallarına sarıldığı anda, ortalarındaki geniş ahşap masanın üzerine bir kadın düştü. Başlarını kaldırdıklarında Tower Bridge’in altını gördüler. Kadın köprüden atlamış ve yata denk gelmişti. Ama istediği olmuş ve ölmüştü. Masayı kırıp içinden geçmiş, kan içinde yatıyordu. Elinde bir şey vardı. Küçük bir radyo. Hâlâ çalışıyordu. İnsan etinden daha sağlamdı. Dipten dipten, “If It Be Your Will” çalıyordu. Rahime’nin üzerinde çarşaf yoktu. En azından hayatının son günü örtünmemişti. Belki de saklayacak bir şeyi kalmamıştı...</span></p>

    <p class="duz-ilk-paragraf" xml:lang="tr"><span class="duz">Bir sonraki gün, kan içindeki güvertenin ve Gido’nun şaşkın suratının her açıdan çekilmiş fotoğraflarını gazetelerde gören MI5 ikilisinden biri yine küfretti: “James Bond’u...!” Diğeriyse Hıdır Arif’in bir muhabire söylediklerini okuyordu:</span></p>

    <p class="duz" xml:lang="tr"><span class="duz">“Bu ülkede can güvenliği diye bir şey yok! Ya bu kadın üstümüze düşseydi? Bir tel örgü de mi yapılamıyor şu köprülere? O kadar vergi ödüyoruz! Kimse bunun sorumluları, hepsini dava edeceğim. Allah korudu da hayatta kaldık! Ayrıca buradan, aynı hikmetin altında kavuştuğumuz mümin kardeşlerime söylemek isterim ki, ben gayet iyiyim, merak etmeyin.”</span></p>
  </div>
</body>
</html>
