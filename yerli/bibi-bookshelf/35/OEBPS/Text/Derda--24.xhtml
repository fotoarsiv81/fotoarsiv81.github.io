<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Derda--24.xhtml</title>
  <link href="../Styles/template.css" rel="stylesheet" type="text/css"/>
</head>

<body>
  <div class="generated-style" id="derda-">
    <p class="duz-ilk-paragraf-2" xml:lang="tr"><span class="duz">Steven’ın, konsolosluktaki görevi bitip de İstanbul’u terk ettiği gün, Tayyar, Hıdır Arif’i arayıp Gido Ağa’dan şüphelendiğini söylemişti. Tam olarak şöyle geçmişti konuşmaları:</span></p>

    <p class="duz" xml:lang="tr"><span class="duz">“Gido arkamızdan bir işler çeviriyor. Geçenlerde bana geldi. İstanbul’daki işlerin başına adam arıyormuş. Buraları bilen biri. Baktım, ağzımı arıyor, ben de bakarız, dedim. Sonra da bizim ihaleleri sordu. Anladım ki, beni yanına çekecek, sonra da muhbirlik yaptıracak.”</span></p>

    <p class="duz" xml:lang="tr"><span class="duz">“Allahsız!”</span></p>

    <p class="duz" xml:lang="tr"><span class="duz">“Allahsız ki ne Allahsız!”</span></p>

    <p class="duz" xml:lang="tr"><span class="duz">“Ne yapacaksın peki?”</span></p>

    <p class="duz" xml:lang="tr"><span class="duz">“Müsaade ver, gireyim emrine. Bakayım, neymiş dümeni?”</span></p>

    <p class="duz" xml:lang="tr"><span class="duz">“İyi düşünmüşsün” demişti Hıdır Arif. “Ama babam bilmesin. Hele senin o herifin peşine gittiğini hiç duymasın.”</span></p>

    <p class="duz" xml:lang="tr"><span class="duz">“Sen içini ferah tut. Bulurum bir bahane. Allah affetsin, yurtdışındaki işlere bakmaya gidiyorum, derim.”</span></p>

    <p class="duz-ilk-paragraf" xml:lang="tr"><span class="duz">Sonra da kapattığı telefonu yeniden açmıştı Tayyar. Bu kez Gido’yu aramak için.</span></p>

    <p class="duz" xml:lang="tr"><span class="duz">“Buyur kardeşim Tayyar!”</span></p>

    <p class="duz" xml:lang="tr"><span class="duz">“Estağfurullah abi. Abi, benim sana bir diyeceğim var.”</span></p>

    <p class="duz" xml:lang="tr"><span class="duz">“Söyle.”</span></p>

    <p class="duz" xml:lang="tr"><span class="duz">“Bu Hıdır Arif bana öyle bir kazık attı ki, arada babam olmasa sıkacağım gırtlağını! Ben de diyorum, bir mesele çıkmasın diye, bana İstanbul’da bir şeyler ayarlasan... Ben de bıraksam buraları.”</span></p>

    <p class="duz" xml:lang="tr"><span class="duz">“Ne demek Tayyar’ım, tabii! İyi düşünmüşsün!” demişti Gido Ağa.</span></p>

    <p class="duz-ilk-paragraf" xml:lang="tr"><span class="duz">En sonunda da Steven’ı aramıştı Tayyar. MI6’e verdiği hizmetlerin karşılığında sözünü aldığı, İngiltere’deki oturma izni hakkında konuşmak için. Steven da, “Merak etme. En kısa zamanda halledeceğiz” demişti. Ama o kısa zaman uzadıkça uzamıştı. O uzayan zaman içinde de Hikmetçilerden ayrılıp cübbe ve sakalından sıyrılan Tayyar, iki taraflı çalışan bir muhbir olarak Hıdır Arif’i de, Gido Ağa’yı da idare etmişti. Ancak sonraları bocalamaya başlamıştı. Çünkü Hıdır Arif’in de, Gido Ağa’nın da gözleri yüksekteydi ve o irtifada Tayyar’ın judoculuğu bir işe yaramıyordu. Nasıl Şıh Gazi kendine halef olarak iki oğlundan öz olanı seçmişse, diğerleri de Tayyar’dan yavaş yavaş vazgeçmişti. Yaşlı şıhın bir bildiği vardı demek ki. Belki de Tayyar’a “Bir daha ağlamayacaksın” dediğinde, “Ağlamayacaksın, çünkü sadece ağlatacaksın!” demek istemişti. Ağlatacak bir adamı da kimse istemiyordu çevresinde...</span></p>

    <p class="duz" xml:lang="tr"><span class="duz">Aşiret ve tarikat tarafından dışlandıkça yasaların dışına kayan Tayyar, MI6’ten aldığı parayı, gözüne kestirdiği bütün suçlara yatırmıştı. Bunlardan biri de Derda’nın yükünü taşıdığı, korsan kitap basan matbaaydı. Uğruna, Çöpçü Hanif’i öldürteceği yatırımı...</span></p>

    <p class="duz-ilk-paragraf" xml:lang="tr"><span class="duz">Nereden bilebilirdi Tayyar? Yıllar önce, en fazla yarım saat gördüğü bir çocuğun, binlerce gün sonra, yine bir yarım saat içinde kendini öldüreceğini.</span></p>

    <p class="duz" xml:lang="tr"><span class="duz">Nereden bilebilirdi Derda? Tayyar’ı öldürerek, kendininki hariç, herkesin intikamını aldığını.</span></p>

    <p class="duz" xml:lang="tr"><span class="duz">Nereden bilebilirdi İsrafil? Derda’yla Tayyar’ı asla yan yana getirmemesi gerektiğini.</span></p>

    <p class="duz" xml:lang="tr"><span class="duz">Nereden bilebilirdi Çöpçü Hanif? Derda sayesinde hayatta kaldığını.</span></p>

    <p class="duz" xml:lang="tr"><span class="duz">Nereden bilebilirdi insanoğlu? Varlığının sonuçlarını.</span></p>

    <p class="duz" xml:lang="tr"><span class="duz">Hepsinin de yanıtı aynıydı: Hiçbir yerden...</span></p>

    <p class="duz" xml:lang="tr"><span class="duz">Belki de bu sayede hayat devam ediyordu. Kimse, neye neden olduğunu önceden bilemediği için... Çünkü her davranışının zaman içindeki bütün sonuçlarına önceden tanıklık eden kişinin ilk tepkisi, büyük ihtimalle, durmak olurdu. Durmak ve durdurmak. Dehşet içinde. Hareket etme korkusundan kalbi durana kadar. Çünkü her hareketin nihai sonucu acıydı ve belki de, insanoğlu bunu bilse, hiç doğmazdı. Belki de daha kötüsü, bütün bunları bilse de doğmaya devam ederdi. Ne de olsa, insandı ve doğası gereği arsızdı. Doğmak için her şeyi yapardı. Gerekirse karnından çıktığı annesinin leşini doğumhanede bırakır, hatta dünyaya ikizine yapışık bile gelir, ama yine de doğardı...</span></p>
  </div>
</body>
</html>
