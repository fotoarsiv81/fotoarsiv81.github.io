<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_16"><br class="calibre3" />
  Çeviri</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Uygarlıkların tanışması için birbirlerinin kitaplarını okumaları şart. Bu nedenle, edebiyat tarihinin en önemli konularından biridir çeviri. Eğer çevirmenler olmasaydı dünya edebiyat ve düşüncesinin en önemli eserlerinden yoksun kalırdık. Bir insan en çok kaç dilde eser okuyabilir ki!</p>

  <p class="normal1">(Nurullah Ataç yabancı dil olarak sadece tek bir gelişmiş Batı dilini öğrenmenin yeterli olacağını söylerdi. Nasıl olsa bütün dünya kaynakları bu dile doğru dürüst tercüme edildiği için, başka dillerle uğraşmanın zaman kaybı olduğunu savunurdu.)</p>

  <p class="normal1">Çeviri dediğim zaman aklıma o kadar çok anekdot hücum ediyor, o kadar çok düşünce geliyor ki bunları sıraya koymakta güçlük çekiyorum.</p>

  <p class="normal1">Kararsızlığa kapıldığım için lafı dolandırıp duruyorum ama, madem bir kere başladık, Rusların şu zalim sözünü hemen aktarayım, olup bitsin. Çünkü, kadın konusundaki yargısına katılmasam bile, çeviri konulu bir yazıda görmezden gelemeyeceğim bir söz bu: “Çeviri kadın gibidir; güzeli sadık olmaz, sadığı güzel olmaz.”</p>

  <p class="normal1">Aslında tercihler özgür olmadıktan sonra, sadakatin veya güzelliğin bir değeri olur mu? Çevirinin de güzel, güçlü, özgür bir kadın gibi seçenekleri olmalı; ancak yobaz bir “sahip olunma” anlayışını aştıktan sonraki tercihlerin anlamı olabilir.</p>

  <p class="normal1">Eğer bir kültürün oturmuş kavramlarını bambaşka bir kültüre olduğu gibi çevirirseniz ortaya saçmalık çıkar. Çünkü önemli olan dilden dile değil, kültürden kültüre çevirmektir.</p>

  <p class="normal1">Yıllar önce okuduğum bir yazıda, şimdi adını hatırlamadığım bir yazar İngilizcedeki “<span class="ideitalik">bull</span>” kelimesiyle İspanyolcadaki “<span class="ideitalik">toro</span>” kelimesini karşılaştırıyor ve ikisi de “boğa” anlamına gelen bu kelimelerin, iki dildeki farklı anlamına vurgu yapıyordu. “İspanyolcada ‘<span class="ideitalik">toro</span>’ aşkı, ihtirası, kanı, ölümü, kaderi çağrıştırır; İngilizcedeki ‘<span class="ideitalik">bull</span>’ ise çayırlarda otlayan sakin bir hayvanı” diyordu.</p>

  <p><br class="chapter" /></p>

  <p class="normal2">Yaratıcı mı hain mi?</p>

  <p class="normal1">İyi çevirmenler, eseri kendi dillerinde tekrar yaratırlar. Biz bu açıdan talihli bir ülkeyiz. Çünkü şairlerimiz, yazarlarımız çeviri işine eğilmiş ve bazen orijinalinden bile daha güzel metinlere imza atmışlar: Sabri Esat Siyavuşgil, Sabahattin Eyüboğlu, Vedat Günyol, Azra Erhat, Orhan Veli, Can Yücel, Hasan Âli Ediz, Nâzım Hikmet, Sabahattin Ali, Rasih Güran, Burhan Arpad, Kâmuran Şipal, Nihal Yeğinobalı, Ataol Behramoğlu, Ülkü Tamer, Murat Belge, Özdemir İnce, Cevat Çapan, Seçkin Selvi Cılızoğlu, Zeynep Avcı, Celal Üster, Fatih Özgüven, İnci Kut bir çırpıda aklıma gelen büyük çevirmenler (Unuttuğum çoktur, beni affetsinler).</p>

  <p class="normal1">Sabri Esat’ın <span class="ideitalik">Cyrano de Bergerac</span> çevirisi, Can Yücel’in Shakespeare’den çevirdiği, kendi deyişiyle “Türkçe söylediği” <span class="ideitalik">Bahar Noktası ve Hamlet</span> oyunlarıyla “66. Sone”, Melih Cevdet’in Edgar Allan Poe’dan “Annabel Lee”si, çevirinin unutulmazları arasına girmiştir.</p>

  <p class="normal1">Ama bu yetkin örneklerin yanında dili bilmeden, kültüre hâkim olmadan kafa göz yararak yapılmış öyle çeviriler vardır ki, insana saçını başını yoldurur. Üstelik bunlara üniversite kitapları arasında bile rastlanır.</p>

  <p class="normal1">Çeviri konusunda İtalyanların kışkırtıcı bir sözü var: “<span class="ideitalik">Traduttore traditore</span>” derler. Yani “Çevirmen haindir.”</p>

  <p class="normal1">İnsanı isyan ettirecek kadar zalim bir söz.</p>

  <p class="normal1">Ama İtalya’da bir çevirmenin istemeden hainlik yapabileceğinin en büyük kanıtına rastladım. Bir Roma gezisinde Michelangelo’nun Musa heykelini görmek istemiştim. Ustanın elinden çıkan heykel gerçekten de yürüyecekmiş gibiydi ama dikkatimi çeken tuhaf bir özelliğe sahipti. Michelangelo, peygamberin başına iki boynuz yerleştirmişti. Boynuzun şeytana ait bir simge olduğu bilindiğinden, Musa’nın başındaki boynuzlara anlam verememiş ve işin aslını öğrenmeye çalışarak İtalya’daki dostlarıma bunun sebebini sormuştum. Doğru dürüst bir cevap almam uzun sürdü. Hem de aradığımı Roma’da değil, İstanbul’da buldum. İbranice bilen bir ahbabım bana işin aslını anlattı.</p>

  <p class="normal1">Meğer Tevrat’ı İbraniceden Latinceye ilk kez çeviren adam, bir kelimede büyük bir yanlışlık yapmış. İbranicede “güneş ışını” ile “boynuz” kelimeleri birbirine çok benzermiş. Çevirmen iki kelimeyi karıştırarak “başında güneş ışınıyla yürüyen Musa” yerine, “başında boynuzlarla yürüyen Musa” demiş. Zavallı heykelci de bu çeviri yanlışlığına kurban gitmiş mi demeli, yoksa koskoca peygambere yapılan muameleye mi üzülmeli, bilemiyorum.</p>

  <p class="normal1">Bu hatalara rağmen dünya, çevirmenlere çok şey borçlu. Yunan felsefesini Araplara, oradan da Latinceye aktaran, dünyayı kaynaştıran, etkileyen, edebiyat akımları yaratan insanlar, hep bu işe gönül vermiş olan çevirmenler.</p>

  <p><br class="chapter" /></p>

  <p class="normal2">Herkesin konuştuğu dil</p>

  <p class="normal1">Şimdi işin başka bir yönüne değinelim: 19. yüzyılda, herkesin konuştuğu dil anlamında kullanılan “<span class="ideitalik">lingua franca</span>” deyimi Fransızcayı işaret ederdi. Çünkü entelektüel dil oydu.</p>

  <p class="normal1">Zamanla bu iş değişti ve günümüzün <span class="ideitalik">lingua franca</span>’sı İngilizce oldu.</p>

  <p class="normal1">Bu yaygınlığın ekonomiyle ve dünyaya egemen olmakla ilgisi olduğu belli. Düşünsenize, askeri deniz gücünden üniversitelerde üretilen bilimsel tezlere, patent başvurularından teknoloji geliştirmeye kadar çeşitli alanlardaki veriler, ABD ile dünyanın geri kalanını karşılaştıracak düzeyde. Üstelik dünyanın geri kalanı içinde de yine İngilizce konuşulan Britanya ve Avustralya gibi ülkeler önemli bir yer tutuyor. Amerika, Britanya ve Avustralya’nın toplam yıllık geliri yaklaşık 18 trilyon dolar. Dolayısıyla anadilleri tarihte hiçbir zaman görülmemiş bir güçle dünya dili oluyor.</p>

  <p class="normal1">Bu açıdan İngilizce yazan romancılar, şairler şanslı. Çünkü kitapları basıldığı anda bütün dünyada görücüye çıkıyor. Türkçe gibi diller ise ne yazık ki kendi içine kapalı.</p>

  <p><br class="chapter" /></p>

  <p class="normal2">Mevlana daha şanslı</p>

  <p class="normal1">Size bir soru sorayım: Batı’da en çok tanınan şairimiz Mevlana. Buna karşılık Yunus Emre, Şeyh Galib, Baki hiç tanınmıyor. Acaba bunun sebebi ne? Mevlana ile Yunus Emre arasında kalite uçurumları mı var ki birini bütün dünya biliyor, ötekinden ise habersiz?</p>

  <p class="normal1">Bu sorunun çok basit bir cevabı var: Mevlana Farsça yazdığı için dünya dillerine çevrildi, Yunus Emre ise Türkçenin içine hapsoldu. Çünkü Farsça, özellikle Goethe’nin Fars şairlerini okumak için Farsça öğrenmesinden ve <span class="ideitalik">West-östlicher Divan</span> yani <span class="ideitalik">Batı-Doğu Divanı</span> kitabını yazmasından sonra, dünya çapında bir edebiyat dili oldu.</p>

  <p class="normal1">Bugün bazı yazarlarımızın kitapları çeşitli dillere çevriliyorsa, bunun nedeni önce New York’ta yayımlanmış olmalarıdır. Çünkü nasıl Anadolu’dan tüccarlar İstanbul’a gelip toptancıdan mal alır ve “kamyon yaparsa”, dünya yayıncıları da New York’a veya kitap fuarlarına gidip kitap seçiyor. İsterse yeni bir Tolstoy, yeni bir Shakespeare olsun, o parlak vitrinde yer almayan bir yazarla hiç kimse ilgilenmiyor.</p>
</body>
</html>
