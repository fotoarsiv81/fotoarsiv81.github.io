<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_7"><br class="calibre3" />
  Şiir, Bilinç ve Hastalık</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Prag’da her yıl önemli bir edebiyat festivali yapılır. Konuşmaların, okumaların sadece kapalı salonlarda kalmadığı, okurların caddelerde yazarlardan imza toplayıp koleksiyon yaptıkları bu festivale yakışan bir kültür şehridir Prag.</p>

  <p class="normal1">2010 yılında festivalin açılışını yapma onurunu bana vermişlerdi. Bu görevi seve seve yerine getirdim ve sonra çeşitli açık oturumlara, panellere katıldım. Edebiyat panelleri büyük tiyatrolarda yapılıyor ve salonlar tıklım tıklım doluyordu.</p>

  <p class="normal1">Konuşmacı olarak katıldığım panellerden birinin konusu Nietzsche’nin bir cümlesiydi: “Şu Yunanlılar... Sahte ve derinlikten yoksun.”</p>

  <p class="normal1">Hepsi bu kadardı işte! Değişik ülkelerden yazarlarla sahneye çıkacak ve bu cümle üzerine iki saat tartışacaktık. Ne demem gerektiği konusunda epeyce düşündüm.</p>

  <p class="normal1">Nietzsche elbette antik Yunan’dan söz ediyordu ve diğer Avrupa entelektüelleri gibi o dönemin hayranı olduğunu yazılarından biliyorduk. O zaman neyi kastediyor, hayranı olduğu bir kültür dönemini niçin sahtelikle suçluyordu?</p>

  <p class="normal1">Kafamda bunun tek bir açıklaması vardı ve panelde o düşünceyi savundum: Nietzsche bence filozoftan çok şairdi, hem de kelimenin tam anlamıyla has bir şair. Şiirle felsefe arasında gidip gelen şaşırtıcı cümleler kurmayı seviyordu.</p>

  <p class="normal1"><span class="ideitalik">Zerdüşt</span> kitabının başındaki “Tanrı öldü!” dizesi de bu ihtiyaçtan, yani okuru sarsmak isteğinden doğmuştu.</p>

  <p class="normal1">Bazı örnekler verdim. Mesela bir aforizmasında “Eğer uçuruma çok uzun süre bakarsan, uçurumun da sana bakmakta olduğunu anlarsın” gibi saf ve derin bir şiire ulaşmıştı.</p>

  <p class="normal1">Sonraki aylarda çıktığım bir Almanya seyahatimde bu panelden bahsederken Alman arkadaşlarım, Nietzsche’nin kendisini zaten filozof değil, şair olarak gördüğünü söyleyerek beni şaşırttılar. Meğer o da kendisinin şair olarak anılmasını istermiş, hatta şair ve besteci olarak. Nietzsche’nin beste de yaptığını, bu çalışmalarını hayranı olduğu Wagner’e götürdüğünü, bu kibirli adamın “Beyefendi, siz beste yapmaya uğraşacağınıza başka bir işle uğraşın” demesi üzerine Wagner’e düşman kesildiğini anlattılar.</p>

  <p class="normal1">Prag’daki panelde de, içlerinde Nobel ödüllü şair Derek Walcott’un da olduğu diğer konuşmacılar bana hak verdiler. Daha sonra hep birlikte şiir ve felsefe ilişkisi üzerine konuştuk.</p>

  <p><br class="chapter" /></p>

  <p class="normal2">Şiir ve felsefe</p>

  <p class="normal1">Şiir ve felsefe, birbirine çok yakın, hatta iç içe geçmiş iki alan değil mi? Bence öyle. Mesela William Wordsworth’un “Aşırı güzelliğe bakmanın yarattığı acı çekme duygusu”nu bir düşünce olarak okurum (bu dizeye Coetze de değinmişti).</p>

  <p class="normal1">Ne yazık ki bizde, özellikle son zamanlarda şiir, sanki duygusal güzel sözler söylemek olarak anlaşılıyor. İnternette dolaşan bazı saçmalıkların altına büyük şairlerin adını yazarak, anılarını kirletiyorlar.</p>

  <p class="normal1">Geçenlerde televizyon ekranında genç bir sunucu, sesini titrete titrete Nâzım’a ait olduğunu öne sürdüğü bir şiir okuyordu.</p>

  <p class="normal1">Efendim, Nâzım ölecekmiş, sonra onu yakacaklarmış, külünü bir vazoya koyacaklarmış, sevgilisi o vazoyu evinin baş köşesine yerleştirecekmiş ve o vazoyu her okşadığında Nâzım’ın külleri sevgilisine koşacakmış.</p>

  <p class="normal1">Zavallı Nâzım! Herhalde bu saçma duygusallığın kendisine mal edildiğini duysa, sevgilisine koşmaz ama öfkeyle o sunucunun peşine düşerdi.</p>

  <p class="normal1">Şiiri böyle anlayan, böyle sanan kuşaklar yetişiyor.</p>

  <p class="normal1">Onlara birkaç kere şiirin duygudan çok düşünceyle yazıldığını, zaten derin duygu ile düşüncenin bir noktada kesiştiğini, santimantalizm denilen duygusallığın, gerçek duygunun düşmanı olduğunu anlatmaya çalıştım ama pek başarılı olamadım galiba. Orhan Veli gibi büyük şairlerin duygusal değil duygulu olduklarını açıklamakta zorluk çektim.</p>

  <p class="normal1">Çünkü popüler kültür, şiiri birtakım vıcık vıcık duygusal sözlerin kafiyeyle söylenmesi düzeyine indirgedi.</p>

  <p class="normal1">Ne yazık!</p>

  <p class="normal1">Oysa, iyi bir şiirin her dizesi sanki dünyanın açıklanış anı gibi bir bilinç taşımıyor mu?</p>

  <p class="normal1">Panelde konu bu noktaya gelince Dostoyevski’nin “Bilinç hastalıktır” sözünü hatırlattım ve bu derin yargıyı uzun bir süre tartıştık.</p>

  <p><br class="chapter" /></p>

  <p class="normal2">“Bilinç hastalıktır” üzerine</p>

  <p class="normal1">Bu söz, Dostoyevski’nin <span class="ideitalik">Yeraltından Notlar</span> romanında geçer. Bu yüzden, dönemin koşullarına uygun özel bir Rus vurgusu olduğunu belirtmem gerekiyor; ama genel olarak insanın kendisini ve evreni algılama düzeyini belirleyen “bilinç” konusu çok tartışılmıştır.</p>

  <p class="normal1">Gerçekten “büyük” olan yazarların ve şairlerin sırrı, tumturaklı cümlelerde değil, gündelik dildeki kelimelere yükledikleri yeni ve şaşırtıcı anlamlarda gizlidir. Her gün, gelişigüzel, hiç dikkat etmeden kullandığımız kelimeleri, cümleleri, kavramları, aklımıza hiç gelmeyen bir biçimde kullanarak, sıradan, vasat dünyanın ötesine geçerler.</p>

  <p class="normal1">“Bilinç” kavramının yüceltildiği bir dünyada “Bilinç hastalıktır” diyebilmek, Dostoyevski’nin bu özelliğini ortaya çıkarıyor. Ayrıca, derin bir gerçekliği vurguluyor.</p>

  <p class="normal1">Filozoflar bir yanda “bilinçsiz bir hayatın ölüm anlamına geldiği”ni söylüyor, öte yanda “bilincin keder getirdiği”ni. Kimisi ahmak bir adamın mutluluğuna özeniyor, kimisi ise böyle bir kişinin hayatını hayattan saymıyor.</p>

  <p class="normal1">Dostoyevski’nin yargısı ise daha zengin bir vurgu içermekte.</p>

  <p class="normal1">19. yüzyılın Rus aydınlarının en büyük takıntısı Tanrı kavramıylaydı. Soğuk iklimin bu ateşli insanları, Ortodoksluğu tek kurtuluş yolu olarak görenlerden Tanrı’nın varlığını sorgulayanlara kadar, bin bir çeşit düşünceyle sarsılıyordu. Nihilizm ise aydınlar arasındaki en yaygın akımdı. Romanlarda olduğu gibi, gerçek hayatta da birçok aydın bu meseleyi kendi canını ortaya koyarak çözmeye çalışıyor, intiharı deniyordu.</p>

  <p class="normal1">Tanrı’nın gerçekten var olmasını özleyen ve bunu kesinleştirerek huzursuzluktan kurtulmak isteyen insanların gerekçesi şuydu:</p>

  <p class="normal1">“Yarın sabah kendimi asacağım. Eğer Tanrı varsa ve benim kaderim onun elindeyse bana engel olur. Ama eğer ölmeyi başarırsam, demek ki Tanrı yoktur ve irade benim elimdedir.”</p>

  <p class="normal1">Bu düşünce, bu sorgulama biçimi elbette yoksul, geçimini sağlamakla uğraşan <span class="ideitalik">mujik</span> (köylü) yığınlarının aklına bile gelmez. Köylü, karnı doyup çubuğunu tüttürdüğü zaman mutlu olur ve sağlam bir inançla yatağa girip mışıl mışıl uyur.</p>

  <p class="normal1">Huzursuzluk sadece, evreni ve kendini sorgulayan “bilinç”e bağlıdır. Bu yüzden bilinç hastalıktır, bilinçsizlik ise sağlık.</p>

  <p class="normal1">Rus edebiyatı bu temayla doludur; insanlar sürekli kıvranır, huzursuzluğa kapılır, bir düşünce ve ruh cehenneminde yaşar.</p>

  <p class="normal1">Bugünkü maddeci dünyamıza benzemiyor, değil mi!</p>

  <p class="normal1">Evet, benzemiyor ama bu düşünce ortamı geçerliliğini yitirdikten, böyle tipler dünya yüzünden silindikten sonra bile, 19. yüzyılın büyük Rus romanı görkemini korumakta.</p>

  <p class="normal1">Dostoyevski, giderek artan bir biçimde okunuyor, dünya üniversitelerindeki birçok teze, araştırmaya, makaleye kaynak olma durumunu sürdürüyor.</p>

  <p class="normal1">Bunun nedenini “nihilizm”de değil, insanı ve onun psikolojisini anlatma gücünde aramak gerekir. Her zaman tekrar ettiğim gibi, unutulmaz karakterler yaratmak, bunları hayat içinde hareket ettirmek ve ilişkiler yoluyla insan ruhunun derinliklerine inmek.</p>

  <p class="normal1">Bunu başarabildiğiniz zaman mucize gerçekleşir ve siz yağmurlu bir İstanbul gününde otobüste giderken, Raskolnikov, Mişkin, Alyoşa, Stavrogin elinizdeki kitaptan çıkıp yanı başınıza oturuverirler.</p>

  <p><br class="chapter" /></p>

  <p class="normal2">Bilinç ile vicdan</p>

  <p class="normal1">Edebiyatın bu büyük karakterleriyle buluştuğunuz zaman, en kadim konularla günlük hayatınızda yaşadıklarınız iç içe geçer. Belki çevrenizdeki duyarsızlıkları sorgularsınız, belki de kendinizi.</p>

  <p class="normal1">Sorunlardan haberdar olmak, gerçeklerin farkında olmak, insana vicdani bir yük getiriyor meselesini düşünürsünüz: Dünyadaki gelişmeleri izlemeyen, gazete okumayan bir kişi mi, yoksa toplumdaki sorunların kökenini düşünen, yaygın şekilde yaşanan acıları tahlil eden bir entelektüel mi daha mutludur?</p>

  <p class="normal1">Elbette bilinci yüksek olanın derdi daha çok.</p>

  <p class="normal1">Ama bunu tartışmanın pek anlamlı olmadığı sonucuna ulaşırsınız. Çünkü bir gerçeğin farkına varan insan, bir daha onun farkında olmadığı zamana dönemez. Mecbursunuz, hep daha ileriye gideceksiniz. Geldiğiniz yer sizi huzursuz edince, “Bilinç beni mutsuz etti, önceki halime döneceğim” diyemezsiniz. Huzursuzluktan dolayı, geldiğiniz yerde de duramazsınız.</p>

  <p class="normal1">Ama yine de, bilincin getirdiği vicdan yükünün ve duyarlılığın neden olduğu rahatsızlığın çok kötü şeyler olduğunu düşünmezsiniz.</p>

  <p class="normal1">Çünkü duyarlılık bir bütündür. Vicdanlarını köreltmek için gerçekleri görmeyecek bir kişilik yapısına bürünenler, vicdanlarını sağırlaştıranlar, evet, rahatsız olmaktan kurtulabilirler; ama güzelliklere karşı da körleşirler, sağırlaşırlar.</p>

  <p class="normal1">Duyarlı olmak, sadece acıları ve çirkinlikleri değil, sevinçleri ve güzellikleri de algılamamızı sağlar.</p>

  <p class="normal1">En diğerkâm insanlar, aynı zamanda müzikten ve romandan en çok keyif alanlar değil mi? Doğanın bozulmasına en çok dertlenenler, güneşin doğuşundaki güzelliği en iyi görebilenler... Mutluluk uğruna bilincinizi ve vicdanınızı bastırmak gerekiyorsa, durup düşünmek gerek.</p>

  <p class="normal1">Zaten “mutluluk” dediğiniz nedir ki? Biraz güvenlik, biraz da can sıkıntısı değil mi?</p>
</body>
</html>
