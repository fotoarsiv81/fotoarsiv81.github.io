<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="kitapickapak2" id="calibre_toc_41"><br class="calibre3" />
  Edebiyat Üzerine<sup class="calibre5"><a class="footnote-link" href="../Text/1_split_045.html#footnote-100-2" id="footnote-100-2-backlink">[*]</a></sup></h2>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Hoş geldiniz. Bu kadar yoğun bir trafiği aşarak kitap fuarına gelen, pazar gününü burada geçirmeyi göze alan ve bu kalabalık söyleşimize katılan kitapseverlere teşekkür ederim.</p>

  <p class="normal1">Sizlerle birlikte olmak benim için büyük bir mutluluk. Çünkü bir roman yayımladığınız zaman o kitabı kimler okuyor, kimler ondan etkileniyor, bilemiyorsunuz. Gelen e-postaları okumak hoş oluyor ama hiçbir okurun yüzünü göremiyorsunuz. Oysa insanların yüzüne bakmak, o yüzlerdeki ifadeleri görmek bambaşka bir şey.</p>

  <p><br class="chapter" /></p>

  <p class="normal2">Söz sanatları</p>

  <p class="normal1">Bugün edebiyat konuşacağız. Önce sözün gücünden başlamak istiyorum: Hiç kuşkunuz olmasın, söz dünyanın en güçlü aracıdır. Neden böyle düşünüyorum, biliyor musunuz? Tarih boyunca bütün kavimler, bütün topluluklar, kısaca insan soyu, kendisini sözle ifade etmiş. Elbette müzik, resim, daha doğrusu bütün sanat dalları çok önemli; ama söz sanatları öne çıkıyor. Bütün inanışlardaki kutsal kitaplar insanlığa yazı biçiminde ulaştırıldığına göre, demek ki dinlerin bile kendilerini anlatmak için kitaplara ihtiyacı var. Tanrı kendini, başka bir yolla değil, kitapla anlatıyor.</p>

  <p class="normal1">Anadolu’da kitaplı-kitapsız ayrımı yaparlar. Bunu başka anlamda kullanıyorlar: Kitapsız, “dinsiz” anlamına geliyor. Ne amaçla söylenirse söylensin doğru bir söz. En geniş anlamıyla ele alırsak kitaplı ile kitapsız bir olmuyor. Siz iyi ki kitaplılar sınıfındasınız.</p>

  <p class="normal1">Biliyorsunuz, Yuhanna İncili, “Başlangıçta söz vardı. Söz Tanrı’yla birlikteydi ve söz Tanrı’ydı” diye başlar. Kuran’da da “Yaratan Rabbinin adıyla oku / O Rab ki kalemle yazmayı öğretti” denir. Bütün eski destanlara, epopelere bakın: Yazının bulunduğu andan itibaren insanoğlunun kanında akan, fikrini çelen en önemli şey söz sanatıdır. Yazıdan önce de şifahi olarak söylenmiştir bu destanlar. Ama yazı, tektanrılı dinler için ön koşuldu. Bu yüzden ehl-i kitap kavimler ortaya çıktı.</p>

  <p><br class="chapter" /></p>

  <p class="normal2">Okumak ve yazmak</p>

  <p class="normal1">Biraz önce şu merdivenlerden çıkarken, yayınevimizin yöneticisi Deniz Hanım’la konuşuyorduk. Ona Schopenhauer’dan sözler aktardım: “Ortalık o kadar çok sayıda külüstür kitapla dolu ki, okuyucular doğru dürüst olanı nasıl seçebilsinler. Binlerce eser içinde nasıl doğrusunu bulsunlar?” Schopenhauer bunu yaklaşık iki yüz yıl önce yazıyor. Bugünü görseydi iyice şaşırırdı. Çünkü her önüne gelenin kitap yazdığı bir çağda yaşıyoruz.</p>

  <p class="normal1">İnsanlar kendilerini ifade etmek istiyorlar. Buna kimse engel olamaz. Geçenlerde bir gazeteci arkadaşım dedi ki: “Ben henüz kitabımı yazmaya vakit bulamadım.” Bunu bir gereklilik olarak görüyor. Ona göre herkes mutlaka bir kitap yazmalı. Elbette bu durum ortalığı çok bulandırıyor.</p>

  <p class="normal1">Jean-Jacques Rousseau’yla ilgili güzel bir anekdot aklıma geldi. Konumuzla ilgili, ilginç bir anekdot. Jean-Jacques Rousseau o dönem için alt tabakadan sayılan bir hizmetçi kızla evlenmişti. Kadının adı Thérèse idi. Rousseau’nun ölümü üzerine o hanım, bu ünlü şahsiyet hakkında bir kitap yayımladı. Kitap yayımlandıktan sonra Paris’in entelektüel çevreleri –ki her yerdekiler gibi çok acımasızdırlar– şöyle yazılar yazmışlardı: “Zavallı Jean-Jacques Rousseau! Kıza yazı yazmayı öğretmiş ama okumayı öğretmemiş.”</p>

  <p class="normal1">Rousseau deyince bir de parantez açayım. Çok ilginç bir parantez. Jean-Jacques Rousseau’nun babası Isaac Rousseau, Osmanlı Sarayı’nda padişahın saatçisidir. (Gerçi anılarının bir bölümünde sarayın saatçisi olduğu, başka bir bölümünde ise Galata’da saatçilik yaptığı yazılıdır ama biz yine de birinciyi kabul edelim.) Dolayısıyla Jean-Jacques Rousseau da bir dönem burada yaşıyor. Kitaplarına temel oluşturan felsefeyi, yani insan haklarına dayalı, etnik çeşitliliği savunan ve o dönemin zihniyetini altüst eden fikirleri, çokkültürlü Osmanlı’dan almış olabilir mi? Bu da araştırılması gereken ilginç bir konu.</p>

  <p class="normal1">Evet, Paris aydınları, “Neden yazmayı öğretmiş ama okumayı öğretmemiş?” diyorlar. Bu duruma ben de rastlıyorum. Yazmak isteyen çok insan var ama genellikle okuma düşkünü insanlar değil bunlar. Okuma yazma, cümle, noktalama biliyor, kafasında bir hikâye de var, “Benim hayatım bir roman” diyor. Başımdan geçenleri anlatayım, diye kitap yazıyorlar.</p>

  <p class="normal1">Bazen mesajlar alıyorum. Diyorlar ki: “Ailem hakkında size öyle şeyler anlatacağım ki tüyleriniz diken diken olacak. Siz <span class="ideitalik">Serenad</span>’ı yazmışsınız ama anlatacaklarım sizi dehşete düşürecek.” Bizler de hikâye avcısı olarak, göndermelerini istiyoruz. Gelenlerin çoğu, herkesin bildiği sıradan hikâyeler.</p>

  <p class="normal1">Unutmayalım ki okumak, yazar olmanın bir numaralı okuludur. Yazarlığın diğer dallar gibi okulu yok. Amerikalılar ilerletilmiş yazı kursları vs. yapıyorlar, her şeyin kursunu yaptıkları gibi.</p>

  <p class="normal1">Batı’da her şeyin bir kursu vardır. Mesela “Asansöre binme kursu” diye bir şey duydunuz mu? Gerçekten vardır. Bazı insanlarda asansör fobisi varmış, binemezmiş, onu yenmek için eğitim alıyor. Devlet bunun parasını ödüyor. El sıkışma kursları var, bazıları el sıkamazmış, bunun da kursu var. En son duyduğum kursa çok fiyakalı bir isim koymuşlar: “Sosyal sendromdan kurtulma kursu.” Hani bildiğimiz utangaçlık durumları var ya, ondan kurtulmak için kursa gidiyorsunuz.</p>

  <p class="normal1">Böyle bir dünyada yazarlık kursu olmaz mı hiç? Amerikalılar yazma kursları da açmışlar. Son yıllarda bizde de peş peşe açılmaya başlandı böyle kurslar.</p>

  <p class="normal1">Ama yazar olmayan birisine yazmayı öğretmek mümkün değil. Dostoyevski’ye, Nâzım Hikmet’e, Yaşar Kemal’e kim öğretti yazmayı? Hatta tam tersine, yazmasınlar diye bin bir engel çıkarıldı önlerine. Hapishanelere atılmış insanlar mum ışığında bir şeyler bulup yazdılar.</p>

  <p class="normal1">Zaten hiçbir büyük yazarın asıl derdi “bir şeyler yazmak” değildir. Onların bir meselesi vardır. Hayatı anlamak, insanı anlamak, hayata müdahale etmek... Nâzım’ın dediği gibi, “anlamak” onlar için müthiş bir bahtiyarlıktır. Anlatmaktan önce, anlamak için uğraşır onlar.</p>

  <p class="normal1">Edebiyat kursunda ne öğrenebilirsiniz ki... Dediğim gibi yazmanın birinci kuralı okumaktır. Okumak zihninizi açıyor. Bir edebiyat ırmağı akıyor beyninize ve gönlünüze. Homeroslardan başlayan bir nehir.</p>

  <p><br class="chapter" /></p>

  <p class="normal2">Evrensel yanılsama</p>

  <p class="normal1">Homeros diyoruz, ama burada da bir soru işareti var! Eski-Yeni Ahit ve Yunan-Latin kültürüne dayalı olan Batı, beyinlerimize öyle bir şey yerleştirmiş ki evrensel olan Batı’dır, geri kalanların hepsi yereldir diye düşünülüyor. Batı kültürü Eski Ahit’ten (Tevrat’tan), Yeni Ahit’ten (İncil’den), Yunan’dan ve Roma’dan beslendiği için oradan çıkan her şey evrensel, onun dışındakiler etnik! Mesela Homeros dendiği zaman hepimiz şapka çıkartıyoruz. Elbette çıkarmak gerekir ama bunun yanında Kırgızların bir milyon dizelik <span class="ideitalik">Manas Destanı</span> var. Onun neyi eksik? O da bir savaş destanı, o da bir kahramanlık epopesi. Ama dünya Manas’ı bilmez, sadece Homeros’u bilir.</p>

  <p class="normal1">Aynı şey müzik için de söz konusudur. Mesela Bavyeralılar Abdülkadir Meragi, Itri, Dede Efendi gibi dev bestecilerin eserlerini çalsanız anlamazlar. Birinci dakikada salonu terk ederler. Çünkü müzik biraz zevkle ama daha çok da alışkanlıkla ilgilidir. Mutfak zevki gibidir. Damak zevki ayrı olan insanlara “Ama bu daha iyi” diyerek başka bir yemeği zorla yediremezsiniz.</p>

  <p class="normal1">Ne var ki bize “Mutlaka Bach, Beethoven, Mozart dinlemen lazım, bunu dinlemezsen medeni insan sayılmazsın” diye öğrettiler. O büyük bestecileri öğrenip dinlememiz açısından yararlı oldu. Zenginleştik, ruhumuz yüceldi. Ama keşke bu iş karşılıklı olsaydı, kültür alışverişi biçiminde olsaydı. Batı bize sürekli olarak kültür ürünleri ihraç ediyor ama buradan oraya pek bir şey gitmiyor.</p>

  <p class="normal1">Barcelona’da bir Birleşmiş Milletler toplantısında Arjantinli bir profesörle bu konuda tartışmamız olmuştu. “Kültürler iç içe geçti, global dünyada artık herkes birbirini biliyor” dedi. Ben aynı fikirde olmadığımı söyledim.</p>

  <p class="normal1">“Neden?” diye sordu. Dedim ki: “Mesela siz Arjantinlisiniz, size Arjantin’den bahsedeyim.” Bir süre Peron’dan, tango geleneğinden, Jorge Amado’dan, Cortázar’dan, Borges’ten, ünlü tango şarkıcısı Carlos Gardel’den söz ettim.</p>

  <p class="normal1">Profesör “İşte ne güzel” dedi. “Arjantin’i biliyorsunuz, demek ki dediğim gibi kültürler iç içe geçiyor.”</p>

  <p class="normal1">O zaman “Durun bakalım profesör” dedim, “Size anlattıklarımın benim ülkemdeki karşılığını soruyorum. Size Peron’u anlattım, siz de bana Atatürk’ü anlatın. Ben size Borges’ten bahsettim, siz de Yaşar Kemal’den söz edin. Bütün akım tek yönlü. Oradan buraya bir rüzgâr esiyor ve yönü hiç değişmiyor.”</p>

  <p class="normal1">Üstelik Atatürk ve Yaşar Kemal dünyada en bilinen isimlerimiz arasında. Oysa daha o kadar çok değerimiz var ki çeşitli alanlarda hep gündemde olan dünyadaki birçok kişiden değerli oldukları halde, kimsenin onlardan haberi bile yok.</p>

  <p class="normal1">Çünkü bugün yaşadığımız olgu, kültür alanında bir globalleşme değil. Bir tarafın kendi kültürünü (ne kadar yüce olursa olsun) öbür tarafa dayatması, kültür alışverişi anlamına gelmez. Hepimiz William Shakespeare’i, Dante’yi, Homeros’u, Molière’i biliyoruz. Bunlar çok önemli şeyler. Fakat Türkologlar dışında Şeyh Galib’i bilen tek bir Batılı yoktur.</p>

  <p class="normal1">Bu engeli sadece Farsça yazan şairler aşabilmiştir: Sadi, Hafız, Firdevsi, Hayyam gibi çok büyük İran şairleri... Bunda da en büyük pay Goethe’nin. Çünkü Goethe, Fars şiirine hayran kaldığı için ömrünün son yıllarında Farsça öğrendi. <span class="ideitalik">West-östlicher Divan</span> (Batı-Doğu Divanı) diye bir kitap yazdı.</p>

  <p class="normal1">Burada ilginç bir noktaya geleceğim. Mevlana, “Rumi” adıyla dünyada çok bilinir. Amerika’da son 10 yılın en çok satan şairi Mevlana’dır. Peki, niye Mevlana dünyada biliniyor da Yunus Emre bilinmiyor? Yunus Emre daha mı kötü bir şairdir, ya da diğer şairlerimiz?</p>

  <p class="normal1">Hayır, Mevlana dünyada Farsça yazdığı için biliniyor, diğer şairlerimiz bilinmiyor. Türkçe ise Yunus Emre’nin dediği gibi “Bir garip ölmüş diyeler / Üç günden sonra duyalar” misalince içine kapanıp kalmış. Osmanlı’nın bunca fütuhata rağmen niye dünyaya yayılan emperyal bir dil yaratamadığını Halil İnalcık gibi hocalarımıza sormak lazım.</p>

  <p><br class="chapter" /></p>

  <p class="normal2">Bir hazinedir Türkçe</p>

  <p class="normal1">Oysa Türkçe son derece yetkin bir şiir dilidir. Müthiş bir anlatım gücüne sahiptir. Bazen bizim halk türkülerimiz öyle şeyler söyler ki, ne William Shakespeare’e değişirim ne de başka bir şaire. Ama ne yazık ki ilgilenen yok. Türkiye’de de yok. Bizim gençlerimiz, pop şarkıcılarımız, hangisi halk şiiri biliyor, hangisi o müthiş zenginlikten yararlanıyor? Üç yüz kelimelik bir uydurma dilin içinde dönüp duruyorlar.</p>

  <p class="normal1">Kelimeler hepimizin kelimeleri, Karacaoğlan, Yunus Emre, Yahya Kemal, Orhan Veli bizim bilmediğimiz kelimelerle yazmıyorlar, o kelimeleri biz de biliyoruz. Ama onlar kelimeleri öyle yan yana getiriyorlar ki, “Meçhule giden bir gemi kalkar bu limandan” denildiği andan itibaren büyük şiir başlıyor.</p>

  <p class="normal1">Müzisyenlerin notaları yan yana getirmesi gibi, onlar da kelimeleri işliyorlar. Bildiğiniz gibi, bemol ve diyezler hariç, topu topu yedi nota var. Ne çıkarsa ondan çıkıyor. Beethoven da yedi notayı kullanıyor, misket havası da... Bu yedi nota içerisinde hangi mahareti gösterebiliyorsun, bütün mesele o.</p>

  <p><br class="chapter" /></p>

  <p class="normal2">Roman</p>

  <p class="normal1">Aslında bugün romandan söz etmek istiyorum ama bir türlü o konuya gelemedim. İrticalen konuşmanın cilveleri bunlar. Eğer konuşmanızı yazar ve onu okursanız, trenle seyahat ediyor gibisinizdir. Tren raydan asla ayrılamaz. İrticalen konuşma ise araba kullanmaya benzer. Size güzel gelen her yan yola sapmaktan kendinizi alıkoyamazsınız. Bugün de öyle oldu.</p>

  <p class="normal1">Söz sanatları çeşitli dallara ayrılıyor ama en gelişmiş biçimi de romandır. Romanlar üzerine dünyada çok tartışılıyor, “roman nedir, nasıl yazılmalıdır” diye.</p>

  <p class="normal1">Nasıl roman yazılır? Bu soru çok soruluyor bana, yazmak isteyen pek çok genç arkadaşımız var.</p>

  <p class="normal1">Okumak, iyi yolda olmak demektir. Zaten bu işin yolu okumaktan geçiyor. Kütüphaneler büyük hocalarla dolu. Büyük hümanist Erasmus, “Dünyanın bütün üniversiteleri on beş temel kitaptan ibarettir” der.</p>

  <p class="normal1">Sadece roman değil, şiir ve hikâye yazmak konusunda da sorular geliyor. Onları ayrıca konuşuruz. Sanıldığı gibi hikâyeyle roman arasında, birinin kısa birinin uzun olmasından kaynaklanan bir nicelik farkı yoktur, nitelik farkı vardır. (Bu arada ben, adına “uzun hikâye” ya da “kısa roman” denilen <span class="ideitalik">novella</span> formunu çok sevdiğimi belirtmeliyim. Diyebilirim ki sevdiğim biçim budur. Örnek olarak Çehov’un bazı kitaplarını ve Hemingway’in <span class="ideitalik">İhtiyar Adam ve Deniz</span>, Yaşar Kemal’in <span class="ideitalik">Yılanı Öldürseler</span>, Márquez’in <span class="ideitalik">Kırmızı Pazartesi</span> gibi başyapıtlarını gösterebilirim.)</p>

  <p class="normal1">Roman çok daha büyük bir yapıdır. Kendi içinde mimarisi, kurgusu vardır. Aynen bir bina gibi statik hesaplara dayanan, taşıyıcı kolonları bulunan bir biçimdir. Taşıyıcı kolonları kesildiği için binaların depremde yıkıldığını, ayakta duramadığını gördük. Romanda da taşıyıcı kolonlar güçlü değilse çöker o kitap. Yalnız söz söylemek gibi kaygılara değil, bir mühendis gibi kılı kırık yaran hesaplamalara dayanması gerekir.</p>

  <p><br class="chapter" /></p>

  <p class="normal2">Duraktan durağa</p>

  <p class="normal1">Roman, bir sabah kalkıp coşarak, büyük bir yaratma seline kapılarak yazılabilecek bir şey değil, çok uzun bir yolculuk. Öncelikle ana kurguyu çok iyi oluşturmak gerekiyor. Dayanacağı temelleri, karakterleri oluşturacaksınız. Karakterleri çok iyi tanımanız gerekli. Onları anneniz, babanız, kardeşiniz, arkadaşınız, sevgiliniz kadar iyi tanıyacaksınız ki insanlara anlatabilesiniz.</p>

  <p class="normal1">Böyle bir yoğunlaşma döneminden yazma dönemine geçildikten sonra da bu işi uzun bir yolculuk gibi düşünmekten geri durmamak gerekir. Roman bir solukta değil, bölümler halinde yazılır. Aynen bir uzun yol seyahati gibi. İstanbul’dan arabayla yola çıktığınızda Ankara’yı düşünmezsiniz. Kafanızda önce gişelere varma, oradan İzmit’e, Bolu’ya ulaşma, daha sonra Ankara’ya varma fikri belirir. Arada molalar veririsiniz. Roman yazmak da buna benziyor. Bölümlere ayrılmış bir uzun yolculuk gibi.</p>

  <p class="normal1">Romanın genel taslağı hazırlandıktan sonra sadece yazdığınız bölüme odaklanmanız gerekiyor. Sanki hayattaki amacınız o bölümü bitirmekmiş gibi. Mesela 20 sayfa. O sayfaları bitirdikten sonra daha sonraki bölüme yoğunlaşabilirsiniz ama daha önce değil.</p>

  <p class="normal1">Bu süreçte romanın sizi değiştirmeye başladığını hissedersiniz. Roman, başta planladığınızdan başka bir şekilde gelişmeye başlar. Bernanos diye bir yazar vardı. “İyiler” adında bir roman yazmak istemişti. Daha yazmadan adını böyle koymuştu ama bittikten sonra baktı ki içinde tek bir iyi insan yok.</p>

  <p class="normal1">Roman sizi alıp götürür, kendi kendini yönlendirir, yazarını aşar. Benim başımdan da çok geçmiştir. Karakterler bazen düşündüğümden bambaşka işler yaparlar. Başka yerlere giderler, ben de izlemeye başlarım. Onları, sanki hiç tanımadığım çok farklı davranan insanlarmış gibi izlerim. Bu şekilde yeniden tanırım onları.</p>

  <p><br class="chapter" /></p>

  <p class="normal2">Yazmak gerekli mi?</p>

  <p class="normal1">Şöyle bir sorudan yola çıkalım: Neden roman yazılır?</p>

  <p class="normal1">Bence bir romanın, bir kitabın gerekliliği olmalı. Mutlaka yazılması gereken bir kitapsa yazılmalı. Eğer gerekli olmayan bir roman yazıyorsanız, o kitap için kesilen ağaca, harcanan mürekkebe, emeğe yazık.</p>

  <p class="normal1">Peki, gerekli kitap ne demektir? Neden bazı kitaplar gerekli, bazı kitaplar gereksiz olur?</p>

  <p class="normal1">Ne yazık ki, akıp giden hayatla bağ kurmak gibi herhangi bir kaygı olmadan, kişisel sorunlar üzerine ve sıkıcı romanlar yazıldığını görüyorum. Çoğunlukla da entelektüel olma merakı yüzünden. Çünkü Türkiye’de entelektüellik bir mertebe gibi görülüyor. Bir yaşam biçimi gibi algılanıyor. Biraz sakal bırakılacak, yelek giyilecek, pipolar vesaire.</p>

  <p class="normal1">Oysa gerçek entelektüelliğin bunlarla ilgisi yok. Entelektüel olmak, dünyaya zihni olarak, düşünce süzgecinden geçirerek bakma refleksidir. Entelektüel, yaşadığı ve yaşamakta olduğu her şey üstüne düşünür. Dünyaya farklı bir disiplinle bakar. Bir şeyler yazmış olmak, insanı entelektüel yapmaz.</p>

  <p class="normal1">Bazı yazarlar, romanları diğer yazarların ve eleştirmenlerin ne diyeceği sorusu üstüne kurguluyorlar. Bence bu da yanlış. Kitap sadece okur için yazılır. Çünkü romanı yayınevine veriyoruz, sonra kitap okuyucunun eline geçiyor. Okuyorsunuz. Ben yazarken nasıl yalnızsam, siz de okurken yalnızsınız. Düşüncelerim ve duygularım size geçiyor. Ben bir maharet gösterebilmişsem, kendimi size okutabilmişsem, siz de zevkle okuyorsunuz kitabı, elinizden bırakmadan okuyorsunuz. Ama iş olsun diye yazmışsam, bir meselem olmadan sadece kitap yazmak için yazmışsam, bu ne biçim kitap deyip okumadan elinizden atıyorsunuz.</p>

  <p class="normal1">Gerçekten de atmak lazım. Çünkü bir konserde piyanist sizi sıkıyorsa, notalara yanlış basıyorsa, aralarda iki üç dakika duruyorsa siz de konseri dinlemeden çıkar gidersiniz. Kitapta da aynı durum söz konusu. İyi bir piyanist nasıl sizin yapamadığınız bir şeyi yapıyorsa, bir marifet gösteriyorsa; yazar da size kendini okutmak zorundadır.</p>

  <p class="normal1">Bestseller tarzı kitapları kastetmiyorum elbette. Derinlikli kitaplardan söz ediyorum. Dünya edebiyat tarihinin ve günümüzün en büyük, en derin yapıtları, kendilerini okutan, okura büyük zevk veren kitaplardır.</p>

  <p class="normal1">Edebiyat bir zevktir, sıkıntı değil. Okumak da böyle, yazmak da.</p>

  <p><br class="chapter" /></p>

  <p class="normal2">Romanda konu</p>

  <p class="normal1">Bir roman fikrinin nasıl oluştuğu konusunda örnek vereyim: Son yıllarda dünyada çok tutulan bir Japon yazar var: Haruki Murakami. Ben de seviyorum, ilgiyle okuyorum kitaplarını.</p>

  <p class="normal1"><span class="ideitalik">Yaban Koyununun İzinde</span> adlı kitabı bir dedektif hikâyesini andırıyor. Japonya’da koyun bulunmazmış. 19. yüzyılda koyun ithal edilirmiş. Bir koyunun sırtında bir yıldız varmış. O koyunu bulmak gerekiyormuş, çünkü sırtı yıldızlı yaban koyunu insanların içine giriyor, kişiliğini çalıyormuş.</p>

  <p class="normal1">Biraz düşünmeye başladım, Murakami bu aykırı konuyu nereden çıkartmış olabilir, diye. Kendimi Haruki Murakami’nin yerine koydum. Sonra aklıma Cengiz Han’la ilgili, yarım yamalak hatırladığım bir söylence geldi. Onun içine de kutsal bir koyunun girdiğine inanılırmış.</p>

  <p class="normal1">Murakami Asyalıdır. Elbette Cengiz Han hikâyeleriyle büyümüş. Her gün bunun gibi binlerce şey okuyoruz internetten, ama bir romancının kafası farklı çalışıyor, “Ben bundan ne yapabilirim, nasıl bir hikâye çıkarabilirim?” diye düşünüyor. Aslında çok hoş bir imge bu. Hani bir kartal, bir kaplan desen neyse de, koyun giriyor adamın içine. Tuhaf bir şey, bir anti-kahramanlık öyküsü.</p>

  <p class="normal1">Tabii romancı Japon olduğu için söylenceyi Japonya’ya getirecek. Çağdaş bir romancı olduğu için de konuyu günümüzde geçen bir hikâye içine yerleştirecek. Kitabı okutacak şekilde esrarengiz bir havaya büründürecek. Bir parça realist ögeler koyacak. Böylece içine koyun girmiş bir adamın daha sonra koyunu kaybetmesi, koyunu araması ve ararken gezdiği modern Japonya’yı anlatması izleğinde gelişen bir roman ortaya çıkacak.</p>

  <p class="normal1">Yaşar Kemal ile hep edebiyat konuşuruz. Çok güzel bir sözü vardır, şöyle der: “Roman öyle bir şeydir ki, bir karıncadan yola çıkıp evrene ulaşabilirsin. O kadar genişletebilirsin.” Çok doğru bir söz. Bir karıncayı anlatırsın, karıncanın geldiği yuvayı, yuvanın oradaki ağacı, ağacın oradaki insanın hikâyesini, o adamın oturduğu kasabayı, derken bütün dünyayı anlatabilirsin. Veya bir karıncanın yaşadıklarını, insan hayatına dair bir metafor şeklinde ele alırsın.</p>

  <p><br class="chapter" /></p>

  <p class="normal2">Bir roman için fikir geliştirelim</p>

  <p class="normal1">Mesela sizlerle roman konuları düşünelim. Bugün kitap fuarına geldik. Diyelim ki bu konu hakkında bir şeyler yazacağız. İnsanların çoğu şöyle yazar: “Fuar çok kalabalıktı. Her yer kitapla doluydu. Yazarların önünde imza için kuyruk oluşmuştu. Okuyan insanların sayısı artmış gibi görünüyordu” vs. Sonra da bireye geçer: “Bu kadar çok kitapla ve kitapseverle çevrili olmak içimdeki sıkıntıyı biraz hafifletti.”</p>

  <p class="normal1">Bunlar daha süslü, tumturaklı cümlelerle, metaforlarla da yazılabilir. Mesela “Fuarın tavanını sadece lambalar mı aydınlatıyordu yoksa kitaplardan vuran ışık mı?” denebilir. Bu satırlarda hem kahramanın (aslında yazarın) bunaldığını hem de okuryazar birisi olarak topluma kitap okutmak gibi yüksek amaçlar taşıdığını anlayabiliriz.</p>

  <p class="normal1">Ama kusura bakmayın, bunu yapmak “iyi edebiyat” kapsamına girmiyor. Şu soruları sormak gerekir: Okur sizi niye okusun? Neden para verip böyle bir kitabı alsın? Çünkü okuma yazma bilen herkes bu satırları yazabilir.</p>

  <p class="normal1">Gözlemler üzerine mutlaka biraz hayal gücü, biraz yaratıcılık, ilgi çekici bir hikâye eklemek gerekiyor. Ayaküstü bir örnek oluşturmaya çalışalım: Diyelim ki buradaki bir yayınevi standında genç bir kız ve erkek tanışır. Aynı kitaplardan hoşlandıklarını fark edip bir kahve içer, yakınlaşırlar. İkisi de üniversite son sınıftadır ama ayrı kentlerde okumaktadırlar. “Birbirimizi bir daha göremezsek bir yıl sonra pazar günü saat 14’te burada buluşalım” diye sözleşirler. Ertesi yıl erkek geldiğinde kızı bulamaz. Ona ne olduğunu araştırmaya başlar ve korkunç gerçeklere ulaşır. Kız, tıp fakültesini bitirdikten sonra dağa çıkmıştır. Onu bulmak için peşinden gider...</p>

  <p class="normal1">Aman, sakın böyle bir roman yazmaya kalkmayın! Bu sadece hayal gücünüzü zorlamak için ayaküstü uydurulmuş basit bir şey. (Gülüşmeler.)</p>

  <p class="normal1">Veya şöyle bir konu düşünebiliriz: Çok sivri dilli, birçok kitabı kötülemekle ün salmış bir edebiyat eleştirmeni fuara gelir. Dar bir koridora girdiği zaman raflardaki bütün kitaplar, intikam almak için raflardan fırlayıp adamın başına düşer ve eleştirmen bir kitap denizinde boğulur. Pek Borgesvari kaçar ama fena bir hikâye değil doğrusu.</p>

  <p class="normal1">Hayal gücünün sınırı yoktur. Şu anda aklıma gelen şeyler bunlar ama siz eminim daha güzellerini, daha ilginçlerini, büyüklerini bulursunuz. Yazacağınız kitap, enteresan ve okumaya değer bir şey olmalıdır.</p>

  <p class="normal1">Roman ille de çok ilgi çekici, sıra dışı, uç bir olayı anlatmak zorunda değil elbette. Franz Kafka gibi, bir sabah uyandığında böceğe dönüştüğünü gören Gregor’un hikâyesini de anlatabilir; Balzac, Stendhal, Franzen gibi gündelik hayatları da. Konu sınırlaması getirilemez.</p>

  <p class="normal1">Bu açıdan bakıyorum da, dünyada okunacak roman sayısı çok az. Gençliğimden beri dünyadaki romanları takip ederim. <span class="ideitalik">Publisher’s Weekly</span> gibi yayıncılık dergilerini izlerim.</p>

  <p class="normal1">Yurtdışında da kitaplarım çıktığı için oralara gidip geliyor, yayıncılarla, yazarlarla konuşuyorum. Ne yazık ki dünyada da çok yanlış fikirler var, kötü romanlar yazılıyor.</p>

  <p class="normal1">Her şeyde olduğu gibi edebiyatta da modalar egemen oluyor ama bunlar benim hiç ilgimi çekmiyor. Son otuz kırk yılda, kitapların kendi içinde bir oyun oynaması, bir kitaptan başka bir kitap çıkarmak veya bir kişiliğin ikiye bölünmesi gibi ögelere ağırlık veren postmodern edebiyat modası var.</p>

  <p class="normal1">Bir de kitap ne kadar zor okunursa derinliği o kadar fazla olur anlayışı egemen. Bu anlayış yanlıştır. Buna karşı hepimiz mücadele edelim.</p>

  <p class="normal1">Dünyanın en büyük yazarı William Shakespeare, kıskançlıktan karısını boğan bir adamın hikâyesini anlatıyor <span class="ideitalik">Othello</span> oyununda. Bizim Anadolu’da yıllarca “Arap’ın İntikamı” adıyla sahnelendi ve halk bunu çok sevdi. “Bu yüksek edebiyattır, sıradan insanlar okuyamaz” gibi bir tez doğru değil. Halklar Dickens, Dostoyevski, Tolstoy okumuş da bu yazarcıkları mı anlayamayacak?</p>

  <p class="normal1">Charlie Chaplin gelmiş geçmiş en büyük sinemacıdır. Halk eskiden köylerde bile “Şarlo Şarlo” diye taklitlerini yapardı. Picasso resimde kübizm akımının yaratıcısıdır. Gidip en kıyıda köşedeki insana sorun: Picasso’yu bildiği gibi, “Ağzı bir yerde, gözü başka yerde” diyerek kübizmin ilkel bir tanımını da yapar. Dostoyevski’nin <span class="ideitalik">Suç ve Ceza</span>’sı nedir? İhtiyar bir tefeci kadını öldüren gencin hikâyesidir.</p>

  <p class="normal1">Bütün bunlar hayatın içinde yer alan şeylerdir, entelektüel konular olarak sınıflanamaz. Çünkü edebiyatın malzemesi doğrudan doğruya hayattır ve edebiyat sıkıcı bir şey değildir, bir zevk meselesidir. İnsanlar zevk aldıkları için kitap okurlar.</p>

  <div class="calibre1" id="calibre_pb_43"></div>
</body>
</html>
