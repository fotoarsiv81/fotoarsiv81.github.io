<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_33"><br class="calibre3" />
  Şiirle Düşünen Toplum</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Televizyonun bu kadar yaygın olmadığı, gazetelerin de pek az kişi tarafından okunduğu dönemlerde şiir, çok etkili bir iletişim aracıydı. İnsanların hemen ezberlediği, toplantılarda yüksek sesle okuduğu, arkadaş gruplarında bir ayin gibi tekrarladığı şiirler, önemli bir toplumsal işleve sahipti. Şiir bilmeyen insana pek rastlanmazdı. Şiir sanatı bugünkü gibi, insanlığı yoksullaştıracak biçimde sanat gettolarına sürülmemişti.</p>

  <p class="normal1">Bu gerçek, yalnız büyük kentlerde değil Anadolu’nun en ücra köşelerinde de hissedilirdi. Yörede yaşanmış faciaları anlatan, çok ucuz saman kâğıda kötü bir hurufatla basılmış destanların, pazarlarda beş kuruşa satıldığı dönemi çocukluğumdan hayal meyal hatırlar gibiyim. Bunlardan bir tanesi galiba bir kamyon kazasına aitti ve “Altı lastikli de üstü vesait / Söylerim destanı kamyona ait” diye başlıyordu.</p>

  <p><br class="chapter" /></p>

  <p class="normal2">Dönemini yansıtan ve dönemine direnen şiirler</p>

  <p class="normal1">Daha eski yüzyıllarda Horasan Erleri’nin hümanist düşüncelerinin şiirler aracığıyla yaygınlaştığı biliniyor. Orta Asya’dan Balkanlar’a kadar çok büyük bir bölgeye yayılan ve “kolonizatör dervişler” diye tanımlanan erenlerin söylediği şiirler, milyonlarca insanın dilinde yankılanıyordu. Diyar-ı Rum (Roma diyarı) denilen Anadolu, Türkçe şiirler aracığıyla kimlik ve kültür değiştirmeye başlamıştı.</p>

  <p class="normal1">Daha sonraki yüzyıllarda Anadolu’da, bugünün deyimiyle “protest” diyebileceğimiz muhalif şiirler yaygınlaşmaya başladı. Pir Sultan Abdal gibi ideolojik önderler, siyasi şiirlerinden dolayı idam edildi.</p>

  <p class="normal1">Halk şiiri, “Şalvarı şaltağ Osmanlı / Eyeri kaltağ Osmanlı / Ekende yok, biçende yok / Yiyende ortağ Osmanlı” gibi güçlü eleştiriler dile getirebiliyordu; Dadaloğlu “Ferman Padişahın dağlar bizimdir” diyebiliyordu ama divan edebiyatında, beklenebileceği gibi buna izin verilmiyordu. Siham-ı Kaza adlı eseri yüzünden idam edilen şair Nef’i, bu konudaki katılığın utanç verici bir örneğidir.</p>

  <p class="normal1">Ancak Fransız Devrimi’nin ateşlediği özgürlük ruhunun dalga dalga yayılan etkileri, 19. yüzyılda Osmanlı’yı da etkisi altına almakta gecikmedi. Düzeni, mevki sahibi kişileri, hatta padişahı eleştiren “heccav”lar, sivri dilleriyle, halk arasında yaygınlaşan hicivlere imza attılar.</p>

  <p class="normal1">Bu arada şiir, özellikle II. Abdülhamid döneminin en etkili siyasal mücadele araçlarından biri oldu. Namık Kemal’in hürriyet şiirleri, Tevfik Fikret’in “Sis” gibi rejimi yerden yere vuran eserleri, büyük bir fırtına yaratarak gençliği hemen kavrayıverdi.</p>

  <p class="normal1">O dönemlerde bırakın “hürriyet” kelimesini, “vatan” kavramı bile insanlara yabancıydı. Falih Rıfkı Atay çöküş yıllarını anlatan kitabına başlarken “Biz çocukken kendimize Türk demezdik” diye yazar. Çünkü hangi kökenden, hangi dinden gelirse gelsin herkes “Osmanlı” olarak padişahın kulu, “vatan” ise padişahın mülküydü.</p>

  <p class="normal1">Bu kavram o kadar bilinmiyordu ki, 31 Mart vakasında “Yaşasın vatan!” diye bağıran mektepli subayları döven bir grup alaylı, “Niye Yaşasın Vartan diyerek bir Ermeni’yi övüyorsunuz. ‘Yaşasın Padişah efendimiz!’ diye bağırsanıza!” diyebiliyordu. Çünkü daha önce “vatan” kelimesini duymamışlardı.</p>

  <p class="normal1">Böyle bir ortamda Namık Kemal’in Vatan yahut Silistre adlı oyununun yarattığı fırtınayı tahmin etmek zor olmasa gerek. Namık Kemal, gençliğin ilahı haline gelmişti. Hürriyet şiirleri sivil öğrencileri olduğu kadar askeri okul öğrencilerini de etkisi altına almıştı. Bu öğrencilerden biri de Selanikli Mustafa adlı Manastır Askeri İdadisi öğrencisiydi. Hatta o da Namık Kemal tarzında şiirler yazmaya başlamış ama bir hocası tarafından, “askerlik mesleğine engel olacağı” gerekçesiyle bu işten vazgeçirilmişti.</p>

  <p><br class="chapter" /></p>

  <p class="normal2">Mustafa Kemal ve şiir</p>

  <p class="normal1">Şimdi yazacağım şeyin hiçbir belgesi ve tanıklığı yok ama eskiden beri, genç öğrenci Mustafa’nın, Kemal adını Namık Kemal hayranlığından dolayı aldığını hissederim. Hepimize öğretilen ve Mustafa isimli hocasının “Sen de Mustafa ben de Mustafa, bu böyle olmaz. Bundan böyle senin adın Mustafa Kemal olsun” söylencesi bana pek doğru gelmez. Zaten bu genç öğrenci ömrü boyunca, Kemal adını, doğumunda konulan Mustafa adına tercih edecektir.</p>

  <p class="normal1">Mustafa Kemal’in kişiliğinde coşkulu bir vatanseverlik ve heyecanla birlikte, sağduyulu, soğukkanlı bir zekâ da egemendir. Bunun önemli bir örneğini genç bir subayken katıldığı İttihat ve Terakki Kongresi’ndeki itirazlarında görürüz. Hürriyet şiirleriyle büyüyen ve coşan bu genç subay, o kongrede herkesi karşısına almak pahasına “hürriyet” kelimesine itiraz eder, bu kavramın Osmanlı’yı parçalayacağını söyler. Ona göre eğer genç Türkler “hürriyet” isterse Sırp, Yunan, Makedon, Karadağlı, Bulgar gibi Osmanlı’yı oluşturan bütün unsurlar da kendileri için “hürriyet” isteyecektir. Bu durumda İttihatçılar’ın ilk tezlerinden biri olan “anasırı (unsurları) birleştirme” hedefi kendiliğinden çökecektir.</p>

  <p class="normal1">Genç subayın hayret uyandıran soğukkanlı analizi bununla da bitmez. Subayların siyasete girmesinin tehlikelerine dikkat çeker. Balkanlar’da dişe diş bir savaşa girişilmişken, İttihat ve Terakki Fırkası’na mensup bir yüzbaşı ile fırka mensubu olmayan bir paşa örneğini verir. Kim kimden emir alacaktır? Bu durum, savaşan bir orduyu felç etme sonucunu doğurmayacak mıdır?</p>

  <p class="normal1">Bu tehlikeli (!) düşünceleri onun İttihat ve Terakki’den derhal tasfiye edilmesi ve üzerine tetikçiler gönderilmesiyle sonuçlanır.</p>

  <p class="normal1">Şiire dönelim. Bu gücü çok iyi bilen Mustafa Kemal, Kurtuluş Savaşı yılları boyunca, halkın harekete geçirilmesi için şiirden medet ummaya devam eder. Ankara’da kendisini ziyarete gelen genç şair Nâzım Hikmet’e yeni hükümeti ve Kurtuluş Savaşı’nı destekleyen vatan şiirleri yazmasını tavsiye eder.</p>

  <p class="normal1">Kurtuluştan sonra da sofralarından şairleri eksik etmemesi ve edipleri yücelten konuşmalar yaparak onlara önemli mevkiler vermesi bu anlayışının göstergesidir.</p>

  <p><br class="chapter" /></p>

  <p class="normal2">Felsefedeki açığı doldurmak için şiir</p>

  <p class="normal1">Bizde Osmanlı’nın yıkılışı, Cumhuriyet’in kuruluşu, sol ve sağ akımların doğuşu gibi önemli olaylara filozoflar değil şairler öncülük etmiştir.</p>

  <p class="normal1">19. yüzyıl sonu ile 20. yüzyıl başında görülen hürriyet ve vatan şiirleri fırtınasından yıllar sonra, en büyük etkiyi sol şiir geleneğinin yarattığı görülüyor. Özellikle 1960’lardan sonra gençliği etkileyen Nâzım Hikmet, Ahmed Arif gibi şairlerin dizeleri milyonlarca genci sol düşünceye yaklaştırdı. Hürriyet şiirleri dönemi, bir başka biçimde yine bir fırtınaya dönüşerek tekrarlandı.</p>

  <p class="normal1">Bu kısa özetin bile, bize bir şeyler gösterdiği kanısındayım. Kültürümüzde felsefe, ekonomi, sosyoloji yerine şiir öne çıktığı için, ideolojik hazırlıklarda ve toplumsal dönüşümlerde şiirin rolü başka ülkelere göre daha büyüktür.</p>

  <p class="normal1">Fransız Devrimi liderleri şiirlerden çok düşünürlerden etkilenmişlerdir. O kargaşa günlerinde, devrimden 34 yıl önce ölmüş olan Montesquieu gibi düşünürler ve onun <span class="ideitalik">Kanunların Ruhu</span> gibi yapıtları güncelliğini koruyordu.</p>

  <p class="normal1">Bizim Namık Kemal, Tevfik Fikret gibi şairlerin yarattığı toplumsal dönüşüm fırtınası, Fransa’da Rousseau, Voltaire, Montesquieu gibi düşünürlerin imzasını taşır. Rousseau’nun eşitlikçi cumhuriyet fikri gibi, Montesquieu’nün “Erkler Ayrılığı” kuralı da yalnız Fransa’yı değil Amerikan anayasasını etkiledi.</p>

  <p class="normal1">Montesquieu daha 18. yüzyılda despotik yönetimlere karşı çıkarken, ideal bir hükümetin mutlaka bir dengeye, yani birbirini denetleyen bağımsız güçlere dayanması gerektiğini öne sürüyordu. Yürütme, yargı ve yasama mutlaka birbirinden ayrılmalıydı. Bu üç gücün tek elde toplanması, despot yaratmaktan başka bir sonuç doğuramazdı. Denge ve denetim kuralına dayalı bu düşünceler, bugün de demokratik rejimlerin temeli kabul ediliyor.</p>

  <p class="normal1">Krallıklar döneminde yaşayan Montesquieu, bu ideal duruma en yakın örnek olarak İngiltere’yi görüyordu. Çünkü orada kral (ya da kraliçe) yasayı öneriyor, parlamento yasayı yapıyor, bağımsız mahkemeler de yasayı yorumluyordu.</p>

  <p class="normal1">Montesquieu daha 1700’lü yıllarda, bugün bile ulaşılması zor olan bir demokratik yönetim anlayışını tarif ediyordu. (Bir kraliyet olan Britanya’nın demokratik rejimle yönetilmesi ama adında “cumhuriyet” bulunan birçok ülkenin despotluğa kayması, Rousseau’dan çok Montesquieu’yü haklı çıkarmıyor mu?)</p>

  <p class="normal1">Bu ve benzeri düşünceler, dünyada büyük dönüşümlere öncülük etti. Ama Doğu toplumlarında böyle bir felsefi önderlik görmek pek mümkün değil. Doğu şiirle düşünür, onunla nefes alır, heyecanlanır ve doğal olarak şairlerin sözlerini slogan haline getirir.</p>

  <p class="normal1">Dünyada sol düşünce Marx-Engels başta olmak üzere birçok bilim insanının üst düzey kitaplarıyla tartışılır ve Rusya’ya Plehanov gibi düşünürler aracılığıyla sokulurken, biz solu da heyecanlı şiirler aracılığıyla tanımışız.</p>

  <p class="normal1">Bunun en çarpıcı örneği, bir süre Londra’da yaşamış bulunan Namık Kemal’in aynı mahallede oturan Karl Marx’ı ve onun çağ değiştiren çalışmalarını fark etmeden bize bambaşka izlenimler aktarmış olmasıdır.</p>

  <p><br class="chapter" /></p>

  <p class="normal2">Felsefe için yazı, şiir için ezber önemli</p>

  <p class="normal1">Osmanlı’daki felsefe eksikliğinin bizi bugün de takip eden bir kadere dönüştüğü ve Batı dediğimiz ülkelerle aramızdaki temel farkı oluşturduğu kanısındayım. (Bir başka önemli eksiklik de aristokrasidir.)</p>

  <p class="normal1">Mesela Almanya; Schiller, Goethe, Heine, Kleist gibi büyük şairler yetiştirmiştir ama aynı zamanda Kant’ın, Hegel’in, Marx’ın, Nietzsche’nin ülkesidir.</p>

  <p class="normal1">Fransız kültürü Victor Hugo, Rimbaud, Valery gibi şairlerle yüceldiği kadar; Descartes, Montesquieu, Voltaire gibi düşünce doruklarına da sahiptir.</p>

  <p class="normal1">Bizde şiirin etkili olmasını, heyecanın düşüncenin önüne geçmesi olarak mı algılamalıyız yoksa “şiir yoluyla düşünmek” biçiminde mi görmeliyiz bilemiyorum. Ama felsefe eksikliğinin bir sonucu olduğu herhalde tartışma götürmez.</p>

  <p class="normal1">Bu durumun bir açıklaması olarak İslam’ın varlık üzerine sorular soran felsefeyi yasakladığını öne sürülebilir. Ama unutulmasın ki İslam da bir zamanlar İbn Rüşd, İbn Arabi, İbn Haldun gibi pek çok önemli filozofa sahipti.</p>

  <p class="normal1">Daha önemlisi, Batı ve Doğu toplumlarında dinsel inançların günlük hayata etkisi ile ilgili farklar, bu dinlerin içeriklerinden değil, toplumların din konusuna yaklaşımından kaynaklanıyor olsa gerek.</p>

  <p class="normal1">Okuryazarlık düzeyi, toplumların şiir ve felsefe tercihi açısından daha geçerli bir açıklama olabilir. Yukarıda Batı’nın büyük düşünürleri olarak adı geçen filozofların yapıtlarının üretildiği yıllarda, bizim buralarda henüz kitap basılmaya başlanmamıştı. Okuma yazma diye bir konu yoktu halkın içinde.</p>

  <p class="normal1">Ama dilden dile dolaşan şiirler vardı. Yüzyıllar, binyıllar boyunca, sözlü kültür içinde zenginleşen şiir, hayatın bir parçası haline gelmişti.</p>

  <p class="normal1">Oysa Batı’nın büyük düşünürleri kitaplı bir dünyanın sonucu kabul edilebilir.</p>

  <p class="normal1">Bizde ezberinde çok şiir bulunan insanlara hayranlık duyulur. Dost sohbetlerine, fikir tartışmalarına hep ezberden söylenen şiirler eşlik eder.</p>

  <p class="normal1">Batı’da ise, bildiğiniz gibi bilimsel verilerle düşünmek ve kanıtlanmış bilgilerden yola çıkan analizler yapmak daha fazla kabul görür.</p>

  <p class="normal1">Günümüzün Türkiyesi artık şiir yoluyla da düşünmüyor, dizelerle heyecanlanmıyor. Has şiir kendi içinde büyük bir derinlik taşıdığı için hiç olmazsa estetik ve edebi bir düzey sağlıyordu.</p>

  <p class="normal1">Bugünün Türkiyesi ne yazık ki sadece TV tartışmaları ve gazete polemikleriyle düşünüyor; daha doğrusu düşünmüyor. Çünkü ne felsefe var ortalıkta, ne de toplumu sürükleyen şiir.</p>
</body>
</html>
