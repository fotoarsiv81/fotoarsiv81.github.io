<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_22"><br class="calibre3" />
  Edebiyat ve @ İşareti</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Başlıktaki işaret pek çoğunuzun gündelik yaşamına girmiş en önemli simgelerden biri. Olmazsa olmaz. @ yazmadan hiç kimseye elektronik posta gönderemezsiniz.</p>

  <p class="normal1">Peki, her gün milyonlarca insanın kullandığı bu işaret nereden çıkmış?</p>

  <p class="normal1">Bilgileri topladığınız zaman şu sonuca ulaşıyorsunuz: Dünyada ilk elektronik posta, Ray Tomlinson tarafından, 1972 yılında gönderilmiş. Tomlinson, hiç kimsenin isminde olamayacak bir harf koyarak, adresi güvence altına almak istemiş. Bu işaret o zamandan beri kullanılıyor.</p>

  <p class="normal1">İyi ama @ ne demek? Nereden çıkmış? Ne anlama geliyor?</p>

  <p class="normal1">Bu konuda çeşitli teoriler atıldı ortaya. En son ve kabul gören teoriye göre, @ işareti, “amfora”nın simgesi. Hani bizim Akdeniz, Ege sularında deniz altından çıkan batıklarda rastladığımız testiler.</p>

  <p class="normal1">Eskiden bu testilere zeytinyağı, pekmez gibi mallar doldurulur ve gemilerle gönderilirdi.</p>

  <p class="normal1">Ben bu simgeyi çok önemsiyorum. Çünkü iletişim çağının, kendisini oluşturmuş eski kültür halkalarına bağlandığını ve kuşaktan kuşağa aktarılan birikimin önemini vurguluyor. Çağdaş Batı’nın, kendisini Akdeniz’in dalgaları arasında amforalar taşıyan gemilere, yani atalarına bağlamasının heyecan verici bir örneği.</p>

  <p><br class="chapter" /></p>

  <p class="normal2">“Amfora”nın Türkçesi</p>

  <p class="normal1">Şimdi gelin, bu genel bilgileri Türkiye’ye uygulayalım.</p>

  <p class="normal1">Bu testilere Batı uygarlığı gibi biz de “amfora” diyoruz, Ege’deki batıklardan çıkan testileri müzelerimizde bu adla sergiliyoruz. Gündelik dilde de böyle kullanıyoruz.</p>

  <p class="normal1">Ama bir anı kitabında rastladığım güzel bir anekdota göre, büyük şairimiz Yahya Kemal, “amfora”nın Türkçesinin “sebû” olduğunu söylüyor.</p>

  <p class="normal1">“Amfora” yerine bu kelimeyi kullanmamızı öneriyor. Ne güzel bir kelime değil mi? Sebû!</p>

  <p class="normal1">Farsça “testi”, “şarap kabı” anlamındaki bu kelimeyi söylerken u’yu uzun tuttuğunuz zaman çok güzel bir dil müziği yakalamış oluyorsunuz. Ama bunun ilk şartı, “Kûfe”yi bile “küfe” gibi okuyan yeni modalara kapılmamak.</p>

  <p class="normal1">Dil kuyumcusu, büyük şair Yahya Kemal de çok seviyor bu kelimeyi.</p>

  <p class="normal1">“Ne güzel kelime” diyor, “Sebû. Bûse’nin de tersi.”</p>

  <p class="normal1">“Sebû”nun iki hecesinin yerini değiştirdiğiniz zaman “bûse” oluyor.</p>

  <p class="normal1">Nasıl, “amfora”dan çok daha güzel, değil mi!</p>

  <p class="normal1">Keşke biz de Batılılar gibi kendi kültür geçmişine sahip çıkan insanlar olsaydık da interneti öğrendiğimiz zaman “@” işaretine “sebû” deseydik.</p>

  <p class="normal1">İnternet adreslerimizi kullanırken bu simgeye “kulak” adını takacağımıza veya “at”, “et” falan diyeceğimize “sebû” kelimesini tercih etseydik.</p>

  <p><br class="chapter" /></p>

  <p class="normal2">Gündelik hayat ve kültür</p>

  <p class="normal1">Bilmiyorum, geçmişe dönük bu istek size çok mu yersiz görünüyor? “Türkiye’nin bunca sorunu varken eski kelimelerin peşine takılmakla ne kazanacağız?” mı diyorsunuz yoksa?</p>

  <p class="normal1">Ama ben, sık sık tekrarladığım gibi, bizi ancak “özgün kültürümüz”ün kurtaracağına inananlardanım.</p>

  <p class="normal1">Bugünkü sıkıntılarımızın temelinde kimliğimizi, kişiliğimizi yitirmenin, bizi biz yapan değerleri dışlayıp taklit değerlerin peşine takılmanın, kısacası bir kültür krizinin yattığına inanıyorum.</p>

  <p class="normal1">Çünkü kültür, insanın insanla ilişkisinin tümü.</p>

  <p class="normal1">İnsan yaşamı ancak kültürle derinleşir, boyutlanır, tatlanır. Biyolojik yaşam süreçlerine ve kısacık insan ömürlerine bir anlam katan boyut kültürdür.</p>

  <p class="normal1">Bilgisayarımın önüne oturmuş internet yoluyla bu yazıyı gönderiyorum ve “sebû” dediğim, Yahya Kemal’i andığım zaman bu dünyada iz bırakmış bir kültürün devamı olduğumu hissediyorum.</p>

  <p class="normal1">Bu sayede, ezici olduğu kabul edilen ekonomik, teknolojik ve askeri güçlerin popüler kültür saldırısı karşısında hiçbir aşağılık kompleksine kapılmıyorum.</p>

  <p class="normal1">Bir de kendi kısa ömrümde, yaşamla arama derin bir kültür boyutu kattığımı hissediyorum.</p>

  <p class="normal1">Bu katkı beni ömrümün ötelerine taşıyor; hem geçmişe, hem geleceğe ulaştırıyor.</p>

  <p class="normal1">“Bûse”nin tersi olan “sebû” kelimesi bana bu hazları tattırıyor.</p>
</body>
</html>
