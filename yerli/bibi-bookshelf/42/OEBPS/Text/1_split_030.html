<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_29"><br class="calibre3" />
  Nâzım Hikmet</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Nedense bazı insanlar üzerinde çok tartışılır, hatta bu tartışmalar ölümlerinden sonra da yıllarca sürüp gider. Türkiye’de bu isimlerin başına Nâzım Hikmet’i yerleştirmek herhalde pek yanlış olmaz. Çünkü Nâzım yaşadığı dönemde de öldükten sonra da çok tartışıldı; sevenler onu çok sevdi, nefret edenler ise aleyhinde kampanyalar yürüttü, sövgü ve iftira dolu yayınlar yaptı.</p>

  <p class="normal1">Acaba neden?</p>

  <p class="normal1">Niye Nâzım, en az 70-80 yıl boyunca toplumu bunca sarsacak (ve daha da devam edecek gibi görünen) tartışmaların odağına oturtuldu? Neden hâlâ bu kadar çok seveni ve sevmeyeni var?&nbsp;</p>

  <p class="normal1">Bu sorulara, “Nâzım solcu bir şairdi, Sovyetler Birliği’ne yakındı. Batı etkisi altına giren ve komünizmi ezmek isteyen yönetimler tarafından hapse atıldı, kitapları yasaklandı, hayatı parçalandı” diye cevap verilebilir. Özellikle soğuk savaş döneminde, Batı için bir “ileri karakol” konumunda olan Türkiye’de solcu bir şair olmanın bedelini ödediği düşünülebilir. Bunda bir gerçek payı da var elbette ama konuyu sadece bu görüşle açıklamak mümkün değil sanırım.</p>

  <p class="normal1">Eğer üstünkörü önyargılarla hareket etmeyi bırakır da biraz düşünmek zahmetine girersek şöyle sorular çıkar karşımıza:</p>

  <p class="normal1">O dönemlerdeki tek solcu şair Nâzım değildi ki! Birçok yazar, şair, komünizm suçlamasıyla hapse atılmıştı. Onların hiçbiri Nâzım kadar tartışılmadı.</p>

  <p class="normal1">Türk sağı Nâzım’ı her zaman hedef tahtasına koydu, akıl almaz hakaretler ve iftiralar türetti ama bu sadece sağla sınırlı kalmadı. Birçok solcu isim de Nâzım’a karşı hakaret dolu yayınlar yaptı, aleyhine kitaplar yayımladı, ağza alınmaz suçlamalarda bulundu.</p>

  <p class="normal1">Türkiye Komünist Partisi ile çelişkileri, tartışmaları, canını kurtarmak için kaçtığı Moskova’da yazdığı rejim muhalifi oyunlarının yasaklanması, Sovyet polisi tarafından sürekli izlenmesi, uzun bir süre yurtdışına çıkma yasağıyla cezalandırılması hatta hayatının tehlikeye girmesi bize neyi gösteriyor?</p>

  <p><br class="chapter" /></p>

  <p class="normal2">Muhalif Nâzım</p>

  <p class="normal1">Bir şairin, Türkiye’de “komünizm taraftarı”, Moskova’da ise “komünizm eleştirmeni” olarak baskı altına alınması, zulüm görmesi bir çelişki değil mi?</p>

  <p class="normal1">Hem Türk hükümetlerinin hem de Stalin rejiminin şairi ezmeye çalışması bir rastlantı mı yoksa baskıcı rejimlerin bağımsız vicdanlara karşı duyduğu derin nefretin belirtisi mi?</p>

  <p class="normal1">Bakın, Nâzım’ın Moskova’da bir oyununun yasaklanması üzerine Dr. Antonina Sverçevskaya neler yazıyor (<span class="ideitalik">Nâzım Hikmet ve Tiyatrosu</span>, Çev. Hülya Arslan, Cem Yayınevi, 2003):</p>

  <p class="indentmetin">&nbsp;</p>

  <p class="indentmetin">Nâzım Hikmet’in <span class="ideitalik">İvan İvanoviç Var mıydı Yok muydu</span>? o zamana dek yayımlanmış tüm oyunlarının basıldığı Seçilmiş Eserleri’nin 2. cildine (Moskova, 1957) alınmadı. Oyun ise 5. gösteriminden sonra zamanın Kültür Bakanı Ekaterina Fruntseva tarafından yasaklandı. Repertuvarlardan çıkartıldı ve bir daha da oynanmadı.</p>

  <p class="indentmetin">Nâzım’ın arkasından çevrilen olayların gerçek yüzü yakın bir geçmişte aydınlandı. <span class="ideitalik">Literaturnaya Gazeta</span> (Edebiyat Gazetesi) 16 Şubat 1994 tarihli sayısında, Sovyet Sosyalist Cumhuriyetler Birliği Komünist Partisi Merkez Komitesi arşivlerinin bilinmeyen dokümanlarını yayımladı. “Sovyet ve Parti çevrelerinin kötü niyetli karikatürü – Nâzım Hikmet’in <span class="ideitalik">İvan İvanoviç Var mıydı Yok muydu?</span> piyesinin tarihçesi” başlığı altında, tam sütundan bu konuyu yazdı.</p>

  <p class="indentmetin">Piyesin dergide yayımlanmasından altı ay sonra Parti yöneticileri eseri incelemeye almışlar ve içeriğini anladıklarında Komünist Partisi Merkez Komitesi’ndeki kültür elemanlarına başvurmuşlardı. Buna göre, piyesin değerlendirilmesinde “gerçeğimizdeki eksiklikler önyargılı bir biçimde abartılmakta ve hem ülkemiz halkının çelişkileri hem de Parti bürokrasisi ve yöneticilik sakat bir fikir olarak işlenmektedir” ana fikrine varılmıştır.</p>

  <p class="indentmetin">Sonuçta, Komünist Partisi Merkez Komitesi Kültür Bölümü, 27 Mayıs 1957 tarihli kararında <span class="ideitalik">İvan İvanoviç Var mıydı Yok muydu?</span> oyununun “Sovyet ve Parti çevrelerinin kötü niyetli karikatürü” olduğuna karar vermiş ve oyunda “yönetici olmanın kişiyi bozduğu şeklinde ahlaksız bir fikrin işlendiği” bunun yanı sıra “oyunun gösteriminin izleyenlerin eğitimine ciddi bir darbe vuracağı” saptamaları yapılmıştır. SSCB Kültür Bakanlığı’na bir yazı yazılarak “oyunun herhangi bir tiyatroda oynayıp oynanmadığının kontrol edilmesi ve derhal yasaklanması” istenmiştir.</p>

  <p class="indentmetin">&nbsp;</p>

  <p class="normal1">Bu eleştirilerden sonra Nâzım’ın sürekli izlendiği, hatta öldürülmek istendiği birçok belgeyle ortaya çıkmış durumda.</p>

  <p class="normal1">Çünkü ölene kadar sosyalizmin insanlığı kurtaracağı inancını bir an bile yitirmeyen şair, Stalin rejiminin devrime verdiği zararı yüksek sesle dile getirmekten çekinmiyordu.</p>

  <p class="normal1">Hayatı boyunca birçok iftiraya uğrayan Nâzım Hikmet’in “Beni Stalin yarattı!” dediği ise büyük bir yalan. Stalin onu yaratmadı, tam tersine öldürmek istedi. Nâzım’ın, Stalin devrindeki Sovyet bürokrasinin devrimi yok ettiği yolundaki özel konuşmalarını, yakın dostu Abidin Dino aktarmıştı bana.</p>

  <p><br class="chapter" /></p>

  <p class="normal2">Seçenekleri çoktu</p>

  <p class="normal1">Kurtuluş Savaşı’nın en güzel destanını yazmış olan Nâzım, bu kadar çile çekmeyebilir, çok güzel, rahat ve zengin bir hayat sürebilirdi. Çünkü aristokrat bir aileden geliyordu, yakışıklı ve kültürlüydü, iki yabancı dil biliyordu, genç yaşında Mustafa Kemal Paşa’yla tanışmıştı. Cumhuriyet’i kuran kadrolar arasında çok akrabası, eşi dostu vardı. Atatürk’ün Selanikli bir hemşehrisi olarak, zaten yetişmiş insan kıtlığı çekilen bir devrin en önemli yöneticilerinden biri olabilirdi. Çankaya’daki sofralara katılabilir, geniş kültürü ile göz doldurabilir, bakan olabilir ve hayatını yalılarda, köşklerde geçirebilirdi. Bugün de birçok meydana ve caddeye adı verilmiş, heykelleri dikilmiş olurdu.</p>

  <p class="normal1">Daha çocukluğunda şu şiiri yazacak bir atmosfer içinde yetişmişti:</p>

  <p class="indentmetin">&nbsp;</p>

  <p class="indentmetin">Sararken alnımı yokluğun tacı</p>

  <p class="indentmetin">Silindi gönülden neşeyle acı</p>

  <p class="indentmetin">Kalbe muhabbette buldum ilacı</p>

  <p class="indentmetin">Ben de mürîdinim işte Mevlânâ.</p>

  <p class="indentmetin">&nbsp;</p>

  <p class="indentmetin">Ebede set çeken zulmeti deldim</p>

  <p class="indentmetin">Aşkı içten duydum, arşa yükseldim</p>

  <p class="indentmetin">Kalpten temizlendim, huzura geldim</p>

  <p class="indentmetin">Ben de mürîdinim işte Mevlânâ.</p>

  <p class="indentmetin">&nbsp;</p>

  <p class="normal1">Daha sonra da Kurtuluş Savaşı’nı ve onun liderini taçlandıran destanlar yazmıştı. Böyle bir insanın, politik sistemlerin çarkları arasında ezilip parçalanması beklenmezdi. Ama ne yazık ki öyle oldu ve bunun bir tek nedeni vardı:</p>

  <p class="normal1">İnsan kardeşliğine, eşitliğe ve emeğin en yüce değer olduğuna inanması. Bu idealin Sovyetler Birliği’nde yeşereceği umutları.</p>

  <p class="normal1">O dönemde bu umuda kapılmayan kültür adamı yoktu zaten. Picasso’dan Neruda’ya, Aragon’dan André Gide’e kadar yüzlerce tanınmış sanatçı Moskova’dan gelen haberlerle heyecanlanıyordu. Hele Hitler faşizminin Sovyet orduları tarafından perişan edilmesi, olağanüstü bir sevinç yaratmıştı.</p>

  <p class="normal1">Nâzım’ı dünya aydınlarından ayıran şey, onun bu umudu Türkiye gibi sert ve acımasız bir ülkede yeşertmeye çalışması olmuştu. Dönemin güçlü adamları olan Şükrü Kaya, Mareşal Fevzi Çakmak gibi korkunç düşmanlar edinmişti.</p>

  <p><br class="chapter" /></p>

  <p class="normal2">Özgür kişiliği de düşmanlık nedeniydi</p>

  <p class="normal1">Ama düşmanlık ne yazık ki bu kişilerle sınırlı değildi. Nâzım’ın parlak kişiliği, birdenbire herkesin önüne geçen şöhreti, kitaplarının kapışılması, şiirlerinin ezbere okunması, konuşma yaptığı salonlara gençlerin akın akın gitmesi gibi göstergeler onu kısa sürede her kesimin gözünde istenmeyen adam durumuna getirdi.</p>

  <p class="normal1">Faşistler ondan nefret ediyordu ama aydınlar da kıskanıyordu. Zaten “sol ve aydın” kıskançlığı, fazla açıklamaya gerek duyulmayacak kadar bilinen bir gerçek. Kendi içlerinden çıkan, bir zamanlar kendileriyle aynı düzeyde olan ama sonra yeteneği sayesinde merdivenin daha üst basamaklarına tırmanan, geniş hayran kitleleri edinen hiçbir arkadaşlarını bağışlamaz bu çevreler. Hemen dedikodular, çamur atmalar, aleyhte yazılar ve fısıltı gazetesi iftiraları başlar.</p>

  <p class="normal1">Nâzım (bütün sol aydınların olmasa bile) bu insanların da hedefindeydi. Başına gelecek olan bir felakete sevinecek çok insan vardı.</p>

  <p class="normal1">Türkiye Komünist Partisi de ondan hoşlanmıyordu. Çünkü çok tanınmıştı, halk üzerinde gücü çok büyüktü ve deli dolu sanatçı yüreği, parti disiplini ile onu zapturapt altına almak isteyen liderlere uygun gelmiyordu.</p>

  <p class="normal1">Nâzım büyük coşkulara kapılan, yüreğinden geleni gümbür gümbür söyleyen, sözünü sakınmayan bir şairdi. Bir köşeye çekilip bencilce kariyer hesapları ve stratejileri yapan, zamanı gelince bunları uygulayan insanların tam tersiydi. Kimseyi aldatmıyordu, olduğundan farklı bir kişiliğe bürünmeye çalışmıyordu.</p>

  <p class="normal1">Bu kişilik özelliği sürekli olarak başını derde soktu. Çünkü bu ülke için çok önemli bir eksikliği (!) vardı: “Sinsi ve kurnaz” değildi.</p>

  <p class="normal1">Zamanı ve mekânı aşan bir zekâsı, müthiş bir yeteneği vardı ama kalbi bir çocuk kadar saftı, heyecanlarla doluydu. Dolayısıyla “sinsi” bir biçimde plan yapamıyor, “kurnazlık” ise yakınından bile geçmiyordu.</p>

  <p class="normal1">Zaten zeki insanlar kurnaz olmaz, kurnazlar da zeki. Bu iki kavram arasında kesin bir zıtlık vardır. Einstein da kurnaz değildir, Mevlana da, Nietzsche de, Hz. İsa da. Herhangi bir sokak kurnazı, bu büyük insanları iki dakikada kandırmayı başarabilir. Çünkü hem küçük hesaplara akılları ermez onların, hem de insanlıkla ilgili yüksek düşünceleri bu derece alçalmayı kavrayamaz.</p>

  <p class="normal1">Zekâ, rüyaları olan büyük insanlara, kurnazlık ise “köşeyi dönmeye çalışan” küçük insanlara özgüdür.</p>

  <p class="normal1">Nâzım küçük bir insan değildi. Bu yüzden, sistemlerin çarklarında dişli olamıyordu.</p>

  <p><br class="chapter" /></p>

  <p class="normal2">Tedirgin bir hayat</p>

  <p class="normal1">1937 yılında genç bir Harbiye öğrencisi, “hayran olduğu üstadı Nâzım Hikmet’i” ziyarete gelmişti. Öğrenci gittikten sonra Nâzım’ı aldı bir kuşku. O genci polis göndermiş olabilirdi! Yoksa kendisine bir tuzak mı kuruluyordu? Heyecanlı yapısıyla hemen telefona sarılıp Emniyet Müdürlüğü’nü aradı. Öğrenciyi boşuna gönderdiklerini, kendisine tuzak kurma oyununun farkında olduğunu söyledi.</p>

  <p class="normal1">İşte bu telefon, ünlü 1938 Harp Okulu davasının temelini oluşturdu ve Nâzım “Askeri isyana teşvik” suçundan uzun yıllar boyunca hapis yattı. Oysa bu suçlamayla uzaktan yakından ilgisi yoktu:</p>

  <p class="normal1">Hapishaneden Atatürk’e şöyle bir mektup yazdı:</p>

  <p class="indentmetin">Türk Ordusu’nu “isyana teşvik” ettiğim iddiasıyla 15 yıl ağır hapis cezası giydim. Şimdi de Türk Donanması’nı “isyana” teşvik etmekle töhmetlendiriliyorum. Türk inkılabına ve senin adına ant içerim ki suçsuzum. Askeri isyana teşvik etmedim. Deli, serseri, mürteci, satılmış, inkılap ve yurt haini değilim ki bunu bir an olsun düşünebileyim. Askeri isyana teşvik etmedim.</p>

  <p class="indentmetin">Senin eserine ve sana, aziz olan Türk dilinin inanmış bir şairiyim. Sırtıma yüklenen ve yükletilebilecek hapis yıllarını taşıyabilecek kadar sabırlı olabilirim. Büyük işlerinin arasında seni bir Türk şairinin felaketi ile alakalandırmak istemezdim. Bağışla beni. Seni bir an kendimle meşgul ettimse, alnıma vurulmak istenen bu “inkılap askerini isyana teşvik” damgasının ancak senin ellerinle silinebileceğine inandığımdandır.</p>

  <p class="indentmetin">Başvurabileceğim en inkılapçı baş sensin. Kemalizm’den ve senden adalet istiyorum. Türk inkılabına ve senin başına ant içerim ki suçsuzum.</p>

  <p class="indentmetin">&nbsp;</p>

  <p class="normal1">Bu mektup yazıldığında Atatürk Dolmabahçe Sarayı’nda son günlerini yaşıyordu. Mektup “Gelen evrak” listesine kaydedildi ve Nâzım’ın yakını olan Ali Fuat Cebesoy tarafından, Atatürk’e verilmesi ricasıyla, hastanın yanına girip çıkabilen Şükrü Kaya’ya iletildi.</p>

  <p class="normal1">Ama o mektup hiçbir zaman Atatürk’e verilmedi, zaten bir Nâzım düşmanı olan Şükrü Kaya engel olmasaydı Nâzım büyük bir ihtimalle bağışlanacaktı. Çünkü Mustafa Kemal’in bağışlayıcı bir kişiliği vardı ama Şükrü Kaya’ların acıması yoktu.</p>

  <p><br class="chapter" /></p>

  <p class="normal2">Atatürk ve Nâzım</p>

  <p class="normal1">Atatürk’ün Nâzım’ı sevdiğine ilişkin birçok belge var.</p>

  <p class="normal1">İki sarışın Selaniklinin ilk karşılaşması, Milli Mücadele’nin başlangıç yıllarında Ankara’da Meclis’te oluyor. Nâzım bu karşılaşmayı büyük bir hayranlıkla ve heyecanla anlatıyor. Atatürk onun şair olduğunu öğrenince Milli Mücadele’yi destekleyen şiirler yazmasını istiyor. Nâzım’ın yazdığı bu şiirler, Ankara tarafından dağıtılıyor.</p>

  <p class="normal1">Yıllarca Atatürk’ün hizmetinde bulunmuş olan Cemal Granda’nın anılarında da çok ilginç bir bölüm var: Atatürk, Çankaya köşkünde arkadaşlarıyla masa başı sohbetleri yaparken, sürekli olarak müzik çalınmasını istermiş. Bu yüzden de Cemal Granda gramofona sürekli plak yerleştirirmiş. Bir akşam, ne olduğuna bakmadan bir plak çekip çalmaya başlamış. Şiir okuyan gür bir ses doldurmuş odayı. Nâzım’ın o dönemde kaydettiği şiir albümlerinden biriymiş bu. Sofradakiler telaşlanmış, Cemal Granda plağı kaldırmaya çalışmış ama Atatürk “Durun, dinlemek istiyorum!” diyerek onlara engel olmuş. Şiirleri sonuna kadar dinlemiş. Bunların kime ait olduğunu sormuş. “Nâzım Hikmet” demişler. “Şimdi nerede?” demiş. Bursa cezaevinde yattığını söylemişler. Atatürk “Yazık!” demiş, “Acaba gel bizimle devrimimiz için çalış desek kabul eder mi?”</p>

  <p class="normal1">Elbette o kadroda bulunan kimse bu isteği yerine getirmek için adım atmamış ve olay unutulup gitmiş.</p>

  <p><br class="chapter" /></p>

  <p class="normal2">Nâzım’ın şiiri</p>

  <p class="normal1">Nâzım Hikmet, doğru bildiği yoldan ayrılmadan, sosyalizme, emeğe ve işçi sınıfına inancını yitirmeden yaşadı, düşüncelerine ihanet etmeden bir devrimci olarak öldü.</p>

  <p class="normal1">Ne var ki, siyasetin kaynayan kazanlarına atıldığı ve bir simge olarak tartışıldığı için, ona asıl büyüklüğü sağlayan şiiri üzerinde pek durulmadı. Bunu yazarken, Nâzım üzerine araştırmalar yapan onun şiirini inceleyen ulusal ve uluslararası kaynakların varlığını görmezden gelmek istemiyorum elbette. Bu alandaki değerli çalışmaların sayısı hiç de az değil ama basın, siyaset ve kitleler açısından Nâzım “siyasi tartışmaların şairi” olagelmiştir. Kimileri onun heyecanlı ve kırılgan yüreğinden ideolojik bir önder yaratmaya, kimileri onu şeytanlaştırmaya çalışmıştır.</p>

  <p class="normal1">Oysa o, her şeyden önce bir şairdir. Hem de 20. yüzyılın en büyük şairlerinden biri. Adı Neruda, Lorca, Aragon, Mayakovsi ile birlikte anılan bir büyük şair.</p>

  <p class="normal1">Bu hakikat, onun dizelerinde vurucu bir ifadeye kavuşur:</p>

  <p class="indentmetin">&nbsp;</p>

  <p class="indentmetin">Ben bir insan</p>

  <p class="indentmetin">Türk şairi Nâzım Hikmet ben</p>

  <p class="indentmetin">Tepeden tırnağa iman</p>

  <p class="indentmetin">Hasret ve ümitten ibaret ben.</p>

  <p class="indentmetin">&nbsp;</p>

  <p class="normal1">(Son dönemlerdeki ideolojik kamplaşmada, “tepeden tırnağa iman” dizesinin “tepeden tırnağa insan” olarak değiştirildiğini görüyor ve üzülüyorum. Çünkü ilk dizede zaten “insan” deniliyor. Nâzım ustalığında bir şair üçüncü dizede bunu tekrar etme acemiliğine düşer mi? Hem “iman” sözünden korkmanın ne anlamı var? Bir ara da onun Sovyetleri eleştiren “Anlamayı öğreniyorum inanmayı yitirmenin pahasına” dizesini sansürlemişlerdi. Bütün bunlar şaire yapılan büyük bir haksızlık.)</p>

  <p class="normal1">Dedim ya, “Nâzım’ın ideolojisi”, “Nâzım’ın kadınları”, “Nâ-<br class="chapter" />
  zım yıkanır mıydı?”, “Nâzım Komünist Partisi’ne ihanet etti mi?” gibi milyonlarca dedikodu satırı içinde, büyük şairin dizeleri bile unutturulmak istendi ama öyle sağlam, öyle değerli yapıtlar vermişti ki çoğu şiiri, Pir Sultan gibi, Karacaoğlan gibi halkın ezberine girdi.</p>

  <p class="normal1">Nâzım’ın şiirindeki bu kudret, bugün bile genç kuşakları etkileyen söyleyiş biçimi, en başta özel yeteneğinden kaynaklanıyordu kuşkusuz. Kelimenin tam anlamıyla büyük şair oluşundan geliyordu.</p>

  <p><br class="chapter" /></p>

  <p class="normal2">Nâzım’ın kaynakları</p>

  <p class="normal1">Ama hepimiz biliriz ki büyük şairler tek başına yetişmez. Mutlaka onları besleyen kaynaklar, gelenekler, etkiler vardır. Hele edebiyat gibi usta-çırak yönteminin geçerli olduğu bir alanda başka türlüsü düşünülemez bile.</p>

  <p class="normal1">Nâzım Hikmet aruz biliyordu, aruz vezninin o tumturaklı ritmi neredeyse kanında akıyordu. Gençlik dönemi dışında aruz veznini kullanarak şiir yazmadıysa bile, bir buzdağının alt kesimi gibi, dil ritmi bu temel üzerinde yükseliyordu. Mesela Şeyh Galib’i ezbere biliyordu.</p>

  <p class="normal1">Ayrıca kendisinden önce gelen Yahya Kemal gibi bir maestronun, Tevfik Fikret gibi bir ateşli mısralar ustasının, Ahmet Haşim gibi olağanüstü bir sembolist şairin mirasına sahipti.</p>

  <p class="normal1">Zaten o dönemin şairlerine baktığımız zaman, hepsinin bu zengin gelenekten alabildiğine yararlandıklarını görürüz. Mesela, Nâzım’ın çağdaşı olan Necip Fazıl da aynı kaynaklardan beslenmiştir.</p>

  <p class="normal1">(İşte yine geldik şu uğursuz siyaset bahsine. Necip Fazıl okuyarak yetişen ve Nâzım’a düşman olan birçok kişi, Nâzım okurlarının siyasi nedenlerle Necip Fazıl’ı okumadığını, sevmediğini sanır. Oysa gerçek değildir bu. Necip Fazıl da Türk dilinin en güçlü mısralarını yazmış bir şair olarak kuşakları etkilemiştir. Abidin Dino, bir dönem yakın arkadaşlık ettiği Necip Fazıl’ın “egzantrik” kişiliği hakkında çok güzel anılar aktarmıştı bana. Çetin Altan her masada mutlaka ondan birkaç şiir okur. “Otel Odaları”, “Bu Yağmur”, “Ne Hasta Bekler Sabahı” şiirleri nasıl unutulabilir?)</p>

  <p class="normal1">Çağdaşları gibi Nâzım’ı da çok etkilemiş olan bu muazzam gelenek, şairin hapiste uzun yıllar geçirmesiyle bambaşka bir zenginliğe ulaşır. Çünkü orada Anadolu’nun has Türkçesiyle tanışmıştır. Artık şiirine gündelik halk deyişleri, halk türküleri girer. “Pamukladı mıydı kavaklar / Kiraz gelir ardından” der. “Beypazarı meskenimiz ilimiz / Kimse bilmez nerde kalır ölümüz”den “Akşam oldu yakamadım gazımı” tadına ulaşır. Böylece divan şiiri rubailerine yansıyan o büyük şark geleneği ve Anadolu’nun pınar gibi akan şiirleri bu yaratıcı zihinde birleşir.</p>

  <p class="normal1">Ama Nâzım’ı Nâzım yapan etkiler bunlarla da sınırlı değildir. Aslından okuduğu Fransız şairleri ve yine aslından okuduğu Rus şairleri ona yepyeni ufuklar açar.</p>

  <p class="normal1">Nâzım üstüne araştırma yapanlar, onun üzerindeki en büyük etkiyi Mayakovski’nin yarattığını söylerler. Olabilir ama belki bir dönem için doğrudur bu. “Trrrrum, trak tiki tak!” gibi şiirler yazdığı gençlik dönemi için. Ama sonraları daha dingin, daha kendine özgü, daha lirik bir anlatıma kavuşmuştur.</p>

  <p class="normal1">Nâzım’ın, kendisinden sonra gelen kuşaklar üzerindeki etkisinin, sanıldığından çok daha büyük olduğunu düşünürüm hep. Nâzım, bu ülkenin aydınları ve sanatçıları için bir milattır. Onun kudretli şiirini okuduktan sonra hepimiz, ister istemez Nâzımca düşünmeye, Nâzımca konuşmaya başladık. Hayata dair her gelişme, her söz, her duygu bize büyük şairi hatırlattı. Onun kelimeleriyle düşünür, onun heyecanıyla konuşur olduk. Bu yüzden Nâzım Hikmet’i, hem sanat alanındaki büyük yaratıcı gücünü hem de toplumu dönüştürebilme işlevini anarak, entelektüel tarihimizin en başına yazmak bir hata olmaz. Hatta bir borçtur. Rus edebiyatı nasıl Gogol’un <span class="ideitalik">Palto</span>’sundan çıktıysa, yeni Türk sanatı da Nâzım’ın güçlü nefesinde hayat buldu.</p>
</body>
</html>
