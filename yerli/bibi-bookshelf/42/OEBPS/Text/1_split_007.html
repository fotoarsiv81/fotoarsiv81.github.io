<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_6"><br class="calibre3" />
  Nasıl Yazmalı?</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Yüzyıllar boyunca yazarları üslup kadar uğraştıran başka bir sorun olduğunu sanmıyorum. Hikâye, karakterler, betimlemeler... Hepsi hazır olduğu zaman bile cevap verilmesi gereken büyük bir soru kalıyor ortada: Nasıl yazmalı? Hangi üslubu benimsemeli? Biçim ne olmalı?</p>

  <p class="normal1">Kahraman bakış açısıyla mı, gözlemci bakış açısıyla mı, yoksa hâkim bakış açısıyla mı anlatmalı?</p>

  <p class="normal1">“O” diyerek üçüncü tekil şahıs mı kullanmalı, yoksa kahramanın ağzından “Ben” diye mi yazmalı? Gerçi Oscar Wilde, André Gide’e “Birinci tekil şahıs kullanarak yazılamaz” diyor ama böyle yazılmış birçok başyapıt mevcut.</p>

  <p class="normal1">Üslup konusuna en çarpıcı biçimde yaklaşan yazar Stendhal olmuş. Diyor ki: “En iyi üslup, zabıt kâtibinin üslubudur.”</p>

  <p class="normal1">Romanlarıyla Balzac’tan Tolstoy’a kadar birçok yazarı etkilemiş olan Stendhal’in bu görüşü hiç yabana atılmamalı.</p>

  <p class="normal1">Çünkü edebiyat bir laf ebeliği değil, insan ruhunun derinliklerine ulaşma sanatı. Bunu yapmak için gevezeliğe, süslemelere, halkın küçük görmekte haklı olduğu biçimde “edebiyat yapma”ya hiç gerek yok. Bu olsa olsa “ucuz roman” (<span class="ideitalik">pulp fiction</span>) türünün bir özelliğidir.</p>

  <p><br class="chapter" /></p>

  <p class="normal2">Uzunluk</p>

  <p class="normal1">Anlatının, eskilerin dediği gibi “efradını câmi, ağyarını mâni” olması yeterli.</p>

  <p class="normal1">Bir metnin uzun tutulması iki nedenden olabilir: Birincisi anlaşılır olmak kaygısı, ikincisi ise güzellik kaygısı, yani süsleme.</p>

  <p class="normal1">Doğru ve tam anlaşılmak için, bazen sözler tekrar edilir, açıklamalar eklenir, gereksiz örnekler verilir. Bu tavır, metinde bir güvensizlik duygusu oluşmasına neden olur. Böyle bir metin okurken, yazarın bize güvenmediğini hissederiz. Aslında bu durum, aynı zamanda yazarın kendisine, ifade gücüne güvenmeyişinden kaynaklanıyordur.</p>

  <p class="normal1">Okura güvenmeden nitelikli bir yapıt üretilemez.</p>

  <p class="normal1">Gerçi söyleyecek sözü olmadığı halde yazanların anlaşılır olmak gibi kaygıları yoktur; onların derdi “edebiyat yapmak” olabilir ancak. Ama her yazarın mutlaka güzellik yaratmak amacı vardır.</p>

  <p class="normal1">Bu konudaki farklı yaklaşımlar, elbette “güzellik” kavramının tanımından kaynaklanıyor. Yüzyıllardır filozofları, sanat kuramcılarını uğraştıran bir mesele bu. Ayrıca, kültüre, döneme ve bölgeye göre de farklılık gösteriyor.</p>

  <p class="normal1">Hayattaki pek çok konu gibi “süslemek” de tek başına “iyi” veya “kötü” olarak ele alınırsa, herhalde yanıltıcı olur. Önemli olan, “ne zaman”, “nerede” ve “ne kadar” yapıldığıdır.</p>

  <p class="normal1">Sanırım, insana makyaj yapılmasıyla karşılaştırabiliriz edebiyattaki süslemeyi. Fazla veya eksik yapmak gibi, asıl amacı da bu şekilde sorgulamakta yarar var. Amaç makyaj yapanın kendi işini sergilemesi mi, yoksa makyaj yapılanı güzelleştirmek mi?</p>

  <p class="normal1">İlk gençlik çağlarımda okuduğum Nurullah Ataç’ın bir cümlesi beni çok etkilemişti: “Süssüzlükten safi süs olmuş Japon vazoları” diyordu.</p>

  <p class="normal1">Öyledir gerçekten. Süssüzlük büyük bir süstür. Hemingway’in hikâyelerindeki, doğrudan anlatmayan ama sezdiren üslup bu ustalığa örnek olarak gösterilmeli. Mesela <span class="ideitalik">İhtiyar Adam ve Deniz</span> romanında, tek bir gereksiz söz, tek bir süsleme ve abartma bulamazsınız.</p>

  <p><br class="chapter" /></p>

  <p class="normal2">Şairanelik sorunu</p>

  <p class="normal1">Büyük yazarlar romanlarında “şairane”likten de nefret ederler. Dili okurla aralarında bir engel olmaktan çıkarıp, anlaşılır cümlelerle doğrudan doğruya konularını anlatmaya girişirler. Dilin farkına bile varmazsınız.</p>

  <p class="normal1">Evet, sanat eserinin bir marifet sonucu ortaya çıkması gerekir. Ama bu, “hüner sergilemek” amacıyla boş laflar üretmek anlamına gelmiyor. Edebiyatta en büyük marifet, süsleme başarısını veya yazar yeteneğini değil, hikâyenin duygusunu hissettirmektir.</p>

  <p class="normal1">Romanda “atmosfer” oluşturabilmek en büyük becerilerden birisi.</p>

  <p class="normal1">Birçok kişi bu “atmosfer”i çarpıcı cümlelerle, dil cambazlığıyla, uzun paragraflarla oluşturmaya çalışıyor. Oysa “atmosfer” romanın dilinden ve biçiminden değil, bütününe yayılan insan ilişkilerinden çıkar.</p>

  <p class="normal1">Mesela Dostoyevski’nin romanlarındaki St. Petersburg sokakları alacakaranlık, esrarengiz ve biraz da çılgıncadır. Ama yazar, bize bu durumu belirten bir tek cümle sunmaz. Anlatısı Stendhal’in kuralına uygun olarak kuru ve “şairanelik”ten uzaktır.</p>

  <p class="normal1">“X sokağa girdi, Prens’in evine geldi, kapıyı çaldı. Uşağa, acaba Prens’in onu görmek lütfunda bulunup bulunmayacağını sordu.”</p>

  <p class="normal1">Bu kadar düz bir anlatımla yazılmış romanlar bize çılgın ruhların yarattığı karanlık bir senfoni gibi geliyorsa, bunu yazarın karakter yaratma ve insan ruhunun derinliklerine inebilme becerisinde aramak gerekiyor.</p>

  <p class="normal1">Hep klasik edebiyattan örnek veriyor gibi olmamak için başka bir yazardan söz edeceğim şimdi. Postmodern edebiyatı belki de en çok etkilemiş olan Jorge Luis Borges’ten. <span class="ideitalik">Kum Kitabı</span>’nda şöyle yazıyor:</p>

  <p class="indentmetin">Saat sabahın onu olmalıydı. Charles Irmağı’nın karşısındaki bir banka yaslanmıştım. Aşağı yukarı beş yüz metre sağımda adını hiç öğrenemediğim yüksek bir bina vardı. Bozbulanık sular iri buz parçalarını sürüklüyordu.</p>

  <p class="sagnormal">Çev. Yıldız Ersoy Canpolat, İletişim Yayınları, 1999</p>

  <p class="normal1">Bunlar Borges’in cümleleri ve herkes saygı duyar elbette, ama Borges olduğu için. Bu cümleler genç ve tanınmamış bir Türk yazarının kaleminden çıksa, bizde yalın kat ve basit bulunur. Edebiyatı yanlış anlayan çevrelere göre bu cümleler şöyle yazıldığında değerli olur:</p>

  <p class="normal1">“Sabahın onu gibi, Charles Irmağı’nın karşısında bir banka yaslanmış olarak duran ben ben miydim, yoksa bir başkası mı, yoksa ben kavramının bir hayaleti mi? Ne beş yüz metre sağımda adını bilmediğim o yüksek bina cevap verebilirdi buna ne de boz bulanık suların sürüklediği iri buz parçaları.”</p>

  <p class="normal1">Sonra devam ederlerdi:</p>

  <p class="normal1">“Bir zaman ve mekân ürpertisinin yansıması olarak ırmağın kenarında duran ben, yeryüzünün bütün yükünü sarkık omuzlarında taşımaya mahkûm edilmiş olmanın azabını Sisyphos’tan da daha büyük bir ağırlıkla hisseden ben...” falan filan.</p>

  <p class="normal1">Doğru dürüst hikâye anlatamayan, etkileyici karakterler yaratamayan romancının dönüp dolaşıp sığınacağı nokta budur: Yapay bir duygusallık ve süsleme. Genç yazar arkadaşların dünya edebiyatının klasik, modern, postmodern bütün büyük metinlerini alıp, bu gözle incelemelerini dilerim. Görecekler ki hiçbirinde “şairanelik” yoktur.</p>

  <p class="normal1">Çünkü “şairane” betimleme, romanı zayıflatır.</p>
</body>
</html>
