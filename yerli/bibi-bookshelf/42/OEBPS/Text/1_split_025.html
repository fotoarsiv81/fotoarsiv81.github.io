<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_24"><br class="calibre3" />
  Edebiyat ve Sol</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Alman yazarı Hans Fallada’nın ilginç bir sözü vardır: “Marksizm halkın kültür düzeyini yükseltir, entelektüellerinkini ise düşürür.” Yazarın yaşadığı acı deneyimlerden kaynaklanan bir görüştür bu ve bence içinde doğruluk payı da vardır ama bir şartla... Küçük bir “bazı” kelimesini ekleyerek. Çünkü 20. yüzyıl, Antonio Gramsci gibi büyük Marksist entelektüeller de yetiştirmiştir.</p>

  <p class="normal1">Yalnız Marksizm değil herhangi bir ideoloji, yazarın düşüncesini kalıplar içine oturtmaya, eserini biçimlendirmeye başlarsa orada özgünlük ve bağımsızlıktan söz etmek zorlaşır.</p>

  <p class="normal1">Yazar, kişisel olarak kendini bir davaya, bir ideolojiye, yurt savunmasına, monarşiye ya da cumhuriyete adayabilir, ama bu bağımlı durum onun eserini etkilemeye başladığı zaman büyük bir zayıflık ortaya çıkar.</p>

  <p class="normal1">Daha doğrusu, yazarın dünya görüşü, hayattaki duruşu, kişisel özellikleri yapıtlarına zaten yansır. Bunları gizlemek, bastırmak, yazma eylemine aykırı bir durum. Ama örneğin bir romancının, roman yapısını kurmak ve hikâye anlatmak gibi asıl işlerinin önüne siyasi mesaj vermek kaygısını koyması, romancılık açısından aynı şekilde anlamsız.</p>

  <p class="normal1">20. yüzyılın o belalı çalkantıları, savaşları ve devrimleri, entelektüelleri sürekli olarak zorlu sınavlardan geçmek zorunda bıraktı. Kimi güce boyun eğdi, yaratısını diktatörlerin emrine verdi, kimi ise teslim olmadı ve hayatını hapishanede, sürgünde, toplama kamplarında, akıl hastanelerinde veya idam mangalarının karşısında noktaladı.</p>

  <p><br class="chapter" /></p>

  <p class="normal2">Faşizmin yanında</p>

  <p class="normal1">Faşizme gönül veren entelektüelleri anlamak gerçekten çok zor. Mesela Knut Hamsun gibi büyük bir romancı, nasıl oldu da ülkesi Norveç’i işgal eden Nazilere sempati besleyebildi? İtalyan şair d’Annunzio nasıl hiç sıkılmadan insan kasabı Mussolini’yi öven şiirler yazabildi? Ya Ezra Pound? O harika yazar, Louis-Ferdinand Céline? Anlamak kolay değil, çünkü faşizm daha başlangıçta insanları birbirine kırdıran, millet üstünlüğü fikrine dayalı bir ideolojiydi. Onda bir entelektüelin rüyalarını süsleyecek hiçbir insani motif yoktu.</p>

  <p class="normal1">Madem Knut Hamsun’dan söz ettim; sözü biraz uzatmak pahasına savaştan sonra Norveç halkının ona gösterdiği ibret alınası tepkiyi de belirtmeden geçmeyeyim:</p>

  <p class="normal1">Norveç kurtulunca, halk kendilerine ihanet eden bu yazara hiçbir şey söylemedi. Ne bir protesto, ne bir yazı, ne saldırı... Ama bir gün evinin önüne bir genç kız gelip Hamsun’un kitaplarını bıraktı, biraz sonra yaşlı bir adam geldi ve o da kitapları bıraktı. Derken insanlar ellerindeki Knut Hamsun kitaplarıyla akın akın gelmeye başladılar. Hamsun bütün bunları penceresinden izliyordu. Halk çıt çıkarmadan, en ufak bir tepki göstermeden sakince kitapları bırakıyordu. Birinci günün sonunda kitaplar koskoca bir yığın ediyordu artık. Ertesi gün aynı durum devam etti. Kitap yığını büyüdükçe, halkına ihanet etmiş olan yazar küçüldü ve ölümü böyle oldu.</p>

  <p><br class="chapter" /></p>

  <p class="normal2">Solu destekleyenler</p>

  <p class="normal1">Yaratıcı insanların sol düşünce çevresinde buluşmalarını anlamak pek zor değil. Çünkü kültür, eşitlik, dayanışma gibi pek çok özelliği kucaklayan ideal bir insanlık ideolojisi olarak ortaya çıkan sol, bütün dünyada heyecanla karşılandı. Bir entelektüelin bu heyecandan payını almaması ender rastlanan bir durumdu.</p>

  <p class="normal1">Sovyetler Birliği’nin kuruluşu, o dönemin dünya aydınları arasında sonsuz bir sevinç dalgası yarattı. Çünkü tarihte ilk kez ideallere yani insan kardeşliğine, eşitliğe, barışa, ekmeğe, sömürüsüz ve savaşsız bir dünya yaratmaya ilişkin özlemler hayata geçmişti. Kuzeyin soğuk ve mistik çarlığında mucize gibi bir devrim olmuş, yoksul mujiklerden oluşan kitleler bir modern proletarya oluşturma yolunda adımlar atmaya başlamışlardı.</p>

  <p class="normal1">Ne var ki Rusya’daki devrim Karl Marx ve Friedrich Engels’in öğretisine tam uygun değildi. Onlar gelişmiş Batı kapitalizminin son aşamasında krizlerin birbirini takip edeceğini –ki bugün öyle oluyor– ve insanlığın buna daha fazla tahammülü kalmayacağı için sistemin komünizme dönüşeceğini öngörüyorlardı. Bu devrimin öncüsü proletarya olacaktı.</p>

  <p class="normal1">Oysa Rusya’da proletarya bile yoktu ki. Paradoksal bir biçimde bir köylü ülkesinde, bir işçi sınıfı devrimi olmuştu.</p>

  <p class="normal1">Kuruluştan hemen sonra aksaklıklar baş göstermeye başladı. İç savaş, yoksulluk, Kışlık Saray’ı yağmalayan ve tahrip eden halkın taşkınlığı, idamlar, parti diktatörlüğü vs. bu yeni cennete bel bağlayanları kara kara düşünmeye sevk etti. Hatta daha ileri gidenler oldu. Mayakovski gibi büyük bir şair hayal kırıklığına dayanamayarak kendini öldürdü. İntihar notu olarak bıraktığı son şiirde “gemisinin gündelik hayata çarpıp parçalandığını” yazmıştı.</p>

  <p class="normal1">André Gide gibi Sovyetler’in doğuşunu heyecanla alkışlamış olan Batılı aydınlar, o ülkeye gittiler ve gördükleri şeyler sonunda fikirlerini değiştirmiş olarak döndüler. Eleştiri kitapları yayımladılar. Yine de “sosyalizmin denendiği tek ülkenin zarar görmemesi için” susanlar vardı.</p>

  <p class="normal1">Ama Josef Stalin’in başa geçmesiyle birlikte, bu hayallerin hepsi söndü. Stalin, gizli servis şefi Beria’yla birlikte ülkenin en değerli ve devrime inanmış kafalarını kopartan bir tirana dönüştü. Kültürün başına getirdiği Jdanov ise korkunç yöntemler kullanarak yazarları, “proletarya edebiyatı”nın gereği olarak, “o yıl Sovyet tavuklarının daha çok yumurtlayacağı” vs. gibi konularda şiir, hikâye, kitap yazmaya zorluyordu. Komünist Parti halkın üstünde yeni bir sınıf olarak belirmişti. Gücü ve parayı insafsızca elinde tutuyordu. Bu dönem, 19. yüzyılın o görkemli Rus edebiyatının idam fermanı sayılabilirdi, ki öyle de oldu.</p>

  <p class="normal1">Bu hayal kırıklığı sonucunda birçok sanatçı Sovyetler’e sırtını döndü ama bazıları için ülke hâlâ bir umut olarak kalmaya devam etti.</p>

  <p class="normal1">Stalin’in, İkinci Dünya Savaşı’nda Hitler Nazizmini yenmesi, Eric Hobsbawm gibi bilim insanları için her şeyi gölgede bırakan muhteşem bir zafer olarak alkışlandı.</p>

  <p><br class="chapter" /></p>

  <p class="normal2">Duvar’ın altında ezilen hayallerden sonra</p>

  <p class="normal1">1989’da Berlin Duvarı ve daha sonra da Sovyet Dünyası, arkasında ideal insan toplumunun var olamayacağı, böyle bir düzenin insan karakterine uygun olmadığı, insanın ancak rekabet içinde gelişebileceği gibi yanlış tezler bırakarak yıkılıp gitti. Yerini kayıtsız şartsız bir kapitalist diktatörlüğe bıraktı.</p>

  <p class="normal1">Oysa ortada yanlış bir niyet ya da teori yoktu, sadece yanlış bir uygulama vardı.</p>

  <p class="normal1">Üstelik, Sovyetler’deki uygulamaların hepsi yanlış kabul edilecek olsaydı bile, bu durum kapitalist dünyanın güzel ve doğru olduğunun kanıtı olarak gösterilemezdi.</p>

  <p class="normal1">Yapıları gereği, kapitalizm entelektüelleri, entelektüeller de kapitalizmi sevmez. Entelektüeller hayatın anlamının para kazanmaktan daha derin olduğunu düşünürler. Gönülleri ister istemez, emeğin en yüce değer olduğu ve kültürün yüceltildiği sosyalizme kayar.</p>

  <p class="normal1">Bu yüzden “post-komünizm” dönemi, toplumsal sorunlarla ilgilenen, sorumluluk duyan, bağımlı entelektüel tipini “dinozor” ilan ederek kendi aydınını yaratmaya girişti.</p>

  <p class="normal1">Yeni dönemin kapitalizme yakın duran makbul entelektüelleri, aynen bir banker gibi, kendi çıkarını her şeyin önüne koyan; kardeşlik, dayanışma, merhamet gibi kavramları çağdışı olarak niteleyen; düzenle barışık yepyeni bir tipoloji oluşturdu.</p>

  <p class="normal1">Bence yanlış bir yoldaşlık bu, zorlama bir beraberlik.</p>

  <p class="normal1">Çünkü gerçek entelektüelin benliğinde adalet, barış ve kardeşlik alevi yanar. Gerçek entelektüel, sömürü olan yerde ahlak ve namustan söz edilmemesi gerektiğini bilir.</p>

  <p class="normal1">Biz görmeyeceğiz ama bence insanlık bundan sonraki devreyi de yaşayacak. Yani Marx’ın öngördüğü gibi insan bencilliğine, egosuna ve hırsına dayalı kapitalizmin çöküp, gerçek bir sosyalizmin geleceği günü.</p>

  <p class="normal1">İlk işaretleri görülmüyor mu zaten?</p>

  <p class="ortayazi">***</p>

  <p class="normal1">Fallada’nın sözü, aklını ve kalemini bir partinin, iktidarın ve bürokrasinin emrine veren aydınları eleştiriyor. Haklı! Çünkü entelektüel, yapısı gereği muhaliftir. Her dönemi sorgular, düşünür. Sürüleşmiş kitlelere katılmaz, tam tersine toplumu siyasi beyin yıkamalara karşı uyarmaya çalışır ve kaçınılmaz olarak er geç bu tutumunun bedelini ödemek zorunda kalır. Bazen koca bir ülkeye karşı tek başınadır. Yağmur gibi yağan suçlamalar onu bir önyargılar bataklığında boğulmaya mahkûm eder.</p>

  <p class="normal1">Ama o başka türlü davranamaz; elinde değildir. Böyle yaşamaya mecburdur.</p>
</body>
</html>
