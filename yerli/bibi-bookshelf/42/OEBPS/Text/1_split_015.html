<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_14"><br class="calibre3" />
  Şiir ve Müzik</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Bu iki dal birbirine çok yakın görünse de ayrı disiplinlerin birbirine çevrilerek işlenmesi sorunlarını fazlasıyla taşır. Çünkü şiir, zaten kendi içinde bir müzik barındırmakta, şairin iç ezgisini taşımaktadır. Bestecinin bu “iç ezgi”yi alıp bir besteye dönüştürmesi çok riskli bir iştir.</p>

  <p class="normal1">Buna rağmen, nitelikli şiirle nitelikli müziğin buluşması o kadar büyük bir ödüldür ki, pek çok besteci kendini bu sanatsal ödülün peşine düşmekten alıkoyamamıştır.</p>

  <p class="normal1">Bir zamanlar Kırgızistan’da <span class="ideitalik">Manas Destanı</span> söyleyenleri dinlemiştim. “Manasçı” denilen bu adamlar, bir milyon dizeden oluşan destanın bölümlerini, özel bir ezgi ve ritimle söylüyorlardı. Bu deneyim, bana destan ve müzik tarihine ilişkin daha geniş bir bakış açısı kazandırdı. Demek ki bugün bizim kitaplarda okuduğumuz destanlar böyle söyleniyordu. Homeros’un altı heceli destanları bu biçimde aktarılıyordu insanlara. Belki Gılgamış Destanı da böyle söyleniyordu. Şiir ve müzik ilişkisine bu açıdan da bakmakta fayda var.</p>

  <p class="normal1">Bazı kutsal kitaplar, ilahiler, mezmurlar da müzikle aktarılmıyor mu zaten?</p>

  <p class="normal1">Yunanca tragedyanın ne demek olduğunu herkes bilir, ama “<span class="ideitalik">tragudi</span>”nin şarkı anlamına geldiğini öğrendiğim zaman çok şaşırmıştım. Demek ki <span class="ideitalik">tragudi</span>, tragedyada söylenen şarkıydı.</p>

  <p class="normal1">Yunanistan’ın ünlü tiyatro yönetmeni Terzopoulos, yıllar önce, sahneye koyacağı bir Euripides trajedisi için müzik yazmamı istemişti benden. Onca Yunan bestecisi dururken bu işi neden benden istediğini sorduğum zaman da “Bu eserlerin o dönemde nasıl sahnelendiği ve ne tarz bir müzik kullanıldığıyla ilgili hiçbir bilgi yok elimizde” demişti. “Belki de Küçük Asya müzikal gelenekleri bu işe daha uygundur.”</p>

  <p class="normal1">Opera librettoları da şiir-müzik yaratıcılığına dair büyük örnekler oluşturuyor. Librettistlerin genellikle büyük bestecilerin gölgesinde kalması ve adlarının az bilinmesi ise büyük bir haksızlık. Eskiden New York’ta sefalet içinde yaşayan ve barlara gidip kendisinin Mozart’a libretto yazdığını anlatıp duran bir adamdan söz edilir. Kimsenin inanmadığı ve alay ettiği adam yoksulluk içinde öldükten sonra ortaya çıktı ki, doğru söylüyormuş, gerçekten Mozart’a libretto yazmış.</p>

  <p><br class="chapter" /></p>

  <p class="normal2">Şiir bestecileri</p>

  <p class="normal1">Bence şiir-müzik birlikteliğinin doruğu; Beethoven’in <span class="ideitalik">9. Senfoni</span>’sinin, Schiller’in şiiri üzerine bestelenmiş olan “Neşeye Övgü” bölümüdür. Beethoven bu şiiri bestelemeyi daha 22 yaşındayken aklına koymuş. Bugün “Avrupa Marşı” olarak kabul edilen bu muazzam melodi, iki dahiyi buluşturan bir mücevher.</p>

  <p class="normal1">Schubert’in piyano eşliğinde söylenen “<span class="ideitalik">lied</span>”leri, yani şarkıları da müthiş lirik tınılar barındırır. Bu “<span class="ideitalik">lied</span>”ler Goethe’nin şiirlerine de uyarlanmıştır.</p>

  <p class="normal1">Daha yakın zamanlara gelirsek, Mikis Theodorakis, özellikle Ritsos, Seferis ve Elitis gibi önemli Yunan şairlerinin şiirlerini besteleyerek büyük kitlelere mal etmiş bir besteci olarak anılır. Üstelik yalnız Yunan şairleriyle de yetinmemiş, Pablo Neruda’nın “Canto General”i gibi pek çok dünya şairinin eserlerini de bestelemiştir. Bunlar arasında Nâzım Hikmet de vardır.</p>

  <p class="normal1">Ortak Berlin konserimizin Tropical Music tarafından yayımlanmış olan CD kaydında bir Theodorakis bestesi olan “Kerem Gibi”yi dinlemek mümkün. Şiiri Yunancaya Yannis Ritsos çevirmiş. (Ama söz açılmışken, beni çok üzen bir olayı aktarmama da izin verin. 2011 yılında Theodorakis büyük bir şaşkınlık içinde beni aradı ve Nâzım Hikmet’in vârislerinin kendisine ve ölmüş olan Ritsos’un kızına dava açtıklarını söyledi. Çeviri ve beste için Nâzım’la bir kontrat yapılıp yapılmadığını soruyorlar, tazminat ve ceza davası açıyorlarmış. Ritsos’un kızı ve Theodorakis, savaş koşullarında faşizme karşı mücadele ederken hapislerde, sürgünlerde yapılan bu “dayanışma” eserinin nasıl kontrata bağlanacağını anlayamamışlar. Çünkü o sıralarda bu üç yaratıcı da faşizmle, ölümle burun buruna yaşıyorlardı ve bu eserleri, faşizme karşı verdikleri mücadelenin yüklediği bir görev olarak algılıyorlardı. Zaten eserler de kaçak olarak, gizli kapaklı ortaya sürülüyor veya icra ediliyordu. Bu çalışma Nâzım’a bir destekti. Hem Theodorakis hem de Yannis Ritsos’un kızı bu işe çok üzülmüşlerdi. Çünkü ne García Lorca’nın ne Neruda’nın vârisleri böyle bir “kapitalist saldırı”da bulunmuştu. Nâzım sağ olup da bunu duysaydı nasıl kızardı kim bilir!)</p>

  <p class="normal1">Edebiyatla işbirliği yapan bestecileri sayarken, Bertolt Brecht’in oyunlarını ve şiirlerini besteleyen Kurt Weill ve Hans Eisler’i anmamak haksızlık olur. Özellikle Hans Eisler, düşünceleri ve müzik teorisiyle benim hocalarımdan biri olmuştur.</p>

  <p class="normal1">Bizden vereceğim en yetkin şair-besteci birlikteliği ise elbette Yahya Kemal ve Münir Nurettin Selçuk yaratıcılığı. Üstatların elinden ne müthiş eserler çıkmış!</p>

  <p><br class="chapter" /></p>

  <p class="normal2">Yorumcu/yazar müzisyenliği</p>

  <p class="normal1">Dünyada “trubadur” (<span class="ideitalik">troubadour</span>), bizde “âşık” veya “ozan” denilen, diyar diyar gezerek şiirlerini müzik yoluyla aktaran insanların yarattığı gelenek, 20. yüzyılda “yorumcu/yazar” (<span class="ideitalik">singer/songwriter</span>) diye anılan yeni bir müzisyen türü yarattı.</p>

  <p class="normal1">Bu insanlar şarkıcı değil, ses gösterileri yapmaya niyetleri yok, ama kendilerine ait tarzları, müzikleri ve söz gücüyle büyük kitleleri etkiliyorlar.</p>

  <p class="normal1">Mesela Bob Dylan’ın “Blowing in the Wind” şarkısı, bütün bir 68 kuşağının marşı haline gelmiştir. Dünyada, aklı başında olan hiç kimse Bob Dylan, Leonard Cohen, Jacques Brel, Şili darbesinde elleri kesilen Victor Jara, Georges Brassens gibi insanları eğlence piyasasının şarkıcıları arasında görmez. Çünkü onların asıl özelliği şarkı yazarlığıdır.</p>

  <p class="normal1">1999 yılında İtalya’nın San Remo müzik festivalinden bir mektup almıştım. Her yıl verilen “En iyi şarkı yazarı” ödülünün o yıl bana verileceğini müjdeliyorlardı. Bu ödülü daha önce kimlerin aldığını sorduğumda ise Leonard Cohen, Léo Ferré, Bob Dylan gibi isimler saymaları beni çok memnun etmiş ve yaptığım işin (hiç olmazsa yabancılar tarafından) anlaşıldığını görmek mutluluğuna ermiştim.</p>

  <p class="normal1">Şiirle müzik arasında bir yerde duran şarkılarımın hepsi özgürlüğe, barışa, kardeşliğe adanmış, dönem dönem yasaklanmış, beni sıkıyönetim mahkemelerine, hapislere sürüklemiş, hatta cunta dönemlerinde dinleyenlere zulmetmenin gerekçesi olmuş ürünlerdir. Bu şarkıların çalındığı söylendiği yurtlar basılmış, insanlar nezarete atılmıştır.</p>

  <p class="normal1">Kırk yıllık müzik hayatım boyunca, kurulu düzenin bu şarkılardan çok korktuğunu gördüm. Mesela 1972 yılında yaptığım ve 12 Mart zulmüne karşı çıkan ilk albümüm Demirel’in başında bulunduğu kabine tarafından yasaklanmıştı, hâlâ yasak. Sanırım “Dünyanın en uzun süre yasaklı kalan albümü” olarak Guiness rekorlar kitabına girer.</p>

  <p class="normal1">Yine de ne mutlu bana ki henüz yaşarken, yazdığım şarkıların halka mal olduğunu, bu ülkenin mayasına harcına karıştığını görmek bahtına eriştim.</p>

  <p class="normal1">En büyük ödülüm budur.</p>
</body>
</html>
