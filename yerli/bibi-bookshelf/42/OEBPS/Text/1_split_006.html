<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_5"><br class="calibre3" />
  Tarih, İnsan Gerçeğini<br class="calibre3" />
  Anlamanın Tek Yolu</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Düsseldorf’a giden uçakta kitap okuyorum. Yanım yörem yabancılarla dolu. Arada bir bana garip garip baktıklarını hissediyorum. Çünkü okuduğum kitabın bazı bölümleri beni yüksek sesle gülmeye zorluyor. Oysa âdetim değildir, kitap okurken sesli sesli gülmem, ama bu kitap dayanılmaz biçimde gülme isteği uyandırıyor.</p>

  <p class="normal1">Üstelik bir mizah kitabı da değil bu, üstünkörü bir tanımla “tarihi” denilen bir roman. Komiklik olsun diye yazılmış tek satır yok içinde.</p>

  <p class="normal1">Ama yazar Abdülhamid devrine öyle keskin gözlemlerle, öyle can alıcı satırlarla yaklaşıyor ki, ister istemez zekâsına hayranlık duyuyorsunuz ve zaten dolup taşmakta olduğunuz bu duygu, ilginç bir cümlede gülme olarak patlayıveriyor.</p>

  <p class="normal1">Mesela, ceketlerine tek bir altın dikilip ellerine tulum peyniri, bulgur çuvalı, tavuk ve dövüş horozu verilerek İstanbul gurbetine gönderilen Anadolu köylüleri bölümünü okuyorsunuz. Toplu olarak yatıp kalktıkları handa başlarına gelen gaz patlaması felaketinden birkaç gün sonra, yine gündelik hallerine geri döndüklerini okuyup, şakalaşmalarını anlatan cümleye geliyorsunuz. En sevdikleri şey birbirlerinin husyelerini yakalayıp zorla Hamidiye Marşı okutmak. Eğlence anlayışları bu.</p>

  <p class="normal1">Kitabı okuyanlar zaten anlamıştır. İhsan Oktay Anar’ın yeni romanı <span class="ideitalik">Yedinci Gün</span>’den bahsediyorum (İletişim Yayınları).</p>

  <p class="normal1">İlk romanından beri zevkle, hayranlıkla takip ettiğim İhsan Oktay, bana göre bu dönemin en başarılı romancısı, dünyada eşine ender rastlanacak bir anlatım ustası.</p>

  <p class="normal1">Kurduğu roman dünyası bir okur olarak beni cezbediyor, kitaplarının her satırını zevk alarak okuyorum. Biliyorsunuz, bu özellik (yani okurken zevk almak) yavaş yavaş ortadan kalktı. Artık pek çok kitap, okuma zevki vermiyor.</p>

  <p class="normal1">İhsan Oktay, Doğu dünyasına ait bir anlatıcı ve kitapları onun Evliya Çelebi’nin torunu olduğu izlenimini uyandırıyor bende. Gerçi Evliya bir gezgindi, İhsan Oktay ise İzmir’den pek çıkmıyor. Ama o da zamanının çoğunu zihinsel, düşsel yolculuklarda geçiriyor.</p>

  <p class="normal1">Romanın dili, Evliya Çelebi’de olduğu gibi çok zengin. Artık lügatten düşmüş kelimelerle, Osmanlı ve halk deyimleriyle, İhsan Oktay’ın eskiden beri meraklı olduğu Osmanlıca teknik terminolojiyle dolu. Bazen kitabı Mühendishane-i Berri-i Hümayun mezunu bir son dönem Osmanlı mühendisinin yazdığı duygusuna kapılıyorsunuz.</p>

  <p class="normal1">Bazen de dili iyice savuruyor İhsan Oktay. Anlattığı sahneyi tasvir etmekle kalmıyor, “‘orkestra”’ bölümünde olduğu gibi, müziği dilin ritmiyle de duyurmak istiyor. Aynı durum telsiz mesajlarında da görülüyor.</p>

  <p class="normal1">Yedinci Gün, kendini kolay kolay ele veren bir roman değil. Okurdan büyük bir dikkat, zekâ ve bilgi talep ediyor. Hemingway’in Paris için söylediği “Öyle bir şehirdir ki, sen ne kadar talep edersen o kadar verir” sözü, bu roman için de geçerli. Okur, kendi kapasitesine göre, ya sığ sularda yüzer ya da derinlere kulaç atar.</p>

  <p class="normal1">İhsan Oktay’ın okurlarına çeşitli tuzaklar kurduğunu, zekâ yarışmasına girdiğini ve “Bakalım ne kadar anlayacaksın?” diye kıs kıs güldüğünü görür gibiyim.</p>

  <p class="normal1">Bir örnek vereyim. Romanda, okuduğu bir ayet üzerine din değiştirerek Müslüman olan ayyaş bir Alman var. İşin ilginci bu adam bir İslm ermişi olarak çıkıyor karşımıza ve daha düne kadar şarap iptilasından dolayı “Zom” lakabıyla çağrılan bu şahsa Arap Camii’nin cemaati, memleketinden ötürü “Aman Baba’’ demeye başlıyor.</p>

  <p class="normal1">Niye “Aman Baba”? Dikkatsiz bir okur bu cümleyi okuyup geçebilir. Ancak romanı çözmeye çalışan birisi, Alman’ın niye memleketinden ötürü “Aman Baba”ya dönüştüğünü kavrayıp gülümseyebilir. Çünkü bir İslam babasına “Alman Baba” denmesi yakışık almayacağı için cemaat bu ismi “Aman Baba”ya çevirmiştir. Ama kitapta bu anlatılmaz, “Memleketinden ötürü” denilip geçilir. Bazı okurlar anlar, bazıları anlamaz.</p>

  <p class="normal1">Başka bir cümleyi örnek vereyim. Şöyle yazıyor İhsan Oktay: “Yediği halt bununla da kalmaz, bir yandan da Rabile nam bir Fransız’ın kaleme aldığı Körgantüa adlı müstehcen eseri, bu kitap kendisine söve dövüle ezberletilmiş Arap uşaktan dinlerdi.”</p>

  <p class="normal1">Eğer okur, 16. yüzyıl Fransız yazarı Rabelais’yi ve onun “cismani zevkler”e düşkün baba-oğul iki devi anlattığı <span class="ideitalik">Gargantua ve Pantagruel’in Hayatı</span> adlı beş ciltlik romanını biliyorsa ne âlâ. O zaman kitabı okutan “Allahsız Paşaoğlu”nun hedonist hayatı üzerine bir fikir edinebilir. Ama bilmiyorsa, acayip laflar edilmiş diyerek bu bölümü hızla geçebilir. Çünkü yazar bize bunu da anlatmıyor. İş okura kalıyor.</p>

  <p class="normal1">Çağımızın her şeyi sınıflandırma hastalığına kapılacak olursak, bu kitabı hangi türe sokmalıyız? Tarihi roman mı? Belki. Ama bu tanımlama, beraberinde bir sürü soru işareti getiriyor: Hangi tarz tarihi roman? Bizde de dünyada da yaygın olarak görülen, bir çeşit “tarihi beyaz dizi” diyebileceğimiz egzotik aşk hikâyeleri mi? Tarihteki liderlerin kahramanlıklarını anlatan bir destan mı? Bir savaşçıya yapılan güzelleme mi? Tarihi roman kategorisi okurların aklını karıştırıyor ve bu türlerin hepsini birden içerdiği için doğru bir tanımlama olmuyor.</p>

  <p class="normal1">Bu yüzden, İhsan Oktay’ın da aralarında bulunduğu yazarların romanlarını “tarihi roman” olarak nitelendirmek doğru değil. Orhan Pamuk’un <span class="ideitalik">Beyaz Kale</span>’si, Robert Graves’in <span class="ideitalik">Ben, Claudius</span>’u da öyle. <span class="ideitalik">Engereğin Gözü</span> adlı romanımla ilgili olarak birçok dilde bu açıklamayı yapmak zorunda kalmamın bana hafif bir üzüntü verdiğini hatırlıyorum. Yanlış anlamaları önlemek amacıyla o romana şöyle bir açıklama eklemek zorunda kalmıştım:</p>

  <p class="normal1">“Romandaki temel eksen, iktidarın çevresinde ışık görmüş pervaneler gibi dönen insanlar üzerine kurulu. İktidar, insanları değiştiriyor. İktidar öyle görkemli bir şey ki ‘bakışıyla her canlıyı kımıltısız hale getiren bir engereğin bile gözünü kamaştırıyor.’ Romanın kahramanı zenci hadım da iktidar yamaçlarına yakın duran ezilmiş bir adam tipi. Bazen kahraman, bazen korkak. Kimi zaman kendisini imparatorluk ailesine eş görüyor, kimi zaman bir hamamböceği kadar değersiz. Roman, iktidar ateşiyle kıvranan insanları konu ediniyor. Bu yüzden tarihsel değil, tarihi dekor olarak seçmiş bir roman türü. Ortega y Gasset ‘‘Tarih, insan gerçeğini anlamanın tek yoludur’’ diyordu. Shakespeare’in bütün trajedilerini gerçek olaylara dayandırması ve tarih üzerine kurması raslantı değil. <span class="ideitalik">Hamlet</span>’i okuduğumuz zaman geçmiş yüzyıllardaki Danimarka sarayının yaşamını değil, insan ruhunun akla ziyan kargaşasını algılıyoruz.’’</p>

  <p class="normal1">Yukarıda andığım yazarların kitapları, bilmem hangi hanım sultanın gözyaşlarını anlatmaktan çok, doğrudan doğruya “edebiyat” kategorisine giriyor. Tarihi bir dekor olarak kullanan, ama edebiyatın temel amacı olan “insanı anlatma”ya yönelik bir edebiyat. Hatta bazen postmodern anlatı teknikleri kullanarak yapılan bir çalışma.</p>

  <p class="normal1">Söz buraya gelince Homeros’u da anmamak olmaz elbette. Çünkü bu büyük ozan da kendi döneminden yüzyıllarca önce yaşanmış savaşları, aşk ve kıskançlık hikâyelerini, ölüm acısını anlatmıştı. Bugün kimse onu “tarih yazarı” olarak algılamıyor.</p>

  <p class="normal1">Demek ki sorun, tarihi nasıl ele aldığınızda. Marx’ın çok sevdiği, eski Romalı Terentius’a ait Latin deyişini hatırlarsak, ‘‘insani olan hiçbir şeyin yabancı olmadığı’’ bir dünya kurabilen yazarlarda, tarih sadece bir dekor olarak kalıyor.</p>
</body>
</html>
