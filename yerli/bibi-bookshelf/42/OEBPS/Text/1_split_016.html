<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_15"><br class="calibre3" />
  Deneme</h1>

  <p><br class="chapter" />
  <br class="chapter" />
  <br class="chapter" /></p>

  <p class="normal1">Bizde hiçbir zaman yeteri kadar değer verilmediğini düşündüğüm “deneme” türü, edebiyatla felsefe arasında ilginç bir noktada durur. Yazarın toplumla ve bireyle ilgili gözlemlerini, tahminlerini, tezlerini, geçmişe ve geleceğe bakışını, eleştirilerini çarpıcı bir yazı türüyle ortaya koyması “deneme” türüne girer.</p>

  <p class="normal1">Denemenin en önemli özelliklerinden biri, son derece kişisel olması. Kişisel olmayan; düşünen, gözleyen, hisseden bir insanın elinden çıkmayan; genel geçer görüşleri yansıtacak şekilde bir ideolojiyi, sistemi, tarih anlayışını, siyaseti savunan (ya da yeren) yazılara “deneme” sıfatı vermek mümkün değil.</p>

  <p class="normal1">Deneme, bilime uygun da olabilir ama bu kesinlikle bir ön şart değildir. Bilimin ölçülebilir, tekrarlanabilir, kanıtlanabilir olma şartlarından hiçbiri deneme yazarını bağlamaz. Yazar hayat, ölüm, aşk, savaş, kıskançlık, nefret, intikam, rekabet vs. gibi akla gelen her konudaki gözlemlerini ve kişisel düşüncelerini, kanıtlamak zorunda kalmadan aktarabilir. Bu işi yaparken sıkça, sezgilerine yer verir.</p>

  <p class="normal1">Deneme sonsuz bir özgürlük alanıdır, bilimde bu özgürlük yoktur.</p>

  <p class="normal1">Deneme yazarı, çok geniş bir kültür birikimine sahip, değişik konularda bilgi ve fikir sahibi, sezgileri ve kalemi güçlü, anlatacaklarını kolayca biçimlendirebilen, meramını kısa ama özlü yazılarla anlatabilen bir insan olarak belirir kafamda. Tek konuya saplanıp kalmış biri değil, “Rönesans aydını” sıfatının içini doldurabilecek kadar çeşitli alanları kapsayan bir kültür insanı.</p>

  <p><br class="chapter" /></p>

  <p class="normal2">Sözlü deneme</p>

  <p class="normal1">Deneme yalnız yazarak değil, konuşarak da oluşturulabilir mi?</p>

  <p class="normal1">Aslında bir düzyazı türü olarak tanımlanıyor deneme. Çünkü deneme yazmak, özünde düşünmek eylemini barındırıyor. Bir konuda derinlemesine düşünmek, bilgilerden yararlanarak ve onlar arasında bağlantılar kurarak sonuçlar elde etmek için, yazılı bir kültür oluşturmak çok önemli.</p>

  <p class="normal1">Sözlü iletişim ortamlarındaki yaşam biçimi, genelde buna engel olur. Kulaktan dolma bilgilerin karşılık bulduğu, söylentilerin yayıldığı, efsanelerin üretildiği bir ortamda, bir çerçeve belirleyip belli bir konuya yoğunlaşmak, araştırmak, özgün düşünce geliştirmek çok zordur.</p>

  <p class="normal1">Sözlü iletişimde duyduğuna inanmak, yazılı iletişimde ise sorgulamak eğilimleri daha fazladır. Bu nedenle deneme, insanlığın okuryazarlık döneminde gelişmiş olan bir edebiyat türüdür.</p>

  <p class="normal1">Yine de, konuşarak deneme üretmenin mümkün olduğunu kabul etmeliyiz. Çünkü düşünmek etkinliğini hakkıyla gerçekleştirdikten sonra, bunu kâğıda yazmak, bir bilgisayar programına yazmak veya sözlü ifade etmek gibi farkların önemi azalıyor.</p>

  <p class="normal1">Örneğin, Yunan filozoflarının, MÖ 6. yüzyılda yaşamış olan Yunan kahramanı Akademos’un adını yüceltmek için oluşturdukları bahçede (yani Akademi’de), zeytin ağaçları arasında dolaşarak yaptıkları konuşmaların her biri birer denemedir.</p>

  <p class="normal1">Sokrates’in baldıran zehrini içtikten sonra, önce ayaklarının ağırlaşmasıyla başlayacak olan mutlak ölüm sürecinde, çevresini saran arkadaşlarına “ölümden sonra hayat”ın varolduğunu kanıtlamaya çalışması, müthiş bir denemedir. Ölüme karşı hayatın savunulduğu bir deneme.</p>

  <p><br class="chapter" /></p>

  <p class="normal2">İki öğretmen</p>

  <p class="normal1">İspanyol düşünür Ortega y Gasset de denemelerini gazetelerde yayımlardı ve bunu “Düşüncelerini pazar yerine çıkarmak” olarak nitelendirirdi.</p>

  <p class="normal1">Geriye doğru baktıkça, deneme kitapları okumuş olmamın, kafamın ve düşünce biçimimin şekillenmesinde çok önemli bir rol oynadığını görüyorum.</p>

  <p class="normal1">Bu noktada bir öğretmenin adını anmam şart: Yalnız beni değil, dünyadaki milyonlarca kişiyi eğiten büyük bir öğretmen bu. Adı Michel de Montaigne. 500 yıldır öğretiyor ve hiç eskimiyor. Her yıl tekrar okuduğum denemeleri, 500 yıl önce Fransa taşrasında yaşayan insanlarla günümüzün insanları arasında, temel davranışlar açısından hiçbir fark olmadığını göstermesi bakımından hayret verici.</p>

  <p class="normal1">Önce kendi içine bakarak insanlığı tanımaya çalışma yöntemini benimsemiş olan Montaigne o kadar derin gözlemler yapmış ki, modası hiç geçmiyor, hiç eskimiyor. O dönemden bu yana kaç kral, kaç rejim, kaç devlet değişti ama onun gözlemleri ve düşünceleri tazeliğinden bir şey yitirmiyor.</p>

  <p class="normal1">Üstelik etkisi sadece bununla da sınırlı değil. Her denemesinde Tacitus’tan, Cicero’dan, Vergilius’tan, Lukianos’tan yaptığı alıntılarla bizi daha da eskilere, yani insanlık nehrinin binlerce yıllık birikimine bağlıyor.</p>

  <p class="normal1">Zamanı aşan böyle bir ustalık karşısında şapka çıkarmak yetmez elbette. Önünde saygıyla eğilmek gerekir.</p>

  <p class="normal1">Montaigne’den sonra deneme türünün en büyük yazarı Francis Bacon.</p>

  <p class="normal1">Ama beni asıl etkileyen denemeci, Türkiye’de pek az bilinen, hatta kitabının bile bulunmadığını sandığım Alain olmuştur (Alain de Botton’la karıştırılmasın lütfen. Bu başka bir Alain).</p>

  <p class="normal1">Alain de Montaigne gibi Fransızdır ama 20. yüzyılda yaşamıştır ve bir lise öğretmenidir. Lise çağlarımda bir hazine gibi keşfetmiş olduğum Alain beni o kadar derinden etkilemişti ki, ister istemez bu büyük beyni kendi hocalarımla karşılaştırıyor ve içine hafif bir gençlik küstahlığının karıştığı bir ruh hali içinde, onun gibi hocalar tarafından eğitilmeye layık olduğumuza karar veriyordum. Kendi okulum ve hocalarım bana pek yetersiz görünüyordu.</p>

  <p class="normal1">Artık “düşünceye saygı” ortadan kalktığı için, deneme türü de eskiden olduğu kadar ilgi çekmiyor. Çünkü Amerikan üniversitelerinden yayılan “faydacı düşünce” çağında yaşıyoruz. Faydadan da tek şey anlaşılıyor: Para kazanmak. Eğer bir düşünce para kazandırmaya yaramıyorsa, tamamen gereksiz bir çaba olarak görülüyor.</p>

  <p class="normal1">Varsa “inovasyon” yoksa “inovasyon”! Yani kazancı artırmak için düşünülecek yenilikler.</p>

  <p><br class="chapter" /></p>

  <p class="normal2">“Tecrübe-i kalemiye”</p>

  <p class="normal1">Bu yazı türü bize de “tecrübe-i kalemiye” adıyla girmiş ama ne yazık ki dünyadaki ünlü örnekleri kadar başarılı olamamış. Bu görevi bazı gazete yazarlarının üstlenmesi bu yüzden olsa gerek. Gerçekten de gazete köşelerinde bazen “deneme” tadında yazılar yayımlanır.</p>

  <p class="normal1">Türk-İslam geleneği ise düşünceye (dolayısıyla da denemeye) zaten pek önem vermez. Gazali’nin etkisi altında gelişmiş olan entelektüel hayatımız, “müminlerin inancını zayıflatacağı” gerekçesiyle bilime bile kuşkulu gözlerle bakar. Oysa büyük Aristoteles yorumcusu, Kurtuba Müftüsü İbn Rüşd’ün (Batılılar “Averroes” der) yolu takip edilseydi bugün Türk entelijansiyası bambaşka bir noktada olabilirdi.</p>

  <p class="normal1">Halk kültürümüzde de düşünme eylemini öven bir tek söz yoktur ama tersi örneklere bol bol rastlanır:</p>

  <p class="normal1">“Nasrettin Hoca’nın hindisi gibi düşünmek” deyiminin yanına “Düşün düşün, boktur işin”, “Karadeniz’de gemileri batmış gibi düşünmek”, “Ayağını sıcak, başını serin tutmak ve derin düşünmemek” gibi birçok halk sözünü koyabiliriz.</p>

  <p class="normal1">Böylece insanoğlunun en soylu eylemlerinden birisi olan düşünmek, bu toprakların geleneğinde yararsız, gereksiz hatta tehlikeli ilan edilmiş.</p>

  <p class="normal1">Böyle bir çorak toprakta “deneme” türünün gelişmesine olanak yoktu ve olamadı.</p>
</body>
</html>
