<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>engerek2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_9"><br class="calibre4" />
  İmparatorluğun en şişman kadını<br class="calibre4" />
  <br class="calibre4" />
  <br class="calibre4" />
  <br class="calibre4" /></h1>

  <p class="normal1">Efendimin talihsizliği doğumuyla başlamış olmalıydı, çünkü dünyanın belki de en zalim hükümdarının küçük kardeşi olarak doğmak bahtsızlığına uğramıştı. Tahta geçen herkesin kardeşlerini boğdurduğu bu dünyanın ne mene bir yer olduğunu anlamaya fırsat bulamadan, neredeyse saray celladının elinde can verecekti.</p>

  <p class="normal1">Ağabeyi tahta geçer geçmez bir gece sabaha karşı tatlı uykusundan uyandırılıp fısıldaşan ve direklerin arkasından saklanıp bakan adamlar arasında büyük odaya götürülmüş ve orada kardeşlerinin boğazlarına kement geçirilerek boğulmalarını gördükten sonra, ip kendi boğazına atılmış ve bu dünyayla öteki dünya arasında sallanma noktasına geldiği anda maharetli ve kudretli anası tarafından kurtarılmıştı.</p>

  <p class="normal1">Tekrar yatağına götürülürken zangır zangır titriyor ve gözünün önünde bir uykudan başka bir uykuya geçen kardeşlerinin morarmış suratlarını kovmak ister gibi çırpınıp duruyor, acıyan boğazının çıkarabildiği son çığlıklarla, Harem-i Hümayun'daki dehşet dolu yüreklere cehennem korkuları salıyordu.</p>

  <p class="normal1">O gece gözlerine yerleşen dehşet dolu bakış bir daha hiç silinmedi ve arada bir gözlerini belerterek bir noktaya sabitleştiğini görenler, ürpererek, o küçük çocuğun ölümden kurtuluş gecesinin korkusunu yeniden yaşar oldular.</p>

  <p class="normal1">Sabah iki küçük ceset iki küçücük tabuta konarak suskunlar mahallesine götürüldüğünde, Şehzade kafes arkasına kapatılmış ve yıllarca dışarı bir adım bile atmayacağı hapishanesinde her an gelecek celladı bekleyerek çile doldurma dönemine başlamıştı.</p>

  <p class="normal1">Günlerce ateşler içinde yattı. Öldürülen kardeşlerinin adını sayıklıyor, kendisini boğan cellattan kurtulabilmek için küçük ayaklarıyla tekmeler sallıyor, gerçekten de boğazına geçen ilmek sıkmaya başlamış gibi nefes alamayarak tıkanıyor ve kıpkırmızı kesilerek ölümün sınırlarında dolaşıyordu. Ender olarak ayıldığı zamanlarda da çevresine boş boş bakıyor, kimseyi tanımıyor, kendisine söylenen sözleri anlamıyordu. Anası, çocuğu kurtarmak için her yolu denedi. Nefesi kuvvetli hocalar gelip Şehzade'yi okuyup üflediler, cerrahlar kan aldılar, sırtına kupa çektiler, küçük gövdesini kâfuru ile ovdular, ama ne yaptılarsa kâr etmedi ve küçük Şehzade ateşli hastalığı geçip kendine geldikten sonra da konuşmayan, sık sık titreme nöbetleri geçiren, korku dolu bakışlarını duvarda bir noktaya dikip saatlerce bakan ve sinek uçsa korkarak havalara sıçrayan bir hasta oldu çıktı.</p>

  <p class="normal1">Kendisini şehzade olarak iyi yetiştirmeye çalışan, bin bir türlü fenle ve bilgiyle donatmaya uğraşan hocalarının sözlerini duymazdı bile. Ona Arabi, Farisi, Yunani dillerini öğretmeye çalışan hocalarının yüzüne bile bakmaz, kulağı odanın kapısından gelecek seslere dikilmiş durumda oturur dururdu.</p>

  <p class="normal1">Bu sıralarda cennetmekân ağabeyi, imparatorluğun gördüğü en büyük şiddeti uygulayarak boyun üstünde baş bırakmamaya yemin etmişçesine ortalığa dehşet saçıyordu. İnsan canının tavuk kadar değerinin kalmadığı bu yıllar boyunca, genç Şehzade, gece ve gündüzlerinin her saniyesini, çocukluğunda kendisini alıp boğmaya götürmüş olan celladın ayak seslerini beklemekle geçirdi. Ve her saniye ölüp her saniye yeniden dirildi.</p>

  <p class="normal1">Aklında ölmek ya da yaşamak dışında hiçbir şey yoktu. Bu yüzden hiçbir bilgiye, hiçbir hünere ve zevke değer vermedi. Çünkü onu hayata bağlayacak olan her şey bir saniye sonra sonsuza kadar yarım kalabilirdi.</p>

  <p class="normal1">Böylece yıllar geçtikçe, sararmış benzi ve korku dolu gözleriyle, yaşayan bir ölüye ve öteki dünyaya açılan kapının ağzında bekleyen bir hayalete dönüşerek çile doldurdu.</p>

  <p class="normal1">Herkes bir ölüm görür. Zavallı Şehzade ise binlerce kez ölümü yaşamıştı.</p>

  <p class="normal1">Delikanlılık çağına geldiğinde artık onun tamamen iyileşip normal bir insan olmasından umudu kesen ve Venedik'ten Hindistan'a kadar yedi iklim dört bucaktan toplanmış doktorların öğüdüne uyan Büyük Valide, hiç olmazsa saltanatı devam ettirecek bir döl almak umuduyla koynuna dünya güzeli cariyeler sokmaya başladı. Ne var ki korkulan şey oldu ve Şehzade'nin, kadın kısmına da en ufak bir ilgi duymadığı anlaşıldı. Çocukluk kâbuslarında boğazına kement atan cellat, içinde yaşama dair ne kırıntı varsa kazıyıp almıştı sanki. En işvebaz Çerkez kızları, çıplak bedenlerini saran saydam tüllerle Şehzade'ye belini kuvvetlendirici şuruplar sunuyor, bin bir çıldırtıcı hileye başvurarak onun içini gıcıklamaya çalışıyorlardı; ama Şehzade onları sanki odadaki bakır mangala ya da köşeye atılmış erguvan kaftana bakar gibi bomboş gözlerle seyretmekle yetiniyordu.</p>

  <p class="normal1">İstanbul'un namlı büyücüleri, Şehzade'nin bağlanmış düğümünü çözmek için olmadık büyüler denediler, muskalar yazdılar, hatta daha önce yapılmış bir büyü varsa bozulsun diye odasına kurt kıçı sakladılar, ama hiçbirinin faydası görülmedi.</p>

  <p class="normal1">Eski yazmalardaki esrarlı çarelere bile umut bağlayan Valide Sultan, yeni doğmuş bir serçe yavrusu buldurdu. Bu yavru, şafak vakti arı kovanına bırakılarak bütün arılara sokturuldu ve sonra yaralı bereli şişmiş gövdesi ezilerek macun yapılıp Şehzademizin kutlu zekerine merhem olarak sürüldü.</p>

  <p class="normal1">Ne var ki bütün bunlar Şehzademizin daha da korkup ürkekleşmesinden başka bir işe yaramadı.</p>

  <p class="normal1">Bütün çareleri deneyip umutsuzluğa düşen Büyük Valide, belki Şehzadesinin nefsi uyanır diye İstanbul'un namlı civanlarından kız gibi zülüflü oğlanlar toplayıp onun yatağına soktu. Kız Yusuf'tan tut da Benli Ali'ye, Altın Top'a kadar baldırına hiz damgası yemiş ve defter-i hizana kaydolmuş ne kadar yüzüne bakmaya kıyılmayan, akıllara durgunluk veren yakıcı güzel varsa toplanıp Şehzade'ye sunuldu. Bunlar şeytanı dinden çıkaracak rakslarla ve bin bir göz alıcı hünerle fır döndüler, ama hemen anlaşıldı ki Şehzade'nin bu tarakta da hiçbir bezi yok. Kutlu ağabeylerinin oğlan seven ve kadınlara yaklaşmayan tabiatından da hiçbir şey almamış.</p>

  <p class="normal1">Bunun üzerine Şehzade'den umut kesen Valide Sultan Hazretleri bu işle bir daha ilgilenmedi.</p>

  <p class="normal1">&nbsp;</p>

  <p class="normal1">Şehzade'nin bütün bağlarını kopararak azgın bir boğaya dönmesi ve imparatorluğun en kuytu köşelerinden seçilip getirilmiş kızlarla yetinmeyerek, çevre krallıkların hediye gönderdiği kızları da haremine katması, tahta geçtikten sonra, bir gece ansızın baş gösteren şehvet kriziyle ortaya çıkacaktı. Bu olay, başta anası olmak üzere herkesi hayretten hayrete düşürecek ve saray halkının, "Nihayet Osmanlı horozu öttü!" diye düğün bayram yapmasına yol açacaktı. Firaşa nail olan kızların anlattığına göre, böyle bir yedi bela görülmemişti. Hücrede tek başına geçirdiği günlerin acısını çıkarır gibi üç dört cariyeyi birden kadın yapıyor, Kuzey Afrika'dan gelmiş esmer ve ateşli cariyenin üstüne Kafkasyalıyı sararak, kekik kokan dağların havasını alıyor, onu bırakır bırakmaz da soğukluk yerine Fransız kızının duru beyaz, mermere benzeyen teninde gönlünü ferahlatıyor, baharatlı kuzu dolmasının üstüne kar şerbeti içmiş gibi oluyordu.</p>

  <div class="calibre1" id="calibre_pb_30"></div>
</body>
</html>
