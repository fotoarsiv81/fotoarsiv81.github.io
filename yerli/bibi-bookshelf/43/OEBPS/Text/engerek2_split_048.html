<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>engerek2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">Söyleşi</p>

    <p class="h2baslik"><span class="ideitalik1">Engereğin Gözü</span> üzerine Zülfü Livaneli'yle...<sup class="calibre18"><a class="footnote-link" href="../Text/engerek2_split_052.html#footnote-100-1" id="footnote-100-1-backlink">[*]</a></sup></p>

    <p class="normal1"><span class="idebold">Bu bir "ilk roman" mı?</span></p>

    <p class="normal1">Aslında ilk romanım değil, ama bilinen ilk romanım olacak. Yıllardan beri roman yazıyor ve bu işe çok önem veriyorum. Ne var ki, verdiğiniz önem büyüdükçe, yayımlamanız da güçleşiyor. Stockholm'de yazdığım büyük roman var elimde. Her yıl yeniden yazıyorum. 1978 yılında öykü kitabımı yayımlamıştım. Şanslı bir kitap oldu. Türkiye'de 50 bin dolayında sattı ve yabancı dillere çevrildi. Hatta İsveç televizyonu <span class="ideitalik">Arafat'ta Bir Çocuk</span> öyküsü üzerine film bile yaptı, ama o yıldan beri edebiyatla ilgili kitap yayımlamadım.</p>

    <p class="normal1">Bu romanı yaklaşık üç yıl önce yazmaya başladım. O dönemde <span class="ideitalik">Sabah</span> gazetesindeki köşemde, XVII. yüzyılda geçen bir roman yazmaya başladığımı duyurmuştum, işte o zamandan beri bu çaba sürüp gidiyor. Bu dönemi özellikle belirtmek istiyorum, çünkü romanın üç günde yazılabileceğini sanan bazıları "Son zamanlarda tarih gündeme geldi de onun için..." falan diye başlayan, son derece gereksiz yorumlar yapabilirler. Ben bu konuyu 7-8 yıldır kuruyorum.</p>

    <p class="normal1"><span class="idebold">"Tarihsel bir roman" diyebilir miyiz?</span></p>

    <p class="normal1">Bana kalırsa tarihsel roman kategorisine girmiyor. Yalnızca, tarihi, dekor olarak kullanıyor. Roman, Topkapı Sarayı'nda geçiyor, Osmanlı İmparatorluğu'nun en karışık ve acılı dönemlerinden birini anlatıyor. Ne var ki, hiç kimsenin adı yok. Herhangi bir padişahın ya da vezirin adı verilmiyor. Tabii konuya yakın olanlar anlarlar, ama benim amacım tarihsel olayları sıralamak değil, o dekor içinde insan psikolojisinin derinliklerine varabilmek.</p>

    <p class="normal1"><span class="idebold">Tarihsel gerçek ve kurgu orantısı nedir?</span></p>

    <p class="normal1">Hiç ad ve tarih belirtmemem, bir roman özgürlüğüne kavuşabilmek içindi, ama yine de olaylara ve ayrıntılara sadık kalmaya çalıştım. Bazı konuları bilerek değiştirdim. Mesela İbrahim hapsedilmeden önce oğlu tahta çıkarılmıştır, ama romanda, tahta çıkma töreni babanın hapsedilişinden sonra yapılmaktadır. Bunun gibi bazı kurgu ve ayrıntı değişiklikleri var. Temel noktalar gerçeğe uygundur, ama derin bir gerçekliktir bu; ayrıntılarda yitip gitmeyen bir gerçeklik.</p>

    <p class="normal1"><span class="idebold">Neden zenci ve hadım bir başkarakter?</span></p>

    <p class="normal1">Romandaki temel eksen, iktidarın çevresinde ışık görmüş pervaneler gibi dönen insanlar üzerine kurulu. İktidar, insanları değiştiriyor. İktidar görkemi öyle bir şey ki, "bakışıyla her canlıyı kımıltısız hale getiren bir engereğin bile gözünü kamaştırıyor".</p>

    <p class="normal1">Romanın kahramanı zenci hadım da iktidar yamaçlarına yakın duran ezilmiş bir adam tipi. Bazen kahraman, bazen korkak... Kimi zaman kendisini imparatorluk ailesine eş görüyor, kimi zaman bir hamamböceği kadar değersiz.</p>

    <p class="normal1">Roman, iktidar ateşiyle kıvranan insanları konu ediniyor. Bu yüzden tarihsel değil, tarihi dekor olarak seçmiş roman türü.</p>

    <p class="normal1">Ortega y Gasset, "Tarih, insan gerçeğini anlamanın tek yoludur" diyordu. Gerçekten de Shakespeare'in bütün trajedilerini gerçek olaylara dayandırması ve tarih üzerine kurması rastlantı değil.</p>

    <p class="normal1"><span class="ideitalik">Hamlet</span>'i okuduğumuz zaman XVII. yüzyıldaki Danimarka sarayının yaşamını değil, insan ruhunun akla ziyan kargaşasını algılıyoruz.</p>

    <p class="normal1"><span class="idebold">Son yıllarda aydınlar niçin Osmanlı tarihine yeniden ilgi duyuyorlar sizce?</span></p>

    <p class="normal1">Doğrusu buydu da ondan. Bizi İngilizlerden, Japonlardan ya da dünyada öteki halklardan ayıran ve ulusal karakterimizi oluşturan en büyük maya Osmanlı'dır. Bir yazar buna, "İçinden çıktığımız, daha doğrusu bir türlü içinden çıkamadığımız Osmanlı" diyordu. Günümüz Londrası'nda yaşayan bir İngiliz'in karakterinde nasıl Victoria, Edward, Richard dönemlerinin etkisi varsa ve İngiltere bunlarsız düşünülemezse, biz de Osmanlı olmadan kavranamaz insanlarız. Galiba, halkların kolektif bilinçaltı, düşündüğümüzden daha önemli. Bunca sadrazamını idam etmiş bir imparatorluk, cumhuriyete dönüştüğünde hemen bir başbakan asıyor.</p>

    <p class="normal1">Benim bu romana yoğunlaşmam ise daha başka bir nedenden, Osmanlı tarihçilerine olan büyük tutkumdan doğdu. Yıllar boyunca sabahlara kadar okudum, hâlâ okuyorum. Herhalde dünya yüzünde bu kadar gerçeküstü, bu kadar korkunç ve görkemli bir tarih az bulunur. Sonra Latin Amerika romanını düşündüm. "Büyülü Gerçekçilik" akımına dönüştürdükleri Karayip masalları, Osmanlı'nın inanılmaz zenginliği yanında çocuk oyuncağı gibi kalıyordu.</p>

    <p class="normal1"><span class="idebold">Osmanlı tarihindeki şiddeti işlemekten kaçınmamışsınız?</span></p>

    <p class="normal1">Bütün imparatorluklarda şiddet var. Biz, devlet adamlarının öldürülmesini yalnızca Osmanlı'ya özgü sanıyoruz. Oysa Bizans İmparatorluğu'nda 30'dan fazla imparator öldürülerek can vermiş. Peygamberden sonra İslam halifelerinin yarısından çoğu eceliyle ölmemiş. Roma'yı zaten biliyoruz.</p>

    <p class="normal1">Şiddeti, bugünün değil o günün ölçüleriyle ele almak gerekiyor. O çağlarda insan yaşamı bugünkü değeri ifade etmiyordu. O yüzden mesela bir isyan bastırıldığında kesilmiş kellelerden kule yapılması ve kalan binlerce kellenin bal dolu keçeler içine konarak İstanbul'a gönderilmesi olağan sayılıyordu. Yugoslavya'nın Niş kentinde Kellekule diye bir mahalle var. Oraya gidince Osmanlı'ya karşı isyan edenlerin kellelerinden yapılmış bir kulenin yükseldiğini görüyorsunuz. Aralarına harç konmuş kelleler...</p>

    <p class="normal1">Roman, şiddeti sömürmüyor, bir albeni öğesi olarak kullanmıyor, ama dokusuna yedirmeye çalışıyor. Erotizm de öyle... Osmanlı tarihini erotizmden ayıramazsınız.</p>

    <p class="normal1"><span class="idebold">Osmanlı tarihçilerinin dili, üslubunuza sinmiş. Bu bilerek mi oldu?</span></p>

    <p class="normal1">Evet! Ben Naimâ ve Evliya Çelebi'nin müthiş etkisi altındayım. Onların dilini tekrar yaratmaya çalıştım, hatta bazı çok güzel cümlelerini olduğu gibi aldım. Bu roman, başka bir dille yazılamazdı zaten.</p>

    <p class="normal1">Ayrıntıların doğru olması için değerli Murat Bardakçı'nın romanı okuyarak düzeltmeler yapmasını rica ettim. Sağ olsun, kendisi çok önemli bir kitap üzerinde çalıştığı halde beni kırmadı ve önemli bir katkı sağladı.</p>

    <p class="normal1"><span class="idebold">Günümüze bir mesaj: Neden iktidar üzerine bir alegori?</span></p>

    <p class="normal1">Çünkü iktidar ilişkileri içinde böylesine çürümüş, kişilikleri yıkılmış, mahvolmuş insanların bile, yüreklerinde dürüst, onurlu kıvılcımlar çakıyor ve zaman zaman bunlar su yüzüne çıkarak, dünya yüzündeki maceramızın temel direğini ortaya koyuyor. Ne kadar karanlığa batsa da, insan yüreğinde bir temizlik ve bir cevher var. Bu yüzden ben buna "Karanlıkla aydınlık arasında bir roman" diyorum.</p>
  </div>

  <div class="calibre1" id="calibre_pb_50"></div>
</body>
</html>
