<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>engerek2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal1">Eyvah ki eyvah! Efendimin güneş gibi parlayan yüzü solmuş, muma dönmüştü. Bütün kanı çekilmiş gibiydi. Hemen atılıp mavi atlas yorganını açtık ki ne görelim: Yatak olduğu gibi kana batmıştı. Efendimizin sünnet yarasının bağları çözülmüştü, oluk oluk kan akmaktaydı. Herkes çığlık çığlığa bağırmaya başladı. "Cerrahbaşı medet!" haykırışları duyuluyordu. Neyse ki cerrahbaşı hemen yetişti ve sünnetli organı tekrar sararak ve Padişah Efendimize türlü şifalı otlardan yapılmış ilaçlar içirerek belayı savuşturdu.</p>

    <p class="normal1">Efendimizin yüzüne biraz kan geldikten sonra bu işi kimin yapmış olabileceği üzerinde duruldu. Hatta bir ara ben âciz kulunuzdan bile kuşkulananlar olmadı değil, ama o sarayda çok eski, çok bilinmiş ve onca padişaha hizmet etmiş yaşlı, güvenilir kişi olmam beni kurtardı.</p>

    <p class="normal1">Osmanlı mülküne bu hıyaneti kimin yaptığı anlaşılmadı. Besbelli ki kötü niyetli melunun biri, yeni Padişahımızı öldürmek ve böylece de sarayda hapsedilmiş bulunan eski Padişah'ın tekrar tahta oturmasını sağlamak istemişti. Ya da öbür küçük şehzadelerden birini başa geçirmek niyetindeydiler.</p>

    <p class="normal1">Ben çıktıktan sonra Padişah'ın odasına sadece Büyük Valide girmişti. Bunu öğrenir öğrenmez herkese anlatmış ve büyükannenin torununa böyle bir şey yapacağına ihtimal verilemeyeceği için başka bir suçlu aramamız gerektiğini söylemiştim. Gerçi Padişahımız, büyükannesinin yorgan altından ayaklarını çekip, bacaklarını dikleştirmesi için bir şeyler yaptığını söylüyordu ama...</p>

    <p class="normal1">Neyse ki Allah'ın inayetiyle bu hain plan gerçekleşemedi ve Efendimiz kurtuldu.</p>

    <p class="normal1">&nbsp;</p>

    <p class="normal1">O gece Safiye'den aldığım bilgiler, beni bile şaşırtacak kadar korkunçtu. Benden sonra Sultan'ın odasına giren tek kişiden, Büyük Valide'den söz etmekle büyük bir hata işlemiştim. Çünkü çocuğu öldürmek isteyen gerçekten de Büyük Valide'ydi.</p>

    <p class="normal1">Venedikli kadını tanıyanlar bile, yaşlı bir büyükannenin torununu öldürebileceğine ihtimal veremezdi.</p>

    <p class="normal1">Safiye'nin anlattığına göre oğlunu çinili odaya hapsettirip yerine torununu padişah yapan Büyük Valide mutlu değildi, hata ettiğini düşünüyordu. Gerçi son zamanlarda oğluyla arası açılmıştı ve Padişah evladı ona gerekli saygıyı göstermiyor, günlerini ve gecelerini şişman gözdesiyle geçiriyor, Valide'nin saray halkına verdiği bazı emirleri iptal ediyor ve onu köşesinde oturan bir bunak haline dönüştürmeye, hatta Topkapı'dan çıkarıp eski saraya sürmeye çalışıyordu. Bu da Padişah oğlunun sonunu getirmiş ve kendisine bağlı adamlarıyla bir saray darbesi yapan Valide, anasına gerekli bağlılığı göstermeyen oğlunu devirerek küçük torununu tahta geçirmişti, ama bu kez de yeni Padişah'ın anasıyla olan yakın ilişkisi sorun olmaya başlamıştı.</p>

    <p class="normal1">Çocuk Padişahımızın annesi, Büyük Valide'yi şaşırtacak kadar iradeli ve güçlü bir kadın çıkmıştı. Oğlunun koca Osmanlı tahtında bir kukla olarak oturmasına karşıydı. Bu yüzden büyükannenin torunu üzerindeki her türlü tahakkümüne karşı çıkıyor ve sevgili oğlunu kendi etkisi altında tutuyordu.</p>

    <p class="normal1">Hatta küçük Padişah'ı büyükannesiyle görüştürmüyordu bile.</p>

    <p class="normal1">Büyük Valide şaşırıp kalmıştı. İşte bu hiç beklemediği bir şeydi. Oğlunu hapsettirecek kadar büyük bir fedakârlığa katlandığı halde, torunu onun aleyhine dönüyordu. Belki de yapılacak en doğru iş, yılanın başını küçükken ezmek ve Padişah'ı sünnet yatağında kan kaybından öldürdükten sonra, anasını da bin bir işkenceyle geberterek Sarayburnu akıntılarına bırakıvermekti. Anasının bu kadar etkisi altında büyüyen bir çocuğun ileride ne yapacağı hiç belli olmazdı ve bu macera belki de büyükannenin kudretli yaşamına mal olabilirdi.</p>

    <p class="normal1">Böylece büyükanne, torununu ziyaret bahanesiyle odasına girmiş ve çocuğun yarı baygın olmasından yararlanarak bağlarını koparıp atmıştı.</p>

    <p class="normal1">Ne var ki benim bunu hiç dillendirmemem gerekiyordu. Kılı kırk yararak geçirdiğim hayatımın en büyük yanlışını yaptığımı düşünerek ve o gece eğlenecek halim olmadığını söyleyerek Safiye'yi gönderdikten sonra başıma gelecekleri kurup dertlenmeye başlamıştım ki, onca kargaşa arasında, Gülbeden'le birlikte hapsedilmiş olan Padişah'ı unuttuğumu fark ettim ve kendi kendime şaştım doğrusu.</p>

    <p class="normal1">Sekiz yıldır Osmanlı mülkünün sultanı olan ulu Padişah, iki gün hapsedilince unutulur muydu hiç?</p>

    <p class="normal1">Zamanın vefasızlığı beni de mi pençesine almıştı?</p>

    <p class="normal1">Bu düşüncelerle o gün akşam yemeğini kendim götürdüm. Efendimizin hapsedildiği odanın önüne nöbetçi konmamıştı. Çünkü kimsenin duvarları delip de dışarı çıkmasına ya da içine kurşun eritilip dökülmüş kilidi kırmasına imkân yoktu.</p>

    <p class="normal1">Sessizce odaya yaklaştım ve duvara yaslanıp kulak kabarttım.</p>

    <p class="normal1">Efendimiz Kuran-ı Kerim okuyorsa biraz dinleyecek, ondan sonra yemeğini verecektim.</p>

    <p class="normal1">Ama ne yazık ki efendimiz Kuran okumuyor, ağlıyordu.</p>

    <p class="normal1">Hıçkırıkları duyunca önce Gülbeden ağlıyor sandım, ama hemen aklıma geldi ki Gülbeden'in acayip huylarından biri de hiç ağlamamasıydı. Onu bebekliğinden beri ağlarken ya da kahkaha atarak ağız dolusu gülerken gören olmamıştı. Ağlayan, eski Padişahımız olmalıydı. Biraz dinleyince boğuk sesini, tıkanarak konuşmasını tanıdım. Hem ağlıyor hem de mırıl mırıl bir şeyler anlatıyordu.</p>

    <p class="normal1">Zavallı adamcağız kadersizliğine ağlıyordu belli ki. Koskoca tahtı bir gün içinde kaybetmek kolay şey değildi. Bunun için eskiler, ne oldum değil, ne olacağım demeli, diye nasihat ederlerdi. Tahtın da, malın mülkün de faydası yoktu insana.</p>

    <p class="normal1">Ağlamasını anlamıştım da, ne anlatıyordu acaba?</p>

    <p class="normal1">Konuşacak onca şeyi nasıl buluyordu? Ağabeyinin inanılmaz zulmünü, kafes arkasında cellat bekleyerek geçen yıllarını mı hatırlıyordu?</p>

    <p class="normal1">Yavaşça öksürerek, "Efendimiz!" diye seslendim.</p>

    <p class="normal1">Hıçkırıklar kesildi ve biraz sonra onun deliğe yaklaştığını anladım.</p>

    <p class="normal1">"Efendimiz, benim, kulunuz!"</p>

    <p class="normal1">Bunun üzerine eski Padişah heyecanlandı. Belli ki gelişimi bekliyordu. Yemek tepsisine filan boş vererek olanı biteni anlatmamı istedi.</p>

    <p class="normal1">Zavallının hiçbir şeyden haberi yoktu. O çinili odada Gülbeden'le birlikte oturur, hıçkırarak ve Kuran okuyarak çile doldururken neler olmuştu neler!</p>

    <p class="normal1">Artık padişah olmadığını söyleyip söylememeye karar veremiyordum. Çünkü hâlâ askerlerinin, annesinin ya da Sadrazamının kendisini kurtaracağını düşünüyor olabilirdi.</p>

    <p class="normal1">Tekrar tahtına oturmaktan umudunu kesmemişti.</p>

    <p class="normal1">Benden gerçeği duyduğu anda yıkılacaktı. Öte yanda da bir imparatora, tahtını kaybettiğini söylemek dünyada kaç kula nasip olmuştu acaba?</p>

    <p class="normal1">Eski Padişaha şehirde gördüklerimi anlattım. Büyük vezirin yakalanmasını, beygire bağlanıp gezdirilmesini, sonra da rüzgârsız ağacın altında parçalanışını hikâye ettim.</p>

    <p class="normal1">Çıkardığı seslerden ve sıklaşan nefesinden eski Padişah'ın dehşete düştüğü belli oluyordu. Oysa böyle şeylere hiç aldırmazdı o. Bakışını beğenmediği adamı cellada verirdi. Hakkında dedikodu çıkan vezir, hemen kapı dibinde boğuluverirdi. Çingene cellat gece gündüz hazırdı ve her gün yapacak iş çıkardı ona. Eski Padişah yüzlerce kişiyi boğdurtmuştu, kılı bile kıpırdamamıştı. Ama şimdi kendisi de hücrede olunca durum farklı görünüyordu.</p>

    <p class="normal1">Tahttayken şahin kesilirken, düşünce kadın kucağına yatıp ağlamak nasıl bir işti?</p>

    <p class="normal1">Onca baş kestirdiğin, ak sakallı veziri boğdurduğun zaman kılın kıpırdamadı mı ey bahtsız adam, diye geçirdim içimden. Hiç onların da can taşıdığı gelmedi mi aklına? Masumların kellesi kesilip de cellat çeşmesinde kılıçlar yıkandığı zaman, bir gün olur Hak bunun hesabını sorar diye düşünmedin mi?</p>

    <p class="normal1">İnşallah yeni Padişahımız böyle olmayacaktı. Bakışlarındaki muhabbet ve genç civan yüreğindeki merhamet onu büyük ve bağışlayıcı bir padişah yapacaktı. Kılıç törenine giderken atın üstündeki duruşu bile İstanbul halkının yüreğine sevinç salmıştı.</p>

    <p class="normal1">İki kaşının arasına is mürekkebiyle çizilen elif harfi, sanki doğuştan alnındaymış gibi yakışmıştı ve yüzüne Zühre yıldızının şavkı vurmuştu.</p>

    <p class="normal1">Hele o sorguç... Yalnız o sorgucun mücevherleri bile engereğin gözünü kamaştırmaya yeterdi. Genç Padişahımız tahta oturduğundan beri Anadolu'dan Rumeli'ye, Arabistan çöllerinden Kırım kıyılarına, Girit'e, Kandiye'ye kadar her yerde bayramlar yapılıyor, dualar ediliyordu.</p>

    <p class="normal1">İyi ama bütün bunları, zaten feleğin sillesini yemiş zavallı babasına anlatmaya gerek var mıydı ki? Adamcağız iyice fenalaşacaktı.</p>

    <p class="normal1">Öte yandan da nasıl olsa duyacaktı. Başına neler geldiğini bir an önce öğrenmesinde bir sakınca olamazdı.</p>

    <p class="normal1">"Efendimiz" dedim, "Osmanlı tahtı şehzadenize müyesser oldu."</p>

    <p class="normal1">Bir an anlamadı sandım, çünkü delikten hiçbir ses gelmedi.</p>

    <p class="normal1">Tekrarladım. Küçük oğlunun tahta geçişini, kılıç merasimini, sünnet törenini anlattım.</p>

    <p class="normal1">Deliğin ötesindeki karanlıktan yürek paralayan bir çığlık yükseldi, sonra hiç ses gelmez oldu. Sadece hızlı hızlı soluduğunu duyuyordum.</p>

    <p class="normal1">Biraz daha üsteledim, yine cevap alamayınca tepsiyi<br class="chapter" />
    delikten içeri sürdüm ve gittim. Sabaha kadar orada bekleyecek halim yoktu. Kendisi bilirdi.</p>

    <p class="normal1">Hem kimse sonsuza dek hüküm sürmemişti ki canım. Bu dünya kurdun kuşun dilinden bilir Hazreti Süleyman'a, Mısır'ın firavununa, İskender-i Zülkarneyn'e, Harun Reşid'e bile kalmamıştı.</p>

    <p class="normal1">Bizimkine mi kalacaktı!</p>

    <p class="normal1">&nbsp;</p>

    <p class="normal1">Zülüflü baltacılar koğuşunu geçip de kendi daireme gelir gelmez dünyam karardı. Herhalde kapının ardında bekliyorlardı ki içeri girmemle birlikte harekete geçtiler. Başıma yediğim darbelerle kendimi kaybettim. Ondan sonra neler olduğunu hiç hatırlamıyorum.</p>

    <p class="normal1">Başımdaki ağrıyı bile unutturacak kadar keskin bir küf kokusuyla ayıldığımda, nerede olduğumu anlayabilmek için bir süre gözlerimin o loşluğa alışması gerekti. Duvarlarından sular sızan taş bir hücredeydim. Tepedeki demir mazgaldan hafif bir ışık süzülüyordu içeri. Soğuk taşın üzerinde yatıyordum. Başımda kavuğum yoktu.</p>

    <p class="normal1">Bu mahzenin nerede olduğunu kavrayamıyordum. Sarayın altındaki mahzenlere mi atmışlardı beni, yoksa dışarı çıkarıp Yedikule Zindanı'nın korkunç hücrelerine mi kapatmışlardı?</p>

    <p class="normal1">Her ikisi de iyiye alamet değildi.</p>

    <p class="normal1">Çevreme bakındım. Demek ki şanlı ömrüm burada tamamlanacak ve bu hücrede pis bir fare gibi geberip gidecektim.</p>

    <p class="normal1">"Bunu hak ettin ama geberesice ihtiyar!" diye söylendim kendi kendime.</p>

    <p class="normal1">Ben âciz köle, kim olduğumu sanmış da koskoca imparatorluk ailesinin işlerine karışma cüretini bulmuştum kendimde? Olup olacağı, Afrika'daki yoksul köyünden alınıp gemi ambarına tıkılmış ve hadım edilerek İstanbul'a getirilmiş bir köleydim ben. Pis ve aşağılık bir köle. Başka hiçbir şey değil. İnsanların en aşağılığı, en adisi, başı topukla ezilecek cinsten bir sümüklüböcek. Gülbeden'in diktiği gömlekleri giymeye hazırlanan bir boz fare.</p>

    <p class="normal1">Bu dünyada Allah'ın en çok gücüne giden şey, insanların hadlerini bilmeyip büyüklük taslamalarıydı. Ben de kendimi bir halt sanıp imparatorluk ailesiyle aşık atmaya kalkmıştım.</p>

    <p class="normal1">Bunları düşündükçe içime bir huzur yayıldığını fark ettim. Köle, köleliğini düşündükçe aslına dönüyor ve kendini yeniden buluyordu. Bütün ömrümü köle olarak geçirmiştim ve bu durum, içine gömülüverdiğim ılık bir hamam gibi beni rahatlatıyordu. Doğduğumdan beri dayak yemiş, adam yerine konmamış, bacaklarının arasındaki organları kesilmiş, horlanmış, aşağılanmış, emir verilmiş, hakaret edilmiş, sövgülerle anılmış, tiksinilmiş, eline değmemeye çalışılmış bir adamın, son dakikalarında kendi gerçeğine dönmesinin huzuruydu bu.</p>

    <p class="normal1">Birazdan gelecek olan cellat bile önemli bir adamı öldürür gibi değil, yol üstünde gördüğü bir pisliği kenara atar gibi davranacaktı.</p>

    <p class="normal1">Çünkü ben gerçek bir pisliktim. Hem de durumuna bakmadan koskoca Valide Sultan'ın işlerine karışmaya cüret eden bir pislik. Sesli sesli ağlamaya başladığımı fark ettim. Öleceğim için üzülmüyordum, bütün derdim Büyük Valide'yi bir kez daha görüp onun ayaklarına kapanarak ne büyük bir hata işlediğimi itiraf edebilmekti.</p>

    <p class="normal1">Bunu da kurtulmak umuduyla yapmayacaktım, çünkü zaten kurtulma ihtimali yoktu. Şimdiden ölmüş sayılırdım. Sadece bu büyük insana yaptığım ihanetten ne kadar üzüntü duyduğumu ve kendisine gönülden bağlı âciz bir köle olduğumu tekrarlamak istiyordum.</p>

    <p class="normal1">Siyah, yaşlı ellerime bakıyor ve nefret ediyordum. Bacaklarım, gövdem, kollarım bu dünyayı kirletmemesi gereken adi bir yaratığın organlarıydı.</p>

    <p class="normal1">Çocukluktan beri bize öğretilen itaat ve kendi benliğini silme eğitiminin gereğini yerine getirememiş ve bir anlık gafletle, kendimi onlar gibi bir insan olarak görme suçunu işlemiştim.</p>

    <p class="normal1">O kadar yüksek sesle ağlamışım ki, bir süre sonra demir kapının dışında, "Hey, zırlama orda!" diye bir ses duydum. Biri kapıya vuruyor ve susmamı emrediyordu.</p>

    <p class="normal1">"Kapıyı aç!" dedim. "Açarsan gönlünü hoş ederim. Ben saraydan Habeş Ağa!"</p>

    <p class="normal1">Dışarıda bir sessizlik oldu. Belli ki Türk muhafız kapıyı açıp açmamayı düşünüyor, mahzurlarını ve yararlarını tartıyordu.</p>

    <p class="normal1">Bir süre sonra, "Ben kapı falan açamam!" dedi. "Vakti gelince açılır burası!"</p>

    <p class="normal1">"Peki!" dedim. "O zaman Allah rızası için nerede olduğumuzu söyle! Burası neresi!"</p>

    <p class="normal1">Kapının dışındaki bekçi kaba kaba güldü ve "Hem saraydanım diye övünüyon, hemi de sarayın mahzenini bilmiyon!" dedi.</p>

    <p class="normal1">O zaman biraz içim rahatladı. Demek ki kendi çevremden ve dairemden çok uzakta değildim, ama ölecek olduktan sonra ha orada ha burada, ne fark eder, diye düşündüm.</p>

    <p class="normal1">Yüksek sesle Kuran'dan ayetler okumaya koyuldum.</p>

    <p class="normal1">Bu ölümlü dünyadan ötekine huzurlu bir geçişin gereklerini yerine getiriyordum.</p>

    <p class="normal1">Bir yandan da ne şekilde can vereceğimi düşünüyordum. Acaba saray halkı gibi kementle mi boğacaklardı, yoksa daha sıradan olanlar gibi bahçedeki cellat taşının üstünde başımı kesip kılıçlarını cellat çeşmesinde mi yıkayacaklardı?</p>

    <p class="normal1">Bunu kestirmem zordu. Çünkü kesin kural sadece hanedan için geçerliydi: Hiçbir hanedan mensubunun kanı dökülmez, ancak boğularak öldürülürdü.</p>

    <p class="normal1">Bu neden böyleydi acaba? Kanları başka renkte miydi, yoksa öyle olduğunu sanmamızı mı istiyorlardı? Kanlarının biz zenciler gibi kırmızı olduğunun görülmesinden mi korkuyorlardı?</p>
  </div>
</body>
</html>
