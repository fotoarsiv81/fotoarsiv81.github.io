<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>engerek2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_11"><br class="calibre4" />
  El<br class="calibre4" />
  <br class="calibre4" />
  <br class="calibre4" />
  <br class="calibre4" /></h1>

  <p class="normal1">İçime bir şeyi eksik ya da yanlış yapmış olmanın o yürek ezici duygusu yerleşmişti. Nerede ne hata yaptığımı bilemiyordum. Osmanlı sarayının bahtla ölüm arasında gidip gelen kanlı sarkacında yıllarımı geçirdiğim için, kelleyi verecek bir hata yapmadığımın farkındaydım. Dikkatli davranmak ve fısıltılardan, yapraklar arasında gezinen rüzgârdan, bakışlardan anlam çıkarmak uzun yaşamamı sağlayan en önemli alışkanlıktı. Yine de, öyle tehlikeli olmasa bile, unuttuğum bir şeyler vardı.</p>

  <p class="normal1">Hayallerin sisli dünyası içinde gezinirken, nasıl oldu bilmem, aklım Gülbeden'de düğümlendi kaldı. Allah'ın övüp de yarattığı bu nazenin güzelin hücrede çile doldurmak zorunda kalışı vicdanların kabul edemeyeceği bir haksızlıktı. Hiçbir günahı yoktu ki onun.</p>

  <p class="normal1">Ne yapıyor, günlerini nasıl geçiriyordu?</p>

  <p class="normal1">Gece gündüz Padişah'ın ağlamalarını, inlemelerini dinleyerek yaşamak kolay olmasa gerekti.</p>

  <p class="normal1">Hem Padişah bu güzel perinin değerini de bilmezdi ki... Onun aklı şişman gözdesindeydi.</p>

  <p class="normal1">Gülbeden'in baş ağrıları artmış olmalıydı. Fare gömleği dikemediğine göre sürekli başı ağrıyordur diye düşünürken, neyi unuttuğumu anladım. Gülbeden'le konuşmak için bir bahanem vardı. Ona fare gömleği dikmesi için bez götürecektim.</p>

  <p class="normal1">Hemen harekete geçtim ve birkaç arşın mermerşahi bezini kıvırarak çinili odadaki deliğin başına gittim.</p>

  <p class="normal1">Padişahıma seslendim.</p>

  <p class="normal1">Efendim bütün gün beni beklemiş olmalıydı. Sesimi duyar duymaz deliğin yanına geldi ve hiçbir şey söylemeden elini delikten dışarı uzattı. Ortaparmağında murassa yüzük taşıyan o kemikli eli görür görmez yüreğim buz kesildi. Ağustos ayının kar serpintili garip rüzgârından daha üşütücü bir rüzgâr esti içimde. Çünkü Efendimin eli mezardan çıkmış gibiydi. Bu kadar ölüme yakın bir el görmemiştim. Kanı çekilmiş, balmumu gibi sararmış bir eldi bu. Ne yapacağımı bilemedim ve eğilip Efendimin elini öptüm. Soğuktu ve ben bir taşı öper gibi olmuştum.</p>

  <p class="normal1">Padişah Efendimiz elime yapıştı ve sıkmaya başladı. Bu kadar acı bir kuvveti olduğunu bilmiyordum. Sanki kaçıp kurtulmamdan korkarmış gibi sıkı sıkı tutuyordu.</p>

  <p class="normal1">Bir süre böylece, hiçbir şey konuşmadan kaldık.</p>

  <p class="normal1">Sonra her şeyi anlatmamı istedi. Hırıltılı bir sesle konuşuyordu. Dilimin döndüğünce gördüklerimi, sezdiklerimi anlattım.</p>

  <p class="normal1">Tuhaf bir duygu içindeydim. Sanki konuştuğum adam padişah değildi. Eli ve sesi hükümdara benzemiyordu. O kemikli el ve korkudan çatallaşmış ses, mezardan doğrulmaya çalışan bir yarı ölünün, aklını kaçırmış bir çılgının olabilirdi ancak. Elimi sıkı sıkı tutan ve bırakmayan bu adam, benim yoluna baş koyduğum Efendim olamazdı. Önünde hep secdeye kapanırdık ve bize hitap ederken bile gözümüzü kaldırıp mübarek yüzüne bakamazdık, ama şimdi el ele tutuşuyorduk ve o beni bırakmamak için çılgın bir kuvvetle parmaklarımı sıkıyordu.</p>

  <p class="normal1">Sözlerimde bir umut ışığı aradığı belliydi. Tekrar tahta oturmanın, hükümdar olmanın rüyasını görüyor sanıyordum, ama biraz konuşunca yanıldığımı anladım. Zavallı biçare sadece canını kurtarmayı düşünüyordu. Üç yaşından beri onu her gece binlerce kez boğan cellat kemendi yine boynuna geçmişti. Nefes alamıyor, çırpınıyor ve bu kementten kurtulmaya çabalıyordu. Ne tahtta gözü vardı artık, ne taçta, ne malda mülkte. Tekrar, şehzadeliği boyunca kapalı kaldığı hücrede ölümü bekleyen ve gördüğü her şeyden korkan o meczup oluvermişti.</p>

  <p class="normal1">Kendi küçük oğulcuğundan "Padişah Hazretleri" diye söz ediyor, onun şefaat göstererek canını bağışlaması için yalvarıyordu.</p>

  <p class="normal1">Ağlıyor ve kendisine acıyarak annesini çağırmamı istiyordu. Annesi onu bir kez daha ölümden kurtaracaktı.</p>

  <p class="normal1">Elimi tutmuş olan cihan padişahının ağlayarak bana yalvarması karşısında allak bullak olmuştum. Böyle bir şey dünyada hiçbir kulun başına gelemezdi, gelmemeliydi.</p>

  <p class="normal1">"Padişahım" dedim.</p>

  <p class="normal1">"Sus!" diye fısıldadı. "Bir duyan olur. Padişah tektir. İki padişah olmaz. Allah mademki tahtı oğulcuğuma nasip etmiş, bize ancak itaat düşer."</p>

  <p class="normal1">Dedikleri doğruydu, ama benim gene de başım dönüyordu.</p>

  <p class="normal1">Mermerşahiyi eline tutuşturmaya çalıştım ve "Efendimiz, bunu Gülbeden kulunuza vermeniz için getirdim" diyebildim. Öteki elini uzatarak bezi içeriye çekti ve kuşkulu bir sessizlikle inceledi.</p>

  <p class="normal1">"Nedir bu?" dediğini duydum.</p>

  <p class="normal1">"Gülbeden kulunuz dikiş diker. Ona biraz bezle iğne<br class="chapter" />
  iplik getirmiştim" dedim.</p>

  <p class="normal1">Bir sessizlik oldu ve Padişah, kuşkuları biraz dağılmış olarak, "Gülbeden kim?" diye sordu.</p>

  <p class="normal1">O zaman Padişah'ın aklını tamamen kaçırmış olduğunu anladım ve Gülbeden'in hayatı için kaygılandım.</p>

  <p class="normal1">Bir korku ya da hiddet anında onu boğmuş da olabilirdi. Kâbusları arasında, hücreye onunla birlikte kapatılmış olan Gülbeden'in, cariyesi olduğunu kavramayıp onu cellat sanması da düşünülebilirdi.</p>

  <p class="normal1">Amansız bir korkunun sivri uçlu hançeri ihtiyar yüreğimi kanırtmaya başlamıştı.</p>

  <p class="normal1">Elimi Padişah'ın elinden kurtarmaya çalıştım. Bırakmadı. Parmakları mengene gibi sıkıştırıyordu.</p>

  <p class="normal1">Ancak öteki elimin yardımıyla ve ayağımı duvara dayayıp kuvvet alarak elimi çekebildim ve oradan şeytan görmüş gibi uzaklaşırken, Padişah'ın mezardan gelen boğuk haykırışları beynimin içinde yankılandı.</p>

  <p class="normal1">Gülbeden için yüreğim titriyordu. O narin, masum ve kırılgan çiçeğin böyle bir zırdeliyle aynı mezara gömülmüş olmasını kabul edemiyordum. Belki de şimdi karanlık odanın bir köşesinde incecik boynu mosmor kesilmiş olarak nefes almadan yatıyordu ve süt bebeği, tarçın, akasya kokan bedeni çürümeye başlamıştı bile.</p>

  <p class="normal1">Korkuyordum, çünkü Padişah tekrar delirmişti ve ben onun ne kadar zalim olabileceğini çok iyi biliyor, ondan bütün benliğimle nefret ettiğimi hissediyordum.</p>
</body>
</html>
