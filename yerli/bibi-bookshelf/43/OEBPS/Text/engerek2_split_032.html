<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>engerek2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_10"><br class="calibre4" />
  Padişahım çok yaşa!<br class="calibre4" />
  <br class="calibre4" />
  <br class="calibre4" />
  <br class="calibre4" /></h1>

  <p class="normal1">Aslına bakarsanız, kafes arkasındaki hücresinde gece gündüz, her saniye ölüm bekleyerek çile dolduran Şehzade'nin mutluluk dönemi, bir şubat gecesi kudretli ve zalim ağabeyinin aniden ölümüyle başlamıştı, ama genç Şehzade'yi buna inandırmak güç olmuştu.</p>

  <p class="normal1">Baygınlık nöbetleriyle, sayıklamalarla, sinir buhranlarıyla geçen yaşamına düşen bu ani yıldırım, az kaldı Şehzade'nin yarım aklını da kaçırmasına neden olacaktı.</p>

  <p class="normal1">Valide Sultan'ın gönderdiği kapıağası yatsı namazından epey sonra kafes arkasına girdiğinde, Şehzade çocukluğundaki o meşum günü hatırlamış ve ömrü boyunca beklediği ölüm anının geldiğini sanarak iki eliyle boynunu kapayıp müthiş bir çığlık atmıştı. Kapıağası diller döküyor ve ağabeyinin ölümünü anlatmak istiyordu; ama Şehzade'nin hiçbir şey duyacak hali kalmamış, boyuna bağırıyor, kendisini oradan oraya atıyor, annesinden yardım istiyordu.</p>

  <p class="normal1">Çaresiz kalan kapıağası, durumu Valide Sultan'a aktardı. Hücreye gelen anası, boynuna sarılıp hüngür hüngür ağlayan ve kendisini korumasını isteyen oğlunun başını okşayarak yavaş yavaş ağabeyinin ölümünü anlatmaya koyuldu.</p>

  <p class="normal1">Şehzade biraz yatışıp annesinin ne dediğini anladığı zaman bile duyduklarına inanamadı. Herkesin bir olup kendisine hile yaptığına ve boğmak için büyük odaya götüreceğine iman etmişti. Üç yaşındayken oğlunu celladın kemendinden kurtarmış olan annesi bile kendisini korumuyordu artık. O boylu boslu, levent endamlı, bir kılıç vuruşuyla koca merkebi ikiye bölen zalim mi zalim, gaddar mı gaddar ağabeyinin ölmesine imkân var mıydı ki kendisini bu kuyruklu yalana inandırmaya çalışıyorlardı?</p>

  <p class="normal1">Ağabeyinin ölüsünü gözleriyle görmesi için büyük odaya götürmek istediklerinde kapılara sarılıp direndi, ağladı, bağırdı, yalvardı ve gitmedi. Sonunda çareyi zorla götürmekte buldular. Eline ayağına sarılan leventler Şehzade'yi sürükleye sürükleye büyük odaya soktular. Üç yaşından sonra hayalinde her gün yaşadığı sahne, şimdi ikinci kez tekrarlanıyordu.</p>

  <p class="normal1">Büyük odanın ortasında biri yatıyordu. Yüzü tülbentle örtülmüştü.</p>

  <p class="normal1">Annesi, yaklaşıp tülbendi açmasını istemişti ondan.</p>

  <p class="normal1">"Açamam!" diye haykırmıştı. "Bana hile yapıyorsunuz. Allah ağabeyime uzun ömürler versin. O bizim Efendimiz, Padişahımız, halifemiz. Ben kimim ki onun yanında? Allah ona uzun ömür versin."</p>

  <p class="normal1">O zaman annesi, kolunu onun omzuna dolamış, cesede doğru usul usul yürütmüş, yanına gelince de tülbendi açarak en büyük oğlunun, zalim Padişah'ın sert çehresindeki ölüm ağarmasını göstermişti.</p>

  <p class="normal1">Ağabeyinin, kâfuru balmumu ışıklar altında, çenesi beyaz tülbentle bağlanmış ve ağarmış yüzünü görünce Şehzade yumruk yemiş gibi olmuş, kendini bilmeden o uğursuz odadan dışarı doğru yürümüştü.</p>

  <p class="normal1">Tam kapıdan çıkacağı sırada durmuş, kendisine bir oyun yapılıp yapılmadığını anlamak için herkesin yüzüne tek tek bakmış, geri dönüp korka korka ağabeyinin yüzünü örten tülbendi tekrar açma cesaretini göstermişti.</p>

  <p class="normal1">Ancak bundan sonra dünyalar zalimi ağabeyinin ölümüne tam olarak inanmış ve o anda gelen bir nöbetle zangır zangır titreyerek, iki kardeşiyle birlikte boğulmak üzere getirilip boğazına cellat kemendinin geçirildiği uğursuz odada ve idam hükmünü veren Padişah ağabeyinin ölü bedeni yanında tahta geçişinin, her şeyin tek ve mutlak sahibi, hâkimi oluşunun ayırdına varabilmişti.</p>

  <p class="normal1">Saray erkânı teker teker önünden geçiyor ve "Bismillah Padişahım!" diye yeri öpüyordu. Artık taht, taç ve koca imparatorluk onundu. Milyonlarca insanın hayatlarının, bedenlerinin ve ruhlarının tek sahibiydi. Allah'ın yeryüzündeki gölgesi ve cihana yayılmış milyarlarca Müslüman'ın halifesiydi. Doğu Roma topraklarının, Mısır'ın, Macaristan'ın, Mezopotamya ve Mekke'nin, Cezayir'in, Fas'ın, Tunus'un, Elen toprağının İskenderiydi.</p>

  <p class="normal1">Halife Hazreti Ömer'in imamesini getirdiler. Bu imameyi halife bin yıl önce kendi mübarek eliyle sarmıştı ve imame bin yıldan beri açılmadan, öylece, ilk sarıldığı günkü gibi duruyor ve kutsal emanetler arasında saklanıyordu. Şehzade başından sarığını çıkardı, heyecandan tir tir titreyerek Allah'ın resulü Hazreti Muhammed'in dokunmuş olduğu kutsal halife imamesini giydi ve o anda zehirli bir engerek gibi yüreğine çöreklenip kalmış olan ve boğazını tıkayan kuşku ve korkuların birer birer yok olup gittiğini sezinledi.</p>

  <p class="normal1">Münadiler, İstanbul'un dört bir yanına dağılıp taht ve devletin O'nun olduğunu ilan edecek, üç şerefeli minarelerden O'nun adına ezanlar okunacak, üç tuğlu imparatorluk bayrağı O'nun isminin şerefiyle dikilecek, Tuna boylarından Nil Nehri'ne kadar dünyaya yayılmış olan tebaası O'nun tahta çıkışı onuruna şölenler yapacak ve düşmanın yüreğine korku salan kudretli ordusunun leventleri "Padişahım çok yaşa!" haykırışlarıyla yeri göğü inletecek, mehterhaneler O'nun için vuracak, kuyumcular O'nun tuğrasını taşıyan altın ve gümüş paralar kesecek, dünyanın bütün kralları O'na elçileriyle hediyeler gönderecekti. Şimdi, yıllardır kendisi için bir mezara dönmüş olan saray, ak sakallı vezirleri, şeyhülislamı, âlimleri, paşalarıyla önünde birer birer secdeye varıyordu.</p>

  <p class="normal1">O zaman saray koridorlarında çınlayan müthiş bir kahkahayla yüreğine kök salmış olan karanlık zehirli tortuları içinden söküp attı ve hepimizi tek tek süzerek, kanımızı donduran şu cümleyi söyledi:</p>

  <p class="normal1">"İlk önce hanginizi katletsem acaba!"</p>
</body>
</html>
