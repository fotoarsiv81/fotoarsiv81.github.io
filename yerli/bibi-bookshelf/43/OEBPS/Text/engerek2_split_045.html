<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>engerek2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_17"><br class="calibre4" />
  Hayvanlar ve melekler<br class="calibre4" />
  <br class="calibre4" />
  <br class="calibre4" />
  <br class="calibre4" /></h1>

  <p class="normal1">Padişah'ın bu öfkesi ve azameti uzun sürmedi. Ertesi gece, içimde bir ürpertiyle hücreye yaklaştığımda, onun yine ölümden korkan zavallı âciz bir delikanlıya dönüştüğünü gördüm ve nedense bu beni mutlu etmedi.</p>

  <p class="normal1">Onun titrek ve neredeyse benden bile korktuğunu ele veren sesini duymak, intikam duygularıyla coşarak ona zulmetmek isteği yerine, tam tersine bir üzüntü yaratıyor ve beni utandırıyordu.</p>

  <p class="normal1">Padişahıma, ıssız ve tehlikelerle dolu saray gecelerinde Mevlana Celaleddin-i Rumi'nin huzur veren sözlerini okumaya başladım. Ömründe ilk kez duyduğu bu derin hikmetlerle sarsıldığını ve düşünmeye başladığını görüyordum.</p>

  <p class="normal1">Gecenin bir vaktinde ona, <span class="ideitalik">"Melek bilgisiyle, hayvan da bilgisizliğiyle kurtuldu, insanoğlu bu ikisi arasında keşmekeşte kaldı"</span> beytini okudum. Heyecanlandı, ince ince ağlamaya başladı.</p>

  <p class="normal1">Bir yandan da, "Bu benim işte!" diyordu. "Keşmekeşte kalan, ne hayvan ne insan, ne hükümdar ne kul, ne melek ne şeytan olan benim."</p>

  <p class="normal1">"Padişahım" diyordum, "kutlu efendim, âlemlerin kutbu Sultanım, Rumi Hazretleri diyor ki: Yaratıklar üç kısma ayrılır: Sırf akıl olan ve şehvetten arınmış melekler, sade şehvet olan hayvanlar ve hem akıl hem şehvetten oluşmuş insanoğlu... İnsanın yarısı akıl yarısı şehvet, yarısı melek yarısı hayvandır. Yarısı yılan yarısı da balıktır. Balık olan kısmı onu suya doğru çeker, yılan olan yanı ise toprağa doğru sürükler."</p>

  <p class="normal1">Bunları anlatırken, eğitim görmemiş, aklı gelip giden Padişah'ın dediklerimi anlayıp anlayamayacağını sınıyor ve diyordum ki:</p>

  <p class="normal1">"Padişahım, insanlardan bazıları sırf akılla uğraşıp melekleşmiştir, safi nur olmuştur. Bunlar peygamberler ve velilerdir. Ümit ve korkudan kurtulmuşlardır. Bazıları ise kendilerini şehvete kaptırmış ve hayvanlaşmalardır. Peygamberler de huzurludur, hayvanlar da... Onların canını hiçbir şey sıkamaz.</p>

  <p class="normal1">"Ama Padişahım, keşmekeş içinde kalanlara ne demeli? Bunlarda hem akıl vardır hem şehvet. Bu yüzden de sürekli üzüntü, kuşku, keder, vesvese içinde yaşarlar ve hiçbir şeyden hoşnut kalmazlar."</p>

  <p class="normal1">Bunun üzerine Padişah hiç beklemediğim bir şekilde, içine kötü bir hayvanın saklanmış bulunduğu ve bu kötü hayvan yüzünden bunca suç işlediği inancına kapıldı.</p>

  <p class="normal1">Ona dedim ki:</p>

  <p class="normal1">"Gece ve gündüz birbirinin yardımcısıdır Hünkârım, onlar birbirine zıt değildir. Göster bakalım dünyada hangi şey kötüdür ki onda iyilik olmasın ve hangi şey iyidir ki onda kötülük bulunmasın? Mesela biri bir kimseyi öldürmek istediği zaman daha başka birtakım kötü işlerle meşgul olursa, dökmek istediği kan dökülmez. Bu işler ne kadar kötü iseler de ölümü önlediği için iyi sayılırlar.<br class="chapter" />
  Kötülük ve iyilik bir tek şeydir, parçalanamaz. İyilik, kötülükten ayrı değildir.</p>

  <p class="normal1">"Bu yüzden sizin içinizde de sadece kötülük isteyen bir hayvan bulunamaz."</p>

  <p class="normal1">Padişah, bütün bunlardan, kendisinin hayvan olamayacak kadar soylu bir sülaleden geldiğini söylediğim sonucunu çıkardı ve ne kadar çok masum insan boğdurttuğunu, ne zulümler edip kemikler kırdırttığını anlatmaya koyuldu.</p>

  <p class="normal1">Oysa bütün imparatorluk ahalisi gibi ben de bunları ayrıntılarıyla biliyordum.</p>

  <p class="normal1">"Neden anlatıyorsunuz bunları Efendimiz?" dedim.</p>

  <p class="normal1">"Benim içimde kötü bir hayvanın yaşadığına inanmıyorsun da ondan!" dedi.</p>

  <p class="normal1">O zaman anladım ki artık Hükümdar'ı bu düşünceden caydırmanın olanağı kalmamıştı.</p>

  <p class="normal1">Başka bir gün İsa bölümünü okuyordum. Peygamber şiddetli yağmurda ıslanınca, bir mağaradaki karakulak yuvasına sığınmıştı. O sırada vahiy gelmişti ona: Karakulağın yuvasından çık, çünkü senin yüzünden yavruları rahat edemiyor. Bunun üzerine, Allah'ın selamı üstüne olsun, İsa, "Ey Allahım" demişti, "karakulağın bile sığınacak yeri var, benim yok. Karakulağın mekânı olduğu halde Meryem'in oğlunun ne sığınağı ne evi ne mekânı var" diye feryat etmişti.</p>

  <p class="normal1">Padişah meselin bitmesini beklemeden ağlamaya, inlemeye başladı:</p>

  <p class="normal1">"İşte benim de peygamber gibi yerim, yurdum, mekânım kalmadı" diyordu. "Bu dünyada bir tek şu penceresi örülmüş odam var, buraya da canlı canlı gömdüler beni."</p>

  <p class="normal1">Kendisine acımaktan zevk alıyor gibiydi.</p>

  <p class="normal1">Ama en korkunç krizi benlik bahsinde oldu.</p>

  <p class="normal1"><span class="ideitalik">"O'nun yanına iki ben sığmaz,"</span> diye okuyordum. <span class="ideitalik">"Sen, ben diyorsun. O da ben diyor. Ya sen öl, ya O ölsün ki bu ikilik kalmasın. Fakat O'nun ölmesi imkânsızdır. Bu ne hariçte ne de zihinde mümkün olur. Çünkü O ölmeyen bir diridir. O kadar lütufkârdır ki imkân olmuş olsaydı senin için ölürdü. Fakat mademki O'nun ölümü imkânsızdır, o halde bu ikiliğin yok olması ve O'nun sende tecelli etmesi için, sen öl!"</span></p>

  <p class="normal1">Bu kanatlı sözlere dalmış okurken, Padişah'ın ne derece dehşet içinde kaldığını fark edememiştim. Bir çığlıkla kendime geldim. Dünyada hiçbir insanın çekmediği bir acıyı hissediyor gibiydi. İnsan çığlığı değildi hançeresinden çıkan.</p>

  <p class="normal1">Elimdeki lambayı deliğe doğru kaldırdım. Titrek sarı ışıkta içeriyi görmeye çalıştım. Bir kuyunun dibinde, fırlamış iki göz bana bakıyordu. Delirmiş birinin gözleriydi bunlar. Padişah korkudan tir tir titriyordu.</p>

  <p class="normal1">Biraz yatışınca, "O, diyerek oğlumu anlatıyorsun" dedi. "O, padişah olduğu için benim öldürülmem gerekiyor. Mademki iki ben bir arada olmaz..."</p>

  <p class="normal1">"Padişahım" dedim "Mevlana hazretleri bunu Allah için yazıyor. O, dediği Allahü Teala. Onun benliğinde bütünleşmeyi anlatıyor."</p>

  <p class="normal1">Padişah, kısılmış sesiyle, "Hayır" diyordu. "Sen de beni kandırıyorsun. Oysa oğulcuğum benim belimden inmedi mi? Doğduğu zaman benim kucağıma vermediler mi? Küçücük bir bebekken öldürtse miydim? Ama ben onu büyüttüm, besledim, korudum. Oğulcuğum diye sevdim. Şimdi onun yüzünden beni nasıl öldürürsünüz?"</p>

  <p class="normal1">Aslında Mevlana'nın sözlerini yanlış yorumlamıştı, ama düşündüğü şey doğruydu. İki halife, iki padişah bir arada yaşayamazdı.</p>

  <p class="normal1">"Lala, benim senden başka kimsem yok!" dedi.</p>

  <p class="normal1">Halbuki ben lalası değildim. Lala, sadrazamlara hitap şekliydi. Çaresizlikten ben kölesine "lala" demeye başlamıştı.</p>

  <p class="normal1">O zaman, ömrünün ilk bölümünü kafes arkasında cellat bekleyerek geçirmiş, oğlum yaşındaki bu çocuğa karşı içimden bir acıma duygusu yükseldi. Zavallı, şimdi de aynı celladın kemendini bekliyordu. Padişahlığının ona kazandıracağı tek ödül, sıradan bir urganla değil, ibrişim kordonla boğulmak olacaktı.</p>

  <p class="normal1">"Üzülme oğlum" dedim. "Allah'ın dediği olur."</p>

  <p class="normal1">Bir padişaha ilk defa "oğlum" diyordum ve bundan ikimiz de garip bir huzur duyduk.</p>

  <p class="normal1">Gülbeden'in hazin sonunu düşünmeme rağmen, Padişah'a öfkelenemiyordum. Duyduğum derin merhamet, ona kızmamı engelleyen lahuri bir şal gibi her şeyi örtmüştü.</p>

  <p class="normal1">"Lala" dediğini duydum, "sana bir sır vereceğim!"</p>

  <p class="normal1">"Hayrola Padişahım?" dedim.</p>

  <p class="normal1">"Beni buraya kapattıkları günden beri her gece rüyamda atalarımdan Mustafa'yı görüyorum. Mekânı cennet olsun, her gece rüyama girip bana elini uzatıyor ve ben onun kutlu elini öpmeye korkuyorum. Çünkü sakalında kan var. Ağzının kenarından sızmış bir parça kan sakalını kıpkızıl ıslatıyor. O kanın ışıltısını görünce atamın elini öpmeye korkuyorum."</p>

  <p class="normal1">"Allah hayırlara getirsin Padişahım" diyorum. Osmanlı tahtından geçmiş birçok Mustafa'yı hatırlayarak, "Hangi atanız bu?" diye soruyorum.</p>

  <p class="normal1">"Şehzade Mustafa" diyor. "Büyük atam olan Süleyman Han'ın oğlu. Her gece rüyama girdiği yetmiyormuş gibi gündüzleri de aklıma takılıyor, hep onu düşünüyor ve ruhunun selamete kavuşması için Kuran-ı Kerim okuyorum."</p>

  <p class="normal1">O zaman Süleyman Han'ın, karısı Hürrem'in aklına uyarak boğdurduğu Şehzade Mustafa'dan söz ettiğini anlıyorum. Padişah'ın yüz yıl önce geçmiş bir olayı düşünmesine anlam veremiyorum.</p>

  <p class="normal1">O Mustafa ki yeniçerinin ve bütün imparatorluk mülkünün sevgilisiydi. Süleyman Han'ın en büyük oğluydu ve ondan sonra Osmanlı tahtına oturacağına hiçbir kuşku yoktu.</p>

  <p class="normal1">Padişah, "Şehzade yüreğime öylesine yerleşti ki Süleyman Han atamdan da, Hürrem'den de nefret eder oldum" diyor. "Süleyman Han, karısının aklına uyarak aslan gibi oğlunu karargâhına çağırıp yedi dilsiz cellada boğdurttu. Hem de gözü önünde... Hem de dışarıdaki komutanları ve askerleri duymasın diye kat kat kumaşla kaplanmış ses geçirmeyen otağında."</p>

  <p class="normal1">"Sultanım" diyorum, "babasına karşı hiçbir günahı olmayan Şehzade'nin ölümü, herkesin yüreğini dağlamış ama elden ne gelir? Padişah fermanı, Allah'ın emridir. Herkesin tevekkülle uyması gerekir."</p>

  <p class="normal1">"Günahsız Şehzade'nin babasını görmek için koşa koşa gelişini düşünüyorum" diyor eski Padişah. "Korkacak hiçbir şeyi yok, yüreği sevinçle kabarmış. Babasına her şeyi anlatacak; kendisine tuzaklar kurulduğunu, Hürrem ve Rüstem'in, O Rus'la Sırp'ın, babasını kendisine düşman etmek için yalanlar attıklarını anlatacak, ama çadıra girer girmez yedi dilsizle karşılaşıyor ve baba diye feryat etmesine rağmen, o zalim Sultan, oğlunu duymamış gibi boğulmasını seyrediyor. Hem de Şehzade aslanlar gibi dövüştüğü için güçten düşen dilsizleri işaretleriyle güçlendirerek... Allah'tan dileğim Hürrem adını alan Rus Roksalan'la, ona yardım eden Sadrazam Sırp Rüstem'i cehenneminde azaplarla inletmesi."</p>

  <p class="normal1">"Sultanım" diyorum, "Hürrem Sultan'ın cehennemde yandığını sanmıyorum."</p>

  <p class="normal1">Bu sözlerim üzerine eski Padişah ağlamasını kesiyor ve "Neden?" diye soruyor.</p>

  <p class="normal1">"O," diyorum, "Şehzade Mustafa'nın öz anası değildi; bu işi yaparken kendi öz oğullarının, doğurduğu evlatlarının canını korumak istiyordu. Bir anayı, evladını koruduğu için suçlamak yanlıştır."</p>

  <p class="normal1">Padişah'ın karışık zihninin dediklerimi anlamaya yetmediğini görüyor ve ekliyorum:</p>

  <p class="normal1">"Eğer beklendiği gibi en büyük oğul Şehzade Mustafa sultan olsaydı, Osmanlı kanunları gereğince ilk yapacağı iş, kardeşlerini boğdurtmak olacaktı. Hangi ana, öz çocuğunun boğulmasını ister? Bu yüzden Hürrem Sultan da doğru olanı yaptı; kendi oğullarının canını kurtarmak için Padişah'ı kandırıp Şehzade Mustafa'yı öldürttü. Sevgili oğlu, sakat bir serçe yavrusu gibi doğmuş olan Cihangir'ini korumak için bunları yapıyordu. Sakat yavrusunu korumak isteyen bir ana suçlanabilir mi?"</p>

  <p class="normal1">Eski Padişah, "Hiç böyle düşünmemiştim" diyor ve sonra ekliyor, "ama bu tedbir de Cihangir'i kurtarmaya yetmedi!"</p>

  <p class="normal1">"Evet," diyorum. "Üvey ağabeyi Mustafa'yı çok seven Cihangir, kendisine taht hazırlamak için işlenen bu cinayeti kaldıramadı ve üzüntüsünden öldü. Böylece cinayet boşu boşuna işlenmiş oldu."</p>

  <p class="normal1">Ve ey benim Sultanım, demek istiyorum, senin hanedanının hem kendisine hem başkalarına yaptığı zulüm şimdi mi aklına geliyor?</p>

  <p class="normal1">İnsanları tavuk gibi boğazlattığın zaman yaklaştırmadığın düşünceler şimdi mi hücum etti aklına?</p>

  <p class="normal1">Süleyman Han deden, oğlu Mustafa'yı devlet meselesi için boğdurdu diyelim, peki arkasından cellat gönderip torununu niye öldürttü? Kocasını yitirmiş acılı ananın elinden yavrusunu hile ile alıp da yağlı kementle boğdurtmaya utanmadı mı?</p>

  <p class="normal1">O masum yavrunun ne günahı vardı?</p>

  <p class="normal1">Osmanlı sülalesi en büyük kötülüğü kendi kendine yapmadı mı?</p>

  <p class="normal1">Bütün bu lanetli sözleri yuttum, söyleyemedim.</p>

  <p class="normal1">Padişah ağlıyor, aslında büyük atası Şehzade Mustafa yerine kendi kaderine yanıyordu.</p>

  <p class="normal1">Bana bir oğul gibi sığınmış ve dört elle bu âciz zencinin merhametine sarılmıştı.</p>

  <p class="normal1">O zaman onu kurtarmaya, çektiği azabı bitirmeye karar verdim. O bana Şehzade Mustafa'nın hazin hikâyesini anlatırken kafamda bir şimşek çakmış ve onu zindandan kurtaracak kesin çareyi bulmuştum.</p>

  <p class="normal1">Öyle bir çareydi ki bu, hemen asesler gelecek, kapı baltalarla paramparça edilecek ve Padişah Efendimiz bin bir saygıyla yeniden tahtına oturacaktı.</p>

  <p class="normal1">Bir kez tahtına oturduktan sonra, kendisini bu hale koyanların hepsini cellada verebilir ve türlü işkencelerle intikamını alabilirdi.</p>

  <p class="normal1">Ona ihanet etmiş bulunan saray ileri gelenleri bunu bile bile Padişah'ı tahta oturtmakta tereddüt etmeyecekti. Ölümleri pahasına da olsa yapacaklardı bunu.</p>

  <p class="normal1">Doğrusu inanılmaz bir buluş yapmış ve imparatorluğun kaderini değiştirecek tılsımlı çareyi keşfetmiştim.</p>

  <p class="normal1">Herhalde Padişahımız tahtına oturduktan sonra, kendisine bu iyiliği yapan ve onu bir idam mahkûmuyken imparatorluğa kavuşturan kulunu unutmayacaktı.</p>

  <p class="normal1">Deliğe doğru eğilerek, "Efendimiz" dedim. "Sizi buradan çıkarıp tahta oturtacak olan kesin çareyi biliyorum."</p>

  <p class="normal1">Heyecandan sesim kısılmıştı, zor konuşuyordum. Yüreğim sanki göğsümde değil de boğazımda atmaktaydı. Kulaklarıma kan hücum ettiğini fark ettim.</p>

  <p class="normal1">Padişah da heyecanlanmış olmalı ki titreyen bir sesle, "Nedir?" diye sordu. "Tedbirin nedir?"</p>

  <p class="normal1">"Devletlûm" dedim, "şu andan sonra artık kendinizi tahtta bilin."</p>

  <p class="normal1">Sabırsızlanan Padişah, "Anlat şunu melun, lafı geveleme!" diye bağırdı.</p>

  <p class="normal1">"Oğullarınız" dedim. "Oğullarınız!"</p>

  <p class="normal1">Sonra da kurduğum planı Padişah'a anlattım.</p>

  <p class="normal1">Osmanlı hanedanında Padişahımızın oğullarından başka erkek üye kalmamıştı. Kardeşleri daha önce öldürülmüş olduğu için, sülaleden imparator olabilecek hiç kimse yoktu. Bu durumda, bu çocuklar zehirlenerek ortadan kaldırılacak olursa, Osmanlı hanedanı erkeksiz kalacak ve kural gereği hapisteki Padişah çıkarılarak tekrar tahta oturtulacaktı.</p>

  <p class="normal1">Çünkü Osmanlı hanedanının sona ermesi ve imparatorluğun bitmesi mümkün değildi.</p>

  <p class="normal1">Böyle bir durumda Padişahımız tahta oturtulacak ve hemen ondan erkek döl alınmasına çalışılacaktı.</p>

  <p class="normal1">Padişahımıza bu hainliği yapanlar bile kurala karşı çıkamayacak ve boyunlarını cellada uzatarak durumu kabul edeceklerdi.</p>

  <p class="normal1">Öyle bir plandı ki bu, sonucu kesindi.</p>

  <p class="normal1">Benim mevkimde biri için çocukları zehirlemek işten bile değildi. Safiye'nin ve bana bağlı saray hizmetkârının yardımıyla bu işi bir günde bitirebilirdim.</p>

  <p class="normal1">Anlattıklarıma öylesine dalmışım ki Padişah'ın sesini neden sonra duyabildim.</p>

  <p class="normal1">"Sen bana evladımı katletmemi söylüyorsun!" diye mırıldanıyordu.</p>

  <p class="normal1">"Evet Padişahım!" dedim. "Bütün ecdadınız bunu yaptı. Cennetmekân büyük atanız Fatih Mehmed'in kanunnamesinden bu yana nizam-ı âlem için ve devletin bölünmemesi uğruna her baba oğlunu, her ağabey kardeşini öldürtmedi mi? Tahta geçen her hükümdar ne kadar erkek akraba varsa cellada vermedi mi? Allah rahmet eylesin, sizin kardeşleriniz de gözünüzün önünde boğulmadı mı? Bu size, ulu atalarınızdan bir vasiyettir ve kurtuluşunuzun da tek çaresidir."</p>

  <p class="normal1">Padişah inliyordu. Onu inandırmak için dil dökmeye devam ettim. Tarihten örnekler verdim. Geçmiş olayları anlattım. Kendisinin ölümüyle koca imparatorluğun yedi yaşında bir çocuğun elinde telef olup gideceğinden dem vurdum. Sonuçta ya baba ölecekti ya da oğulları!</p>

  <p class="normal1">"Hem tahta çıktıktan sonra daha çok oğlunuz olur Padişahım!" diye bitirdim sözlerimi.</p>

  <p class="normal1">Delikten, "Git!" diye bir homurtu geldi. "Git, yarın gel! Aklım karıştı!"</p>

  <p class="normal1">Oradan uzaklaşırken, Padişah'ın önerimi kabul edeceğinden emindim. Bir baba olarak oğulcuklarına acıyordu ama imparator olarak yapması gereken şey, onların idam fermanını imzalamaktı. Onu böyle acımasız bir karar noktasına getirenler başkalarıydı.</p>

  <p class="normal1">Hem ne de olsa benim efendim de Osmanlı sülalesine aitti. Bütün atalarının gittiği yoldan gidecek, oğullarını ne kadar severse sevsin yüreğinin sesini susturarak idam emrini verecekti. Ondan öncekilerin hepsi böyle davranmıştı.</p>
</body>
</html>
