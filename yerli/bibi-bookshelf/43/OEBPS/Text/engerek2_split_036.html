<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>engerek2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal1">Divan toplantısında Girit seferinin ayrıntılarını görüşen Sadrazam, alelacele atlanıp efendisinin emirlerini almak üzere imam efendinin kenar mahalledeki evine gelince Padişah'ın çatılmış kaşlarını görüp içinden bir ürperme geçti ve "Buyurun Padişahım. Beni emretmişsiniz" demesiyle, Hakan'ın celallenip, "Ben Padişah değil miyim ki emirlerim dinlenmez ve İstanbul şehrinde arabacı taifesi dolaşır?" diye bağırması bir oldu ve Sadrazam başına gelecekleri anlayıp iki dizinin üzerine çöktü.</p>

    <p class="normal1">Padişah, "Tez kellesini alın şunun!" diye buyurdu.</p>

    <p class="normal1">Sadrazam'ın yalvarması yakarması, şehre çıkan arabalarla ilgisinin olmadığını anlatmaya çalışması fayda vermedi; bostancılar imamın kuyusundan aldıkları bir kuyu urganını boynuna geçirdiler ve o âlim, fazıl, herkesin sevgisini kazanmış olan büyük vezir, ayaklarıyla havayı döve döve can verdi.</p>

    <p class="normal1">Bu sırada Padişah Efendimiz, vezirinin yüzüne doğru eğilmiş, canının çıktığı en son anı kaçırmamak için dikkat kesilmiş, gözlüyor, insan ölümünün sırrını çözmeye çabalıyordu. Biraz önce kızıp köpürdüğü vezirinin can çekişmesi, ona karşı duyduğu muhabbeti artırmış ve ölen adamın yüzüne, en sevgili evladına bakar gibi, hoş, bağışlayıcı ve hayran gözlerle bakar olmuştu.</p>

    <p class="normal1">Yaşam nerede bitiyor, ölüm nerede başlıyordu?</p>

    <p class="normal1">Yıllarca ölümü beklemiş olan Padişah'ın en büyük meraklarından biri buydu.</p>

    <p class="normal1">İdam emrini verdiği insanlara kötülük yaptığının farkında bile değildi. Mademki kullarının hayatı onun elindeydi, o da bir Tanrı gibi istediği zaman o canı alıveriyordu işte.</p>

    <p class="normal1">Kafeste korkudan aklını kaçırmak üzere olan çocuğun, bir anda milyonlarca insanı öldürmeye yetkili olması, ölümü bile anlamsız, sıradan ve olağan kılmıştı.</p>

    <p class="normal1">Öyle ki, artık sadece kızdığı değil, çok beğendiği insanları da öldürtmeye başlamıştı. Bir gösteride at üzerinde müthiş kılıç oyunları sergileyen genci o kadar çok sevmişti ki, hayran olduğu bu delikanlının ölümünü görme şansına kavuşmak isteyerek çocuğu boğdurtuvermişti.</p>

    <p class="normal1">Padişah'ın gözüne görünen insanların ne zaman öleceği belli olmadığı için herkes eşiyle dostuyla helalleşiyor, kelleyi koltuğa almış olarak yaşıyordu. Hatta ak sakalı göbeğine kadar uzamış bir Kubbealtı veziri, Padişah'ın bostancılarına idam işareti verdiğini görür görmez kelime-i şahadet getirmiş ve çoktan beri beklediği bir makama kavuşur gibi sakalını kaldırmış, celladın elindeki kemendi alarak boynuna kendi elleriyle geçirivermişti. İdamdan sonra kesilen başında sonsuz bir huzur ve kurtuluş mutluluğu okunuyordu.</p>

    <p class="normal1">Orada burada isyan hareketleri baş gösterdiğinde, bütün isyancılar öldürülüyor, kesilen kelleler harçla üst üste oturtularak gökyüzüne uzanan kuleler yapılıyor, bazı kelleler de, içlerine pamuk doldurularak, günlerce seyretmesi için, samur kürkler üzerinde uzanmış Padişah'a gönderiliyordu.</p>

    <p class="normal1">Bütün bunlar bir yana, Vezir Paşa'nın idamı İstanbul halkının yüreğine öyle bir korku salmıştı ki, insanlar günlerce kendilerine gelememişlerdi.</p>

    <p class="normal1">Vezir Paşa, hiçbir suçu günahı olmadan çırılçıplak soyulmuş, önce bir balta tersiyle eli ayağı kırılmış, sonra çarmıha gerilip ensesindeki deri yüzülmüş ve bu yaraya mum dikilmişti. Zavallı Paşa bu vaziyette bir beygir üzerinde bütün İstanbul'da gezdirilmişti ve işkence son nefesini verinceye kadar devam etmişti.</p>

    <p class="normal1">Padişahımızın atalarından biri on dokuz erkek kardeşini aynı anda boğdurduğu zaman bile böylesine derin bir korku yaşanmamış, sadece bir şafak vakti, eşiktekinden beşiktekine kadar, tatlı uykularından uyandırılarak boğdurulan on dokuz çocuğun hüznü Dersaadet'te dinmeyen gözyaşlarına neden olmuştu. Saraydan çıkan on dokuz minik tabut, on dokuz küçük mezara yerleştirilirken İstanbul analarının feryadı gökyüzünü tutuyordu.</p>

    <p class="normal1">Efendimizin tutkularından biri de samur kürktü.</p>

    <p class="normal1">Masallarda dinlediği samur sarayın aynısını yaptırmak için kolları sıvamış ve büyük bir salonu baştan başa samur kürklerle kaplatmıştı. Misk kokularıyla insanın gönlünü bir hoş eden bu salona girildiğinde, samurlara dokunanın içine işleyen bir ateş, bir sır hissedilirdi.</p>

    <p class="normal1">Padişah Efendimiz hep samur giyiyor, sevgilisinin muazzam gövdesini de samurlarla kaplatıyordu.</p>

    <p class="normal1">Devlete her işi düşenin samur getirmesi âdet olmuştu.</p>

    <p class="normal1">Bu arada Padişahımızın hiç haberi bile olmadan, deniz akıncıları, Cebelüttarık Boğazı'ndan geçerek Atlas Okyanusu'na çıkıyor, Kanarya Adaları'yla İrlanda'yı vuruyor, İskoçya'yı dolaşarak Şimal Denizi'ne varıyor, Norveç kıyılarında dolaşıyor ve İzlanda üzerinden Amerika'da Ternöv sularına ulaşıyorlardı.</p>

    <p class="normal1">Buralardan Padişahımıza, akla sığmayacak ganimetlerin yanı sıra, esir edilen dilber kızlar, oğlanlar, prens ve prensesler hediye olarak yollanıyordu, ama ne hikmettir bilinmez, Efendimiz bunların hiçbirinin yüzüne bakmıyor, dünyalara nam salan şişman sevgilisinin koynundan çıktığı ender zamanlarda samur kürklere bürünerek gözüne ilişenleri idam ettiriyordu.</p>
  </div>
</body>
</html>
