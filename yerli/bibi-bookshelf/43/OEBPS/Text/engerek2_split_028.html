<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>engerek2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal1">Çünkü, çocukluğumda Venedikli hocanın ter döktürerek öğretmiş olduğu Latince lügatinde "ahit" kelimesi <span class="ideitalik">testamentum</span> olarak yer alır. "Eski Ahit"e <span class="ideitalik">Vetus Testamentum,</span> "Yeni Ahit"e ise <span class="ideitalik">Novum Testamentum</span> derler.</p>

    <p class="normal1"><span class="ideitalik">Testamentum</span> kelimesi, kadim bir geleneğe dayanarak, erkek husyesinin adı olan "testis" kelimesinden türemiştir. Bu şaşırtıcı bağlantıyı kurmam kolay olmadı, ben de yıllarca merak edip erkek yumurtası ile kutsal kitapların ne gibi bir ilişkisi olabilir diye uzun uzun düşündüm, ama epey araştırdıktan sonra gerçeği buldum.</p>

    <p class="normal1">Kadim çağlarda, Kudüs yöresinde yaşayan erkekler savaşa gidecekleri zaman bir daire olurlar ve birbirlerinin husyelerini tutarak yemin ederlermiş. İnsan bedeninin en duyarlı organı üzerine edilen yemin herhalde akıldan çıkmayacağı için, bu gelenekten <span class="ideitalik">testament,</span> yani "testis üzerine edilen yemin" kelimesi türemiş. Kutsal kitaplara da bu yeminin adını uygun görmüşler.</p>

    <p class="normal1">Hem bizim Zekeriya sofrası dediğimiz şey de "zeker" yani "erkek organı"ndan türememiş miydi? "Zeker"i, "bereket"in karşılığı olarak kullanmıyor muyduk?</p>

    <p class="normal1">Bunları bilmek iyiydi hoştu ama kafamın içindeki bunca bilginin bana o anda hiçbir yararı olmuyordu işte. Keşke bilgim daha az olsaydı da kapıdaki vahşi Türk'le baş edebilecek pazulara sahip olsaydım.</p>

    <p class="normal1">&nbsp;</p>

    <p class="normal1">Cenneti garantilemek için tek güvenebileceğim şey, bir yolunu bulup Safiye'yle görüşmek ve Safiye'nin Türk'ü kandırmasını sağlamaktı. Artık uyku ilacı mı verirdi, zehir mi bilmem; ama Safiye için, bu kaba köylünün aklını başından alıvermek, kızılcık şerbeti içmek kadar kolay, zevkli ve çabuk bir uğraş olsa gerekti.</p>

    <p class="normal1">Kapıya uzun süre vurduktan sonra Türk'ün dikkatini çekebildim ve onun, "Ne var, niye rahat durmuyon?" diye seslendiğini duydum.</p>

    <p class="normal1">Bunun üzerine demir kapının dibinden fısıldayarak sarayda çok güzel bir cariyem olduğunu, eğer ona haber verir ve benimle görüştürürse kendisinin de memnun edileceğini söyledim. Uzun uzun Safiye'nin güzelliğini, gençliğini, kıvraklığını övdüm ve sonunda Türk'ün içini gıcıklamayı başardım.</p>

    <p class="normal1">İyice anlaması için adını birkaç kez tekrarladım, ona nasıl ulaşacağını anlattım.</p>

    <p class="normal1">Sonra ortalık sessizliğe gömüldü.</p>

    <p class="normal1">Padişah da hücredeydi, ben de! Kaderimiz birleşmiş, ikimiz de sarayın mahkûmu olmuştuk.</p>

    <p class="normal1">Uzaklardan müezzinlerin okuduğu yanık Ezan-ı Muhammedi sesleri geliyordu. Kıblenin yönünü kestirmeye çalışarak akşam namazımı kıldım. Secdeye vardım ve ateş gibi yanan alnımı soğuk taşlara dayadım. Sonra, hem Allah'a yalvarmak hem de biraz teselli bulabilmek için yüksek sesle Yasin-i Şerif okumaya koyuldum.</p>

    <p class="normal1">Okudukça ruhuma bir huzur yayılıyordu ve Arapça kutsal sözlere eşlik eden ilahi ezgilerle şifa buluyordum.</p>

    <p class="normal1">Tam bu uhrevi âleme dalmış giderken kapının açıldığını fark ettim. Dışarıdaki koridor loştu ve ben orada kimin durduğunu göremiyordum. Acaba Safiye mi gelmişti, yoksa Çingene cellat ve yamakları mı?</p>

    <p class="normal1">Gelen her kimse, içeri girmek için acele etmiyordu. Kapıya doğru ilerlememle birlikte, insanın gözlerini kamaştıracak bir mucize görmem bir oldu.</p>

    <p class="normal1">Valide Sultan Hazretleri bütün azametiyle durmuş, bana bakmaktaydı.</p>

    <p class="normal1">Şaşkınlığımdan ne yapacağımı şaşırdım, insanın yüreğini delip geçen küçük gözlerindeki sivri bakışlara daha fazla dayanamadım ve kendimi yere atıp başımı sert ve soğuk taşlara vurmaya başladım.</p>

    <p class="normal1">Bir yandan da ne olduğunu tam anlamadığım karmakarışık lisanlarda dil döküyor ve onun gibi muhteşem bir devletlû yanında benim nasıl bir böcek, bir adi köle, yaşaması bile zararlı bir mahluk olduğumu anlatıp duruyordum.</p>

    <p class="normal1">Sözlerin bir kısmı İtalyanca olarak dökülüyordu ağzımdan, bir kısmı Arapça, bir kısmı da saray lisanı olan Osmanlıca.</p>

    <p class="normal1">Valide Sultan ayağını kafamın üstüne koysun ve taşlara bastıra bastıra beni bir böcek gibi ezsin istiyordum.</p>

    <p class="normal1">Neden sonra Büyük Valide'nin bir şeyler söyleyip durduğunu fark ettim: Ayağa kalkmamı istiyordu.</p>

    <p class="normal1">Doğrulup el kavuşturdum, başımı önüme eğip sustum.</p>

    <p class="normal1">Büyük Valide uzun bir süre beni esaslıca süzdü, konuşmadan dikkatle inceledi.</p>

    <p class="normal1">Besbelli ki bir karara varmaya çalışıyordu. Ben ölü olarak mı daha çok işine yarardım, sağ olarak mı?</p>

    <p class="normal1">Bu zindanda Çingene cellada boğdurulup atılmam mı daha doğruydu, yoksa dışarı çıkıp Büyük Valide hakkındaki söylentileri durduracak davranışlarda bulunmam mı?</p>

    <p class="normal1">Neden sonra, "Ağa" dediğini duydum. "Bir şeyler geldi kulağıma: Kötü şeyler, tehlikeli, cüretli sözler... Önce kızdım, ama Safiye kulumun gelip yalvarması ve gözlerinden inci gibi yaş dökmesi üzerine araştırdım ve senin gibi sadık bir kulumun bu zindanda haksız yere helak olmasına gönlüm razı gelmedi. Kılına bir zarar erişmesin diye buraya inmeye karar verdim."</p>

    <p class="normal1">Büyük Valide devam ediyor, bir şeyler daha söylüyordu ama ben artık onu duymuyordum.</p>

    <p class="normal1">Başım omuzlarımın üzerinde kalabilecekti ve imparatorluk ailesine bağlılığımı bildirmem için bana bir fırsat daha veriliyordu.</p>

    <p class="normal1">Büyük Valide'nin önünde secdeye kapanıp, "Allah benim ömrümden alıp size versin devletlûm!" diyebildim. "Canımı yolunuza feda edeceğim gün benim için vuslat günü olacaktır! Emredin kendi yüreğimi sökeyim, emredin kendi dilimi koparayım! Tek benim sadakatimden emin olun!"</p>

    <p class="normal1">Büyük Valide, zaten bundan emin olduğunu söyledi ve geldiği gibi sessizce çıkıp gitti.</p>

    <p class="normal1">Beni can evimden vurmuş ve yüce gönüllülüğü sayesinde, kendisi için gözünü kırpmadan can verebilecek olan bir köle kazanmıştı.</p>

    <p class="normal1">Bir süre hücreden çıkmadım ve durumdan bir şey anlamayan Türk'ün şaşkın bakışları altında önce kurtuluşuma, sonra da Büyük Valide'nin aziz atalarına üç Kulhüvallah bir Elham okudum.</p>

    <p class="normal1">Gerçi bu atalar Müslüman değil, Venedikli Hıristiyanlardı, ama yine de duanın dua olduğunu ve onların ruhuna kavuşacağını tahmin ediyordum.</p>

    <p class="normal1">Beni hücreden almaya gelmiş olan sadık kulum Safiye'ye dayanarak daireme giderken, içim minnet ve şükranla doluydu; onun omzuna sarılıp ağlamak istiyordum.</p>
  </div>
</body>
</html>
