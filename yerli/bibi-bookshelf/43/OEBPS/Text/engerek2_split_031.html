<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>engerek2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal1">Sarayı dolduran yüzlerce cariye Efendimize yetmiyor ve Efendimiz hep değişiklik istiyordu ki, bu merakı onu imparatorluğun en şişman kadınını bulma inadına kadar götürdü. Padişah işi gücü bırakmış, kendi mülkünün, belki de dünyanın en şişman kadınını bulmaya merak sardırmıştı. Valilere nameler yazılıyor, büyük şehirlere haberler gönderiliyor ve bulunan şişman kadınlar payitahtta kontrolden geçiriliyordu. Rumeli'nden Arabistan'a kadar her köşeden şişman kadın yağıyordu, ama bu her bacağı fil gibi olan iri kadınlar, Padişah'ı bir türlü hoşnut edemiyordu.</p>

    <p class="normal1">Sonunda aradığı, gene kendi payitahtında, İstanbul'da bulundu ve bir sabah saraya getirilip Padişah'a takdim edilen Ermeni kadının akıllara durgunluk veren şişmanlığı karşısında herkesin dili tutulup lal ü ebkem kalakaldı. Kadıncağız yürüyemediği için tahtırevanla taşınıyor, ama bu kuvvette dört levent bulunamadığından, pazısına güvenen sekiz on levent nöbetleşe getiriyorlardı. Kadını bir bütün olarak görmek imkânsız olduğundan, her bir yerine ayrı ayrı bakıyordunuz. Sanki esvabının altına bir sürü koyun, dana, buzağı sokulmuştu ve her biri kıpır kıpır ediyordu. Kadıncağız natırlar tarafından göbektaşına ancak sığdırılarak arapsabunlarıyla yıkandı paklandı, misk yağıyla ovuldu ve yıllarca kıpırdamadan yatacağı yatağına taşındı. Tabiatıyla o Padişah'a gidemeyeceği için Padişah onun odasına geldi ve gördüğü manzara karşısında neredeyse dili tutularak, kadına benzemeyen, ama kadınlığın derin karanlıklarını olağanüstü gövdesinde taşıyan o varlığa sokuldu ve onun içinde kayboldu gitti. O günden sonra da dünya güzeli, dal gibi genç kızlar ilgisini çekmez oldu.</p>

    <p class="normal1">Her gece sabırsızlıkla, âşık olduğu biricik kadınının yanına gidiyor, doğumun tersi bir ölüm duygusuyla, sevgilisinin, bütün saltanatı sığdıracak kadar geniş ve bağışlayıcı olan rahmine sığınıyordu.</p>

    <p class="normal1">Orada her gece ölüp her sabah yeniden doğmanın sihirli zevkini bulmuştu. Padişah Efendimizin gözdesi, bütün gününü, kalkamadığı yatağında önüne getirilen türlü yiyecekleri tüketerek ve akşam gelecek olan efendisini bekleyerek geçiriyordu. Gün boyunca koyun butları, nar gibi kızarmış tavuklar, Hicaz mühliyesi, piruhi, atkestanesi sarması, iç baklalı enginar dolmaları, sandal safaları, doldurulmuş bamyaların dizildiği patlıcan kebapları, katmerler, helatiyeler, tepsi tepsi güllaçlar, ciğerli ve kuşüzümlü iç pilavlar, her cins meyveden yapılan hoşaflar, anberbaris ve limonlu menekşe şerbetleri yatağına getiriliyor ve yeni mahbube büyük bir hızla hepsini tüketerek boş tepsileri geri gönderiyordu.</p>

    <p class="normal1">Geceleri, Padişah Efendimizle meşgul olduğu için yiyemiyordu, ama gün boyunca yedikleri, insan havsalasının alamayacağı ve halk arasında ağızdan ağıza efsane olarak anlatılan bir mertebeye ulaşmıştı.</p>

    <p class="normal1">Osmanlı mülkü böyle bir şey görmüş değildi.</p>

    <p class="normal1">Bir kenara atılıp yüzlerine bakılmayan cariyeler ne yapacaklarını şaşırıp Padişah'ın sevdiği gibi şişman olmaya karar verdiler, ama gece gündüz kusana kadar yedikleri, boğazlarından aşağı ballı bademler ittikleri halde, Ermeni sevgilinin beyaz ve haşmetli kolunun kalınlığına bile varmayı başaramadılar.</p>

    <p class="normal1">Harem dairesi iniltilerle, ağlayışlarla doldu. Umutsuzluğa kapılıp Padişah Efendilerinin hasretinden ölüm şerbetini içenler, canına kıyanlar da oldu, ama Efendimiz bunların hiçbirinin farkına varmadan kendisini, bıngıl bıngıl et yığınlarıyla çevrelenmiş, sıcak, nemli ve karanlık bir rahme gömmeye devam etti.</p>

    <p class="normal1">Yeni sevgili ortaya çıktığından beri sakinleşmiş ve ömründe ilk defa delirtici korkuları azalmıştı.</p>

    <p class="normal1">İmparator ve imparatorluk mutluydu.</p>
  </div>
</body>
</html>
