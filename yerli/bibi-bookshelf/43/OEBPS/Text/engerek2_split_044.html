<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>engerek2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal1">Annesinin, kendi katlini isteyenler arasında olduğunu öğrenip bütün umutlarının yıkıldığı gün yanında olmalı, yüzünü görmeliydim.</p>

    <p class="normal1">O gün duyacağı acının yoğunluğu, şimdiki umutlarının gücüne bağlıydı. Ne kadar umutlanırsa, düşüş o kadar yıkıcı olacaktı.</p>

    <p class="normal1">Eskiler, yılan avlayan leyleğin hikâyesini anlatırlardı: Leylek, gagasında taşıdığı yılanı gökyüzünde çok yükseklere taşır ve birden bırakırdı ki düşüp omurgası dağılsın. On uçurum yüksekliğinden düşen yılanın beli kırılınca da avının üzerine rahat rahat süzülürdü.</p>

    <p class="normal1">Leylek, yılanı ne kadar yükseğe çıkarırsa düşüş o kadar korkunç olur ve kemiklerini paramparça eden çarpmanın etkisi artardı.</p>

    <p class="normal1">Bu yüzden benim sevgili Padişahım da leylek gagasındaki yılan gibi gökyüzünün umut doruklarına kadar yükselmeli, hayaller içinde yüzmeliydi.</p>

    <p class="normal1">Bunun için fazla uğraşmama da gerek yoktu doğrusu. Korkak ve zayıf kişiliği her umut ışığına dört elle sarılıyor ve bunlardan bir hayal dünyası yaratıyordu. Korku, yüreğini yufkalaştırmış ve çoktandır unuttuğu bir duyguyu, merhamet duyma yetisini canlandırmıştı.</p>

    <p class="normal1">Bu merhamet daha çok kendine dönüktü, ama gene de bazı sorular sormasına yol açıyordu.</p>

    <p class="normal1">Hırıldayan sesiyle, "Ben kimim Ağa?" diye soruyordu bana. "Kafes arkasında idam bekleyen şehzade iken de aynı insandım, padişah iken de. Şimdi de aynı kulum. Kolum, bacağım, yüzüm, ellerim, ayaklarım, gözlerim aynı. Niye beni bir tahta çıkarıp bir öldürüyorlar? Demek ki kader benim elimde değil."</p>

    <p class="normal1">Kendimi tutamıyor ve "Bütün bunlar mizaç değişikliğinden oluyor Sultanım" diyordum. "Dışınız aynı kalsa bile aynı insan olmuyorsunuz."</p>

    <p class="normal1">"Ama taptıkları ben gene aynı ben. Hapsettikleri ben de aynı. Mizaç dediğin ne mene bir şeydir ki insanı böyle değiştiriyor?"</p>

    <p class="normal1">O zaman ona Harut ile Marut'un hikâyesini anlatıyordum.</p>

    <p class="normal1">"Padişahım" diyordum, "devletlûm, saadetli Sultanım, siz Harut ile Marut'u biliyor musunuz? Hani insanoğlundaki nefsin ne olduğunu sınamak için dünyaya gönderilen melekleri?"</p>

    <p class="normal1">"Hayır" diyordu, "bilmiyorum."</p>

    <p class="normal1">Zaten benim devletlû, muhteşem ve cahil Padişahım hiçbir şey bilmezdi ki!</p>

    <p class="normal1">"Sultanım" diyordum. "Babil'de azgınlaşmış insanoğlunun işlediği günahlardan yaka silken melekler Allah'ın huzuruna çıkıp insanları şikâyet etmişler, yüce Tanrı'nın onları cezalandırmasını istemişler. Allah, insanlara verilmiş olan hırs ve nefse dayalı tabiatın meleklerde olmadığını, olsaydı onların da günah işleyeceğini söyleyince itiraz etmiş ve 'Hâşâ Allahım!' demişler, 'Biz olsak günah işlemezdik.' "</p>

    <p class="normal1">"Allah, onlara yanıldıklarını, hırs ve nefsin çok kuvvetli olduğunu ve yeryüzünde insanları baştan çıkaracak türlü güzelliklerin bulunduğunu anlatmaya çalışmış, ama ne kadar anlattıysa da saf melekleri bu işe inandıramamış.</p>

    <p class="normal1">"Bunun üzerine iradesine en güvendikleri iki meleği seçmelerini istemiş ve onlar Harut ile Marut'u seçmişler ve Allah bunları sınamak üzere Babil'e göndermiş.</p>

    <p class="normal1">"Ey benim Padişahım, Harut ile Marut gündüzleri Babil şehrinde icrayı hükümet eder, geceleri de İsm-i Azam duasını okuyarak gökyüzüne çıkarlarmış.</p>

    <p class="normal1">"Kimse onların melek olduğunun farkında değilmiş ve azgın Babil halkı, gündüz adalet dağıtan meleklerin, geceleri, İsmi-i Azam duası okuyarak gökyüzüne çıktığını bilmiyormuş.</p>

    <p class="normal1">"Harut ve Marut adlı melekler, ilk günler hiç günah işlememişler.</p>

    <p class="normal1">"Birer su damlası kadar temiz ve berrak yaşamışlar; ellerini, gönüllerini ve zihinlerini harama uzatmamışlar.</p>

    <p class="normal1">"Taa ki Zühre gelene kadar...</p>

    <p class="normal1">"Bir gün Zühre adlı, yakıcı güzellikte bir kadın çıkagelmiş ve kocasından boşanmak istediğini söylemiş. Gözlerinde yıldızlar uçuşan, parlak siyah saçları dalga dalga beline dökülen ve görenlerde dalından koparılmış sulu bir elma gibi kütür kütür dişleme isteği uyandıran esmer tenli bir güzelmiş Zühre.</p>

    <p class="normal1">"Gözlerinin geçici körlükle kararmasını göze almayan hiç kimse, Zühre'nin yüzüne uzun süre bakamazmış.</p>

    <p class="normal1">"Harut ile Marut bir görüşte vurulmuşlar kadına. Yüreklerini yakıcı bir sevda kavurur olmuş. İkisi birden kadınla yatmak istemişler. Kadına yalvarıp yakarıyorlarmış, ama Zühre razı olmamış; önce dileklerini yerine getirmelerini emretmiş.</p>

    <p class="normal1">"Harut ile Marut'un şarap içmelerini ve puta tapmalarını teklif etmiş. Kadının aşkından başı dönmüş olan melekler onun her dediğini kabul etmiş, şarap içip putlara tapmaya başlamışlar. Kadın gene teslim olmamış ve her gece göğe çıkarken okudukları duayı öğretmelerini buyurmuş. Bunu da söylemişler ve Zühre İsm-i Azam duasını okuyarak gökyüzüne çıkınca ulu Tanrı onu bir yıldız yapıp gökyüzüne asıvermiş. İşte geceleri mülkünüzün üzerinde parlayan Zühre yıldızı, melekleri aldatan o güzel kadındır Padişahım.</p>

    <p class="normal1">"Kadın kaybolunca melekler ne günah işlediklerini anlayıp pişman olmuşlar ve İdris Peygamber'e başvurup günahlarının bağışlanması için yalvarmışlar. Yüce Allah dualarını kabul etmiş ama dünya ve ahret azaplarından birini tercih etmelerini istemiş. Melekler dünya azabını tercih etmişler. Yüce Allah da onların Babil'deki bir kuyuya baş aşağı asılıp, kıyamet gününe kadar azap çekmelerini buyurmuş. O tarihten beri Harut ile Marut bir kuyuda ters asılmış olarak kıyamet gününü bekler dururlarmış."</p>

    <p class="normal1">Bu hikâye üzerine Padişahım iç geçiriyor, insanoğlundaki nefs ve hırsın onu ne günahlara sürükleyebildiğine şaşırarak minnetle ellerime sarılıyor, bu meselleri anlatmaya devam etmemi istiyordu.</p>

    <p class="normal1">Bu meseli eskiden, onun imparatorluk günlerinin debdebeli ışıkları altında anlatacak olsaydım sonunu değiştirir ve Zühre'ye kavuşmuş olan Harut ile Marut'u Allah'ın da affettiğini, onları gökyüzüne alarak, orada sevdikleri kadınla birlikte yaşamalarına izin verdiğini anlatırdım, iki suçlu meleğin kıyamet gününe kadar Babil'deki kör kuyuda baş aşağı asılı kaldığını saklardım ondan. Çünkü Padişahım o zevk ve neşe günlerinde, sonu iyi biten hikâyeler dinlemekten hoşlanır, üzücü mesellere izin vermezdi.</p>

    <p class="normal1">Ama şimdi, her akşam anlattığım meseller, kıssalar, resullerin sözleri, Padişahımın ruhunu dinlendiriyor ve o hücrede çıldırmadan, aklını tam tamına kaçırmadan yaşamasını sağlıyordu.</p>

    <p class="normal1">Benim, deliğin başına gelmemi hasretle beklediğini biliyordum. Haremin ıssız koridorlarına hiç kimse giremediği için, hücredeki Padişah bir ayak sesi bile duymuyordu. Sanki o, kilidine kurşun dökülüp pencereleri örülmüş oda göğe uçmuş, mekândan münezzeh hale gelmişti. Kimse o odadan söz etmiyor, o yana bakmıyor ve adını anmıyordu artık.</p>

    <p class="normal1">Korkulu odaya yaklaşan tek kişi bendim ve elimdeki yağ kandiliyle geceleri saatler boyu deliğin dibinde oturuyor, içeriden gelen seslere kulak kabartıyor, meleğimin, nazlı Gülbeden'imin hiç olmazsa soluk alışını duymaya çalışıyordum.</p>

    <p class="normal1">Heyhat! Hiçbir hayat belirtisi yoktu.</p>

    <p class="normal1">Her gece Padişah'a Celaleddin-i Rumi'nin kutlu kitabı <span class="ideitalik">Mesnevi'den</span> meseller anlatıyor, <span class="ideitalik">Fususü'l-Hikem'den</span> parçalar okuyor, <span class="ideitalik">Kısas-ı Enbiya'nın</span> gözlerden yaş getirecek ibretli hikâyelerini aktarıyordum.</p>

    <p class="normal1">Neredeyse Padişah'ın yaşamasını sağlayan can damarının bu gece hikâyeleri olduğuna inanasım geliyordu. Beni öyle büyük bir özlemle bekliyor, o kadar sabırsızlanıyordu ki, bütün günü, benim o gece hangi kıssayı anlatacağımı düşünerek geçirdiğini anlayabiliyordum.</p>

    <p class="normal1">Aklını, kendisinin kim olduğuna takmıştı. İslam dünyasının ve milyarlarca Müslüman'ın halifesi olduğuna inanamıyordu. Kendisini kim, bunca insanın canı ve ruhunun sahibi yapmış ve sonra kim bu yetkiyi almıştı? İstediğini öldürten adamı şimdi nasıl öldürüyorlardı?</p>

    <p class="normal1">Halifelik neydi, peygamberlik ne, padişahlık, krallık ne?</p>

    <p class="normal1">"Padişahım" diyordum, "bir gün köye bir adam gelmiş, köylülere peygamber olduğunu söylemiş. Köylüler, 'Biz sana inanmıyoruz' demişler, 'peygamber olduğuna inanmıyoruz, ispat et!' Adam, karşıdaki duvarı göstermiş, 'Eğer bu duvar konuşur da benim peygamber olduğumu söylerse o zaman inanır mısınız?' diye sormuş, 'İnanırız' demişler. Adam duvara dönmüş ve 'Konuş ya duvar' demiş, 'konuş ve benim peygamber olduğumu söyle.' Bunun üzerine duvar dile gelmiş ve 'Ey köylüler, bu adam peygamber değildir, demiş, 'bu adam sizi aldatıyor, peygamber değil!' "</p>

    <p class="normal1">"İşte böyle Padişahım!"</p>

    <p class="normal1">Bu hikâyeyi anlatır anlatmaz Padişah, duvarın hangi dilden konuştuğunu soruyor ve ben böyle mesellerin onun zihni için çok karışık olduğunu anlayıp susuyordum, başka mesellere geçiyordum.</p>

    <p class="normal1">Bir gece bana İstanbul sokaklarını sordu. Halk ne düşünüyordu? Padişahının akıbetini biliyor muydu? Kendisini arayan soran var mıydı?</p>

    <p class="normal1">Ona gerçeği anlatmaya karar verdim.</p>

    <p class="normal1">Belalı İstanbul şehrinde tebdil gezdiğim gecelerden biriydi. Orta Cami'ye yatsı namazına gidiyordum. Çünkü her şey bu camide konuşulur ve şehrin fokur fokur kaynayan söylenti kazanının ateşi burada harlanırdı.</p>

    <p class="normal1">İstanbul sokaklarında, idare lambalarının zayıf sarı ışığının titreştiği ahşap evlerin arasındaki taş sokaklarda yürürken, başıboş köpek sürülerinin uluya uluya koşuşturduğunu görüyor ve ürperiyordum. Oldum olası köpeklerden korkardım. Bu kadar çok köpek görmeye hiç alışamamıştım. Nereden çıkıyordu bunlar böyle? Çomarı, karabaşı, tazısı, kahverengisi, sarısı, kızılı, bozu, on binlerce köpek cirit atıyordu İstanbul sokaklarında. Evlerdeki yemek artıklarının bir kaba konarak kapının önüne bırakılması âdeti yüzünden sokakları işgal eden köpek orduları aç kalmıyor, şehrin gerçek sahipleri olarak çılgın gibi oradan oraya koşuşturuyorlardı. Zavallı Padişah'ın İstanbul şehrinde bu köpekler kadar bile hükmünün kalmadığını düşündüm. Bu adamcağıza acıyor muydum, kızıyor muydum, belli değildi doğrusu.</p>

    <p class="normal1">&nbsp;</p>

    <p class="normal1">Orta Cami'ye akan kalabalığın içine düştüm. Rumelili, Afrikalı, Asyalı, Arap, Türk, Çerkez, Arnavut, Habeşli ne kadar insan varsa, yatsı namazı için, ulu minaresinde Ezan-ı Muhammedi okunan Orta Cami'ye akıyordu. İstanbul camilerinin dolduğu, müezzin seslerinin semaya yayıldığı bir huzur anıydı bu. Şehrin Rumları Ortodoks Kilisesi'ne, Yahudileri havralarına, Ermenileri de Katolik ve Protestan kiliselerine giderler; istavrozlar, günlükler, buhurdanlıklar arasında ibadet ederlerdi.</p>

    <p class="normal1">Orta Cami'nin kandilleri, yatsı namazının sünnet ve farzını eda eden Müslümanların secdeye varış ve kalkışlarını aydınlattıktan ve cemaat sağa sola selam verip ibadetini bitirdikten sonra kalabalıktan bir ses yükseldi:</p>

    <p class="normal1">"Halife Efendimizi ne hakla sarayında hapis tutarlar?"</p>

    <p class="normal1">Bunun üzerine cemaat hep bir ağızdan konuşmaya ve Padişah'ın hakkını aramaya koyuldu. Bu haksızlığa rıza göstermeyeceklerdi. Sultan, onların halifesi ve Peygamber Efendimizin gölgesiydi. Halifenin adi bir mahkûm gibi hapsedilmesinin sırrı ne olmak gerekirdi? Kim buna cüret edebilmişti ve buna cüret eden elin kırılması caiz değil miydi?</p>

    <p class="normal1">&nbsp;</p>

    <p class="normal1">Birkaç gündür, İstanbul'un değişik bölgelerinde muhalif sesler yükselmeye başlamış ve halk, Padişahlarının neden hapsedildiğini sorar olmuştu. Anlaşılan çocuk Padişah'ın tahta çıkışı şerefine dağıtılan ulufe az bulunmuş, kimseyi hoşnut etmemişti. Bu yüzden için için kaynayan bir isyan seziliyordu ve saraya duyulan hoşnutsuzluk daha çok camilerde ortaya çıkıyor ve bazıları uluorta, "İslam halifesini ne hakla kendi sarayında diri diri gömdükleri"ni soruyordu.</p>

    <p class="normal1">Bu sözleri yalnız kendim duymamıştım. Şehre saldığım ulaklar ve içoğlanlarından gelen haberler de bir isyanın yayılmakta olduğunu doğruluyordu.</p>

    <p class="normal1">Bunları anlattığımda Padişah'ın korkacağını sandım. Çünkü, "Bir yerde iki halife varsa birini öldürünüz" hükmü gereği, çıkacak bir karışıklık eski padişahın öldürülmesi sonucunu doğuracaktı. Ferman, tahta geçmiş olan oğlundaydı ve onun ya da Valide Sultan'ın vereceği bir emir, bu iş için yeterliydi. Saray, halktaki bu huzursuzluğu fark etmişti. Karışıklığın büyümemesi ve imparatorluğa zarar gelmemesi için eski padişahın ortadan kaldırılması gerekiyordu. Bu ihtimali düşünmek, Padişah'ın kalan aklını da kaçırması sonucunu doğururdu.</p>

    <p class="normal1">Ne var ki öyle olmadı. Padişah, halkın kendisini unutmadığı ve hakkını aradığı haberlerine umutla sarıldı. Heyecanlanmıştı, delikten dışarı, "Demek kullarım beni unutmamış!" diye haykırıyordu. "Demek benim hesabımı soruyorlar bunlardan!"</p>

    <p class="normal1">"Aman Padişahım" diyordum, "susun, bunu duyan olmasın, yoksa vücudunuza bir zarar erişir."</p>

    <p class="normal1">Demek ki can çıkmayınca, insandaki onur ve intikam duygusu da çıkmıyordu. Hayatla ölüm arasında sallanıp duran, tahttan düşmüş hükümdar bile, tebaasının bağlılık gösterdiğini duyunca, bu işin kendisi için ne kadar tehlikeli olduğunu unutuyor ve onurunu kurtarabilecek olan tek söylentiye dört elle sarılıyordu.</p>

    <p class="normal1">Bu söylentiler kendisini öldürecek olsa bile, onurunu kurtaracak son fırsattı. Mahkûmun içindeki hükümdarlık kıpırtılarını sezmek, yüreğinin derin köşelerine gizlenmiş onur kırıntılarını fark etmek beni de bir tuhaf yaptı. Yüreğimin kabardığım hissettim, çünkü bu âciz delikanlı ne de olsa, dünyanın en soylu sülalesinden geliyordu ve muhteşem ataları İstanbul fatihi Mehmed Han ile Kanuni Süleyman Han'ın kanını taşıyordu.</p>

    <p class="normal1">Bunları düşünüp dururken, delikten dışarı gülkurusu kaftanının bir parçasının uzatıldığını görüp hayretten hayrete düştüm.</p>

    <p class="normal1">Padişah, "Öp!" diye emretti.</p>

    <p class="normal1">Ben şaşkınlıktan öylece kalakaldım. Çünkü sesi bir anda değişmiş ve hapiste yatan mazlum oğlanın inlemeleri yerine, geçmişteki kudretli imparatorun, dünyanın dörtte birinin sahibinin buyurgan sesi geçmişti.</p>

    <p class="normal1">Eski günlerde onun eteğini öpebilmek şerefi uğruna canımızı verebilirdik.</p>

    <p class="normal1">Delikten gelen padişah sesi bütün görkemiyle, "Öp, köpek!" diye gürledi.</p>

    <p class="normal1">Bunun üzerine aklım başımdan gitti, dizlerim korkudan tutmaz oldu ve gülkurusu kaftanı ellerimin arasına alıp saygıyla öptüm, alnıma götürdüm.</p>

    <p class="normal1">Ellerimin arasındaki mucize kumaş, tılsımlı bir peygamber abası gibi, beni tir tir titretiyordu.</p>
  </div>
</body>
</html>
