<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>engerek2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_18"><br class="calibre4" />
  Kurtuluş günü<br class="calibre4" />
  <br class="calibre4" />
  <br class="calibre4" />
  <br class="calibre4" /></h1>

  <p class="normal1">Bütün geceyi, eski Padişah'ı tahtına oturtmuş bir kul olarak elime geçecek inanılmaz serveti nasıl kullanacağımı hayal etmekle geçirdim. Padişah, hayatını, tahtını ve tacını bana borçlu olacaktı. Onu yeniden yaratacak olan kişiydim ben. Dünya tarihine yeni bir yön verecek, Avrupa'nın kaderini değiştirecektim. Beni küçük görmüş, zavallı bir zenci köle olarak aşağılamış olanları düşünüyor, yüksek sesle gülüyordum. Bundan sonra görsünlerdi bakalım zenci ağayı.</p>

  <p class="normal1">Padişahım tahta oturur oturmaz, kendisine bu oyunu etmiş olan hainleri cezalandıracak, baş üstünde baş bırakmayacaktı. Tam olarak düşünmeye cesaret edemesem de bu cezadan Büyük Valide'nin de nasibini alacağı belliydi. Kendi kendime, "Tövbe, tövbe" diyor ama bir yandan da ne kadar bastırmaya çalışsam, arada bir değip geçiveren bu düşüncenin ürpertici hazzına bırakıyordum kendimi.</p>

  <p class="normal1">Zindanda Valide'nin karşısında ezildiğim, başımı taşlara vurduğum günün zilleti aklımdan çıkmıyordu. O anda ayağını başıma koymasını ve çevire çevire iğrenç bir böcek gibi ezmesini, zindanın soğuk taşlarına bulamasını istiyordum ama bu benim fedakârlığımdan, saflığımdan ve iyi niyetimden geliyordu. Galiba biraz korkmuştum da!</p>

  <p class="normal1">Ne var ki onun beni bu kadar aşağılaması gerekmezdi. Ne de olsa o da Allah'ın ölümlü bir kuluydu, ben de!</p>

  <p class="normal1">Padişahım tekrar tahta oturduğunda, kendisini kurtaran Habeş Ağa'yı en geniş yetkilerle donatacaktı; ben de ona tek tek, kendisine yapılan hainlikleri anlatacaktım. "Getirin şu gafilleri!" diye kükreyecekti benim Efendim. Suçlular teker teker getirilecek, sapsarı benizleriyle korku içinde titreşecek, teker teker cellada verileceklerdi.</p>

  <p class="normal1">Büyük Valide'nin idamında ise başına dikilecek ve ayağımı o menhus başının üstüne koyarak, kimin efendi olduğunu iyice anlamasını sağlayacaktım. Suskunlar mahallesine gitmeden önceki son anısı bu olacaktı.</p>

  <p class="normal1">Belki de Padişah beni sadrazam yapardı ve böylece tarihteki ilk zenci sadrazam olarak saltanat sürer giderdim. Hayallerimin ulaştığı nokta beni bile korkutmaya başlamıştı.</p>

  <p class="normal1">Ertesi günü zor ettim ve deliğin başına gittiğimde Padişah'ın "Nerede kaldın?" azarlamasıyla irkildim.</p>

  <p class="normal1">Besbelli ki bir an önce tahta oturmak için sabırsızlanıyordu.</p>

  <p class="normal1">"Çocuklara bir zarar iriştirmedin değil mi?" diye sordu.</p>

  <p class="normal1">"Hayır!" dedim. "Sizin emrinizi bekledim. Bugün hallederim."</p>

  <p class="normal1">Kendi kendine şükrettiğini duydum, daha sonra da bana seslenerek, "Sakın böyle bir şey yapma!" dediğini.</p>

  <p class="normal1">Önce şaşkınlıktan ne dediğini tam anlayamadığımı sandım. Ya ben aklımı kaçırmıştım ya da o!</p>

  <p class="normal1">Bir Osmanlı padişahı nasıl olur da oğullarının canını, tahttan üstün görürdü?</p>

  <p class="normal1">Padişah, "Onlar" dedi, "benim belimden indi. Canımın parçaları. Hem çocuk öldürmek nasıl bir şey, hiç düşündün mü?"</p>

  <p class="normal1">"Efendimiz" diyebildim, "ama bütün atalarınız..."</p>

  <p class="normal1">"Atalarım ne yapmışsa yapmış!" diye bağırdı. "Ben çocuklarımı öldüremem!"</p>

  <p class="normal1">Aklım almıyordu, şaşkınlıktan konuşamaz hale gelmiştim. Sinirden tir tir titremeye başladım. Ellerime ayaklarıma hâkim olamıyordum. Hücredeki meczubun aptallığı yüzünden koskoca imparatorluk avuçlarımın arasından kayıp gidiyordu.</p>

  <p class="normal1">Bir süre sonra kendi kendine konuşur gibi, "Sen hiç boğulan bir çocuk gördün mü?" diye mırıldandığını duydum. "Çocuğun boynuna oturan ibrişim kordon sıkıştıkça, başına geleni kavrayamadan bakan masum ela gözlerin nasıl yuvalarından uğradığını, boğazından çıkan kesik kesik inlemelerin nasıl son bir hırıltıyla dönüştüğünü, havayı döven minik ayaklarının nasıl çırpındığını gördün mü? Hiç böyle bir şey geldi mi başına?"</p>

  <p class="normal1">O zaman Padişah'ın, küçücük bir çocukken gözünün önünde boğulan kardeşlerini seyretmenin korkunç azabından hâlâ kurtulamadığını kavradım.</p>

  <p class="normal1">Ömrü boyunca peşini bırakmayan bu görüntü, yüreğini saran zehirli sarmaşıklar gibi ona soluk aldırmamıştı.</p>

  <p class="normal1">"Atalarım çocukların ölüm emrini verdi ama hiçbiri bir sabiyi, günahsız bir yavruyu öldürmenin ne demek olduğunu bilmedi, hiçbir atam böyle bir cehennemlik manzarayı seyretmedi. Ben kendi öz çocuklarıma bunu yapamam. Onların narin boynuna ibrişim urgan attıramam. Kendi ölümüm pahasına onların canlarını koruyacağım. Çok düşündüm taşındım. Gece boyunca duvarları tırmalayıp ellerimi kanattım, inleyip durdum; kolay mı sanırsın, tahtla mezar arasında sallanmak ne demektir bilir misin? Ama şimdi rahatım, kararım karardır. Zinhar oğullarımın kılına zarar irişmesin. Son sözüm budur!"</p>

  <p class="normal1">Bu sözlerden sonra Padişah'ın ayaklarını sürüyerek uzaklaştığını duydum. Benim de aklım karışmıştı doğrusu. Padişah'a seslenip, çocukların ibrişim kordonla boğulmayacağını, sadece zehirleneceğini söylemek istedim, seslendim, yalvardım, çırpındım ama bir daha deliğin önüne gelmedi. Artık her şey bitmişti.</p>

  <p class="normal1">Elveda imparatorluk, elveda zenginlik hayalleri, elveda intikam!</p>

  <p class="normal1">Odama döndüğümde başım dönüyor, midem bulanıyordu. Karmakarışık duygular içindeydim, kafamı toplayıp doğru dürüst düşünemiyordum bile.</p>

  <p class="normal1">Sarayın sütunlu yollarına çıktım. Köşklerin arasındaki bahçelerde dolaştım. Sarayburnu'nun eşsiz deniz manzarasını ve engin mavilik üzerinde uçan beyaz martı sürülerini seyretmek bile yüreğimdeki galeyanı bastırmaya yetmiyordu.</p>

  <p class="normal1">Bütün iktidar hayallerim yıkılmıştı yıkılmasına ama bir yandan da hücrede yatan adam Padişah değil, bir baba olarak gözümde büyümüştü. Kendini oğullarına feda ediyor ve uzatılmış olan tahtı elinin tersiyle itiyordu.</p>

  <p class="normal1">Bu nasıl bir insandı, bu nasıl bir ruh yüceliğiydi?</p>

  <p class="normal1">Doğrusu hiç beklemediğim bu karar karşısında sarsılmıştım.</p>

  <p class="normal1">İstanbul, her zamanki gibi yine sisli süt beyazlığına gömülmekteydi. Sultan Süleyman Han'ın, başmimarı Sinan'a yaptırttığı Süleymaniye şaheserinin minarelerine, kubbelerine baktım, hakanın ruhuna Fatiha okudum ve birazdan bu büyük hanın torunu uğruna girişeceğim şeyden ürpererek titredim.</p>

  <p class="normal1">Bu yüce gönüllü Padişah için bir şeyler yapmam ve onu kurtarmam gerekiyordu. Artık vakit gelmişti. Amacımı gerçekleştirmek için Büyük Valide'nin dairesine doğru yürüdüm.</p>

  <p class="normal1">&nbsp;</p>

  <p class="normal1">Valide Sultan beni merakla karşıladı; çünkü kapıdaki cariyelerine, Padişah Efendimizle ilgili çok önemli bir şey söyleyeceğimi bildirmiştim.</p>

  <p class="normal1">Samur kürklere bürünmüş olan Valide, sinirli, bembeyaz kesilmiş zayıf yüzünde kor gibi yanan gözlerini dikmiş, konuşmamı bekliyordu.</p>

  <p class="normal1">"Sultanım, bir maruzatım var" dedim.</p>

  <p class="normal1">Öylece durdu, bir tek kelime etmeden devam etmemi bekledi.</p>

  <p class="normal1">"Birkaç gündür şehre ulaklar saldım. Neler olup bittiğini öğrenmeye çalıştım. Sonra kendim de Orta Cami'ye gidip kulağımla işitmek istedim."</p>

  <p class="normal1">"Neyi?" diye sordu büyük Valide.</p>

  <p class="normal1">"İstanbul halkı için için kaynıyor. Sultanım, bir isyan çıkmak üzere!" diyebildim.</p>

  <p class="normal1">Valide öne doğru eğildi, eliyle yakamdan tuttu, "Çabuk anlat!" diye fısıldadı.</p>

  <p class="normal1">"Padişah'ın haksız yere hapsedildiğinden dem vuruluyor ve onu tekrar tahta geçirmek ihtimali konuşuluyor" dedim. "Tecrübeli babası dururken yedi yaşındaki bir çocuğun hükümdarlığının uygun olmayacağını söylüyorlar."</p>

  <p class="normal1">"Asker taifesi de buna dahil mi?"</p>

  <p class="normal1">"Evet devletlûm, en çok onlar bu işin peşinde!"</p>

  <p class="normal1">Bu sözlerim üzerine Valide Sultan bir süre gözlerini kapattı. Arkasına yaslandı. Düşündü, düşündü, neden sonra gözlerini açtığında benim orada olmama şaşmış göründü.</p>

  <p class="normal1">"Çıkabilirsin Ağa!" dedi.</p>

  <p class="normal1">Artık beni unutmuştu. Aklı yeni sorunla ilgiliydi ve ben geri geri çıkarken, onun duvara dikili kalmış bakışlarında oğlunun ölüm fermanını okudum.</p>

  <p class="normal1">Artık eski Padişah'ı hiç kimse kurtaramazdı.</p>

  <p class="normal1">Daha doğrusu ancak öldürerek kurtarabilir ve çektiği azaba bir son verebilirdi.</p>

  <p class="normal1">&nbsp;</p>

  <p class="normal1">Odama gittim. Orada gâh gözyaşı dökerek, gâh Kuran okuyarak sabaha kadar inledim durdum. Padişahın hücresine gidecek yüzüm yoktu. Ne söyleyeceğimi bilemiyordum. Bu davranışımla onu kurtarmış oluyordum, ama ölüm fermanını mühürlemek de bana düşmüştü.</p>

  <p class="normal1">Sabah olmak üzereydi. Koca saray yine ölüm sessizliği içindeydi.</p>

  <p class="normal1">Sanki kimse nefes almıyordu artık.</p>

  <p class="normal1">Köpekler bile havlamıyor, sabah kargaları ötmüyordu.</p>

  <p class="normal1">Ayaklarım beni kendiliğinden çinili odaya götürmüş. Birden kendimi pencerenin başında buldum. Bir süre ses çıkarmadan durup içeriyi dinledim. Hiçbir ses gelmiyordu.</p>

  <p class="normal1">Neden sonra bütün cesaretimi toplayarak, "Efendimiz!" diye seslendim.</p>

  <p class="normal1">Bir hışırtı oldu. Efendimin uyumadan bütün gece beni beklemiş olduğunu anladım.</p>

  <p class="normal1">"Efendimiz" dedim, "siz dünyanın en şanlı sülalesinden gelen büyük bir hükümdarsınız. Yüksek dağların kışı zorlu geçtiği gibi hükümdar hayatları da sıradan insanlarınkine benzemez."</p>

  <p class="normal1">Boğuk bir sesle, "Anladım ama" dedi, "hükümdarların boyunları da kullarınki gibi bir sıkımlıktır."</p>

  <p class="normal1">"Haklısınız Padişahım" dedim. "Ölüm ölümdür, ama hükümdar ölümü, kul ölümüne benzemez. Bu dünyada ölümden kurtulabilen yok. Nice peygamberler, veliler, Harun Reşid, İskender-i Zülkarneyn gibi tacidarlar toprak altında kefen yırttı. Ne var ki herkes kendi derecesine, mevkiine ve asaletine göre ölmek zorundadır."</p>

  <p class="normal1">"Keşke şu anda sen hükümdar olsaydın da ben kulun olarak bunları sana öğütleseydim" dedi ve ağlamaya başladı.</p>

  <p class="normal1">Sultan'a diller döktüm, şanlı ecdadının geçmişini, Fatih atasının Konstantiniyye'yi nasıl zapt ettiğini, imparatorluğun kaç krala boyun eğdirdiğini anlattım durdum, ama hepsi nafileydi. Ölümle burun buruna gelen genç adamı bunlar ilgilendirmiyordu bile.</p>

  <p class="normal1">O zaman tekrar İstanbul ahalisinden, onu ne kadar sevdiklerinden, tekrar tahta çıkarmak için harekete geçtiklerinden söz edip, "Kullarınız size sonuna kadar bağlı kalacaktır ve ileride büyük bir padişah olarak anılacaksınız Sultanım!" dedim.</p>

  <p class="normal1">"Şehit Padişah..." diyerek düzeltti.</p>

  <p class="normal1">Sonra halk arasında neler konuşulduğunu biraz daha anlatmamı buyurdu.</p>

  <p class="normal1">Ona hayal gücümün elverdiği her türlü yalanı söyleyerek, bütün evlerde onun için dua edildiğini, camilerde onun kurtuluşu için mevlitler okutulduğunu, halkın şimdiden onu bir ermiş padişah gibi gördüğünü anlatmaya koyuldum.</p>

  <p class="normal1">Dünyanın büyük kralları, düşmanları da olsa böyle bir padişaha karşı savaşmaktan şeref duyduklarını belirtiyorlardı.</p>

  <p class="normal1">Tarihe kahraman ve şefkatli bir Padişah olarak geçecekti.</p>

  <p class="normal1">Bunun üzerine o kemikli elin yine delikten dışarı uzandığını gördüm. Elimi tuttu, içeri doğru çekti ve ömrüm boyunca inanamayacağım bir şey yaparak benim yaşlı ve siyah elimi öptü Padişah.</p>

  <p class="normal1">Dondum kaldım.</p>

  <p class="normal1">"Sağ ol lala!" dedi.</p>

  <p class="normal1">"Allah sana metanet versin yavrum" dedim.</p>

  <p class="normal1">Elimi geri çektiğimde, gözyaşlarımdan sırılsıklam olduğunu gördüm.</p>

  <p class="normal1">Yüreğim parçalanarak oradan uzaklaşıp odama gittim, rahlenin karşısına çöküp, ömrüm boyunca hiç anlamadığım, ancak son demlerinde yüce ruhunu tanıma olanağı bulduğum bu ermiş Padişah için Kuran okumaya başladım.</p>

  <p class="normal1">&nbsp;</p>

  <p class="normal1">Derken mübarek şafak açıldı ve şehrin minarelerinden sabah ezanı okuyan müezzinlerin sesleri duyuldu.</p>

  <p class="normal1">Aptes alıp sabah namazımı kıldım. Secdeye baş koyarken bile aklım namazda değil, Padişah'ın hücresindeydi. Yüreğim pır pır ediyordu; kulağımı kabartmış, dışarıdan gelecek en ufak bir sesi dinliyordum.</p>

  <p class="normal1">Böylece bir saat daha bekledim ve hafif içim geçer gibi olduğu zaman taş duvarlara sürünen kumaşların ve hafif ayak seslerinin farkına vardım.</p>

  <p class="normal1">Demek ki vakit tamamdı.</p>

  <p class="normal1">Bir süre dışarı çıkmaya cesaret edemedim. Ne yapacağımı, nasıl davranacağımı bilemiyor, odanın içinde çırpınıp duruyordum.</p>

  <p class="normal1">Birden o sessizlikte küt! diye bir ses duyuldu. Padişah'ın kapatıldığı hücrenin kapısı baltalarla parçalanıyor olmalıydı.</p>

  <p class="normal1">Bu korkunç sesler saray duvarlarını zangır zangır titretirken, fırlayıp hücrenin önüne koştum.</p>

  <p class="normal1">Çinili odanın önüne toplanmış olanların benizleri sapsarıydı. Şeyhülislam ve vezirler, iki asesin baltalarla kapıyı yıkmasını izliyorlardı.</p>

  <p class="normal1">İçeriden hiçbir ses gelmediği dikkatimi çekti.</p>

  <p class="normal1">Çingene cellat, yamaklarıyla birlikte tir tir titriyor, elindeki ibrişim kordonu ne yapacağını bilemiyordu. Her an oradan kaçmak ister gibiydi.</p>

  <p class="normal1">Kapı devrildi ve içerinin kandil yanan loşluğunda bir an hiç kimse görünmedi. Vezirler kapıya doğru bir adım atıp, "Efendimiz!" diye fısıldadılar.</p>

  <p class="normal1">Eski Padişah'ın ömür boyu beklediği Azrail melek sonunda gelmişti işte ve bu korku yüzünden ya aklını tamamen kaçırmış ya da korkudan bayılmış olmalıydı.</p>

  <p class="normal1">İçeriden ses gelmemesinin başka bir anlamı olmaz diye düşünürken, yanıldığımı anladım.</p>

  <p class="normal1">Padişah kapıda göründü. Zayıflamış, avurdu avurduna geçmişti, ama dimdik duruyordu. Üzerindeki gülkurusu kaftanı düzeltmiş, sakallarını taramış ve başındaki ipek sarığı özenle sarmayı ihmal etmemişti.</p>

  <p class="normal1">Şimdi kapıda sanki idama hazırlanan değil de yabancı elçileri kabul eden bir padişah duruyordu.</p>

  <p class="normal1">İster istemez hepimiz, Padişah'ın ulu soyunu ve İsa Peygamber'in doğumundan bin üç yüz, Peygamberin hicretinden yedi yüz yıl sonra hanedanı kurmuş olan büyük dedesi Osman Bey'i düşündük.</p>

  <p class="normal1">Söğüt'te başlayan devlet kurma macerası, Konstantiniyye'nin alınışı ve imparatorluk ordularının dört kıtada at koşturmasıyla cihan egemenliğine dönüşmüştü, ama şimdi bu görkemli atalar, idam hücresinin önünde gururla bekleyen genç Padişah'ı kurtarmaya yetmiyordu.</p>

  <p class="normal1">Bu hali gören herkesin yüreğine bir korku düştü. Ama en çok cellat korkmuş olmalı ki birden kaçmaya başladı.</p>

  <p class="normal1">Asesler gidip celladı yakaladılar. Adamcağız, "Yapamam. Elimde değil, yapamam!" diye hıçkırarak ağlıyordu.</p>

  <p class="normal1">Padişah herkesin yüzüne tek tek baktı. Derine batmış ateşli gözleriyle hepimizi süzdü.</p>

  <p class="normal1">Gözleri benim üzerimde biraz daha fazla durdu sandım, ama emin olamadım. Gür ve kendinden emin bir sesle Allah'ın bir ve Muhammed'in onun elçisi olduğunu söyleyerek şahadet getirdi.</p>

  <p class="normal1">Ömür boyu korktuğu an geldiğinde bu kadar sakin ve onurlu davranacağını, kendisi dahil, hiç kimse tahmin edemezdi.</p>

  <p class="normal1">Yere diz çöktü. Başından sarığını kendi elleriyle çıkardı, yere koydu ve boynunu eğerek celladın kemendine doğru uzattı.</p>

  <p class="normal1">Cellat, elleri titreye titreye yaklaştı. Yamaklarıyla birlikte ibrişim kordonu Padişah'ın boynuna geçirdiğinde ben başımı çevirdim. Gözlerimden iki sıralı yaş dökülüyordu.</p>

  <p class="normal1">Hiçbir ses duyulmadı. Kimse kıpırdamadı, bir şey söylemedi, nefes bile almadı.</p>

  <p class="normal1">Padişah geceki davranışıyla beni yüreğimden vurmuştu. O, yanımda can verirken, bir daha hiçbir sultana bu kadar kalpten bağlanamayacağımı düşünüyor ve iki cihanda da benim tek padişahımın, son nefesini vermekte olan Efendim olacağına yeminler ediyordum.</p>

  <p class="normal1">Kölesinin elini öpecek kadar yüce gönüllü padişah, ancak bir ermiş olabilirdi.</p>

  <p class="normal1">&nbsp;</p>

  <p class="normal1">Neden sonra hücrenin kapısına doğru baktığımda, Padişah'ın zayıf, cansız bedeninin kapının önünde uzandığını gördüm ve yüzünde sonsuz bir huzur okudum.</p>

  <p class="normal1">Boynu mosmor kesilmiş, dili dışarı çıkmıştı, ama yine de yüzü huzurluydu. Annesi acaba bu ölümü seyretmiş miydi?</p>

  <p class="normal1">Bebekliğinde cellat kemendinden kurtardığı çocuğunun, kendi emriyle boğuluşunu izlemiş olabilir miydi?</p>

  <p class="normal1">Biraz sonra kendilerine gelen vezirler Fatiha okumaya başladılar ve aseslerle birlikte Padişah'ın ölü gövdesini saygıyla taşıyarak götürdüler.</p>

  <p class="normal1">Hücrenin kapısında yapayalnız kaldım. O anda aklıma Gülbeden geldi.</p>

  <p class="normal1">Ne göreceğimi bilemeden ve biraz da korkarak çinili odaya girdim. Hem kapıdan ışık sızıyor hem de bir kandil odanın köşelerini aydınlatıyordu, ama her yer bomboştu. Gusülhaneye girdim. Orayı da en ince köşesine kadar gözden geçirdim ve birden köşeye yaslanmış Gülbeden'i gördüm.</p>

  <p class="normal1">Beyaz bürümcüklerin içinde bir melek gibi gülümsüyordu. Onu hiç böyle mutlu görmemiş, yüzünü aydınlatan bu tatlı gülüşe hiç tanık olmamıştım.</p>

  <p class="normal1">Gelinlik bir kız gibi terütazeydi. Yüzü sanki içerden aydınlatılmış gibi kutsal bir pırıltıyla ışımıştı. Ondan yayılan akasya, tarçın, gül, süt bebeği karışımı kokunun daha da belirgin hale geldiğini ve neredeyse bütün saraya yetecek kadar arttığını fark ettim. Çevresinde küçük beyaz fareler oynaşıyor, eteklerinin altına girip çıkıyor, önüne kavuşturduğu ellerinin üstünde geziniyor, cik cik sesleriyle ona bir şeyler anlatmaya çalışıyorlardı.</p>

  <p class="normal1">Ne var ki Gülbeden ne onları duyuyordu, ne de kendisine, "Gülbeden, gelinim!" diye seslenen beni.</p>

  <p class="normal1">Yüzündeki mutlu gülümseme onu bu dünyadan çok uzaklara, ait olduğu gerçek melekler diyarına götürmüştü.</p>

  <p class="normal1">&nbsp;</p>

  <p class="normal1">Bahçeye çıktım. Sarayburnu'na bakan taşlardan birinin üzerine oturdum. "Gülbeden!" diye inledim ve gözlerimi kapatıp onu tekrar görmeye çalıştım.</p>

  <p class="normal1">Münadiler, şehit Sultanımızın ölümünü duyurmak üzere İstanbul sokaklarına dağılmışlardı.</p>

  <p class="normal1">Şimdi, dirisinden esirgenen saygı ölüsüne gösterilecek ve Padişah büyük bir törenle atalarından birinin türbesine defnedilecekti. Ne var ki suçlarını örtmek için, bu büyük Padişah'ın deli olduğu söylentisini yayıyorlardı. Saray bahçesinde artan mırıltılar, onun delirdiğini, bu yüzden tahttan indirildiğini, türlü acayiplikler yaptığını anlatmaya başlamıştı.</p>

  <p class="normal1">İçimden isyan yükseliyordu ve cellat taşının üstüne çıkıp, "O deli değildi!" diye bağırmak istiyordum. "O deli değildi, büyük bir padişahtı, büyük bir insandı. Dünya yüzüne böyle şefkatli bir baba gelmemiştir. Oğullarına zarar gelmemesi için kendi boynuna ilmek atılmasını kabul eden ve koca imparatorluğu elinin tersiyle itip evlat sevgisine değişmeyen bir ermiştir o! Evladını korumak için canını veren bir büyük padişahtır benim yüce efendim!"</p>

  <p class="normal1">Ne var ki tahmin edebileceğiniz gibi bu sözlerin hiçbirini söyleyemedim, acımı içime akıttım ve halifenin mekânının cennet olması için dua etmeye başladım. Orada epey kalmışım.</p>

  <p class="normal1">&nbsp;</p>

  <p class="normal1">Derken akşama doğru davullar vurdu, borular öttü ve yedi yaşındaki yeni Padişahımız kır atının üzerinde güneş gibi parlayarak meydana çıktı. Vezirleri, beyleri, gümüş eyerli, kırmızı örtülü ve sorguçlu atlarının üstünde, Efendimizin arkasından gidiyorlardı.</p>

  <p class="normal1">Altı tuğu gökyüzüne ışıltılar saçarak ilerliyordu.</p>

  <p class="normal1">Ne yapacağımı şaşırdım. O görkem, o azamet karşısında gözlerim doldu ve yüreğimden sökülüp gelen bir çığlıkla, "Padişahım çok yaşa!" diye haykırmaya başladım.</p>

  <p class="normal1">Sonra Padişahımız ve yanındakiler bir yıldız kümesi gibi geçip gittiler.</p>

  <p class="normal1">Orada tek başıma kalakaldım; yere eğilerek, ömrümü yoluna feda edeceğim Efendimin atının izlerine yüz sürdüm.</p>

  <p class="normal1">Yeni halifemizi koruması için Yüce Allah'a dua etmeye koyuldum.</p>

  <p class="normal1">İnşallah yeni padişahımız da merhum babası gibi, bu âciz köleden şefaatini esirgemeyecekti.</p>

  <p class="normal1">Çünkü benim yedi yaşındaki Efendimin iktidarı ve yüreklere korku düşüren saltanat alayı, sadece fani bir kulun değil, bakışlarıyla cümle mahlukatı felcedip lal ü ebkem bırakan bir engereğin bile gözünü kamaştıracak kadar muhteşemdi.</p>
</body>
</html>
