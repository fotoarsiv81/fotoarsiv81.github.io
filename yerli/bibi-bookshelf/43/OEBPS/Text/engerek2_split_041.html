<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>engerek2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="kitapickapak2" id="calibre_toc_15"><br class="calibre4" />
  Venedikli Büyük Valide<br class="calibre4" />
  <br class="calibre4" />
  <br class="calibre4" />
  <br class="calibre4" /></h1>

  <p class="normal1">Artık sarayda, sadık bendesi, bağlılık yemini etmiş ve ömrünü uğruna feda etmeye hazır kölesi olarak görüldüğüm Büyük Valide'nin çocukluğu sular ve saraylar şehri Venedik'te geçmişti.</p>

  <p class="normal1">İğne oyalarının, envai çeşit camların, bibloların, kristallerin, dantel örtülerin, oylum oylum işlenmiş yüksek kuleli kiliselerin, altın yaldızların ve gökyüzünün tekmil yıldızını yeryüzüne indiren süslü resimlerin harman olduğu Venedik'te.</p>

  <p class="normal1">İstanbul'un saz âlemlerinde çalınan tamburalara takılan tellerin bile Venedik'ten geldiği günlerin birinde, kanallardan fırlayıp çıkmış bu kız da padişah sarayının karanlık kafes arkasını boylamıştı.</p>

  <p class="normal1">Küçük yaşta İstanbul'a getirilen ve hareme hediye edilen ufak tefek kızın, günün birinde sultana çocuklar vererek başhaseki olacağını ve sonra oğullarının tahta oturmasıyla da valide sultanlığa yükseleceğini kimse tahmin edememişti.</p>

  <p class="normal1">İnce bedeni, alev alev yanan gözleri ve nereden kaynaklandığı anlaşılmayan gizli cazibesiyle kimsenin kayıtsız kalamayacağı bir küçük kadındı o.</p>

  <p class="normal1">Bir kez tattıktan sonra iktidardan ayrılmak istememiş ve Venedikli eski akrabalarıyla kurduğu ticari ilişkilerden elde ettiği muazzam serveti ve siyasi gücü elinden kaçırmamak için, ölümü göze alacak kadar hırslanmıştı.</p>

  <p class="normal1">Kocası ölüp de büyük oğlu padişah olduğu zaman, küçük oğullarının idam edilmelerini önlemeye çalışmış, bunda bir dereceye kadar başarılı olmuş, bazı oğullarını canavarın pençesinden kurtarabilmişti.</p>

  <p class="normal1">En çok korktuğu şey, bir başka kadının, dört kıtaya yayılan iktidarına ortak olmasıydı. Bu ortak, ancak oğlunun gönlünü kaptıracağı bir hanım sultan olabilirdi.</p>

  <p class="normal1">Bu büyük tehlikeyi önlemek için küçük yaştan beri oğlunu kadınlardan uzak tutmuş, imparatorluğun en işvebaz oğlanlarını onun koynuna sokarak, kadınlardan nefret eden, sadece erkeklerle düşüp kalkan bir mizaca sahip olmasını sağlamıştı.</p>

  <p class="normal1">Padişahlık makamına oturan güçlü kuvvetli Şehzade'nin kadınlarla hiçbir işi kalmamış ve hareme bir kez olsun uğramamıştı.</p>

  <p class="normal1">Çıktığı bütün seferlerden erkek sevgililerle dönüyor ve onlarla birlikte sarayına kapanarak, İstanbul hamamlarında anlatılan birçok garip öyküye kaynaklık ediyordu.</p>

  <p class="normal1">Bu yüzden, bir gün ölüp gittiğinde geride çocuk bırakmamıştı.</p>

  <p class="normal1">Onun yerine tahta çıkan ikinci oğlu da kadınlarla işi gücü olmayan, kendi halinde bir hasta iken, bir gece içinde azgın boğaya dönüp kadından başka şey görmez hale gelince Valide Sultan için karanlık günler başlamış, ne yapıp edip kadın düşkünü oğlundan kurtularak, küçük yaştaki torununu tahta geçirmenin yollarını arar olmuştu.</p>

  <p class="normal1">Çünkü sevgililerinin etkisinde kalan Padişah, anasına<br class="chapter" />
  tavır alıyor, onun sözünü dinlemiyor, hatta onu sürgün ederek saraydan uzaklaştırma heveslerine kapılıyordu.</p>

  <p class="normal1">Dünya hükümdarı oğlunu çinili odaya kapattırmayı başaran Büyük Valide, bütün bu kadınların içinde biriktirdiği intikam acısını, şişman sevgiliden çıkarmakta gecikmedi.</p>

  <p class="normal1">Padişah'ın hapsedildiği günün gecesi, şişman gözdenin odasına gitti ve orada atlas yorganlar üzerine yayılmış yatan muhteşem kadına iki seçenek sundu:</p>

  <p class="normal1">"Saltanat günleri bitti artık" dedi. "Ya bir çuval içinde Sarayburnu akıntılarını boylarsın ya da burada gece gündüz, durup dinlenmeden yemek yersin."</p>

  <p class="normal1">Daha gözdenin cevabını beklemeden, "Bunu içine koyacak çuvalı da nereden bulacağız bilmem ya!" diye mırıldandı.</p>

  <p class="normal1">Ne var ki ölüm korkusundan nefes darlığına uğramış olan gözde, yemekle ölmek arasında beklenen tercihini yaptı ve ne getirirlerse yiyeceğine söz verdi.</p>

  <p class="normal1">Büyük Valide, "Ama" dedi, "sana getirilen her şeyi yiyecek ve bir saniye bile ara vermeyeceksin!"</p>

  <p class="normal1">Ecelin habercisi olan incecik, sinirli beden odadan çıktıktan sonra, dışarıda bekleyen hizmetçiler gözdenin odasına en nadide yiyecekleri taşımaya koyuldular.</p>

  <p class="normal1">Koyun butları, zerde pilavlar, İran çilavları, börekler, piruhiler, içine erik doldurularak bütün olarak pişirilmiş hindiler, güllaçlar, baklavalar, muhallebiler atlas yorganın üzerine sıralanmaya başladı.</p>

  <p class="normal1">Zavallı gözde, gelenleri büyük bir iştahla yiyor ve nasıl olsa gece uykuda her şeyi öğüterek tekrar acıkacağını düşünüyordu ama Büyük Valide'nin fenni her şeyi düzenlemiş ve onun uyumasına imkân vermeyecek her türlü önlemi almıştı.</p>

  <p class="normal1">Hizmetçiler vardiyayla çalışıyor ve uykusu gelenin yerini yenisi alarak gözdenin yemesine içmesine nezaret ediyorlardı.</p>

  <p class="normal1">Kadıncağız yemek yerken kendinden geçip de biraz başı önüne düştü mü hemen uyandırılıyor ve ağzına kaşıkla büryan etli pilavlar sokuşturuluyordu. Bu iş üç gün üç gece böylece devam etti.</p>

  <p class="normal1">Gözdenin altına sürgü sürülerek her türlü ihtiyacı giderildi, ama bu sırada bile yemeği kesmesine izin verilmedi.</p>

  <p class="normal1">Üç gün sonra atlas yorgan üzerindeki gövde, bir insan şeklinden çıkmış, kıpkırmızı, soluyan, canlı bir tepeye dönüşmüştü.</p>

  <p class="normal1">Son saatlerinde bilincini yitirmiş olan kadın, ağzına sokulanları yemeye devam etti ve çatlayıp ölmeden üç saniye önce ayılarak, "Bir parça su!" diyebildi.</p>

  <p class="normal1">Bu dünyadaki son arzusu da bu oldu.</p>

  <p class="normal1">&nbsp;</p>

  <p class="normal1">Biz bütün bunları, aylar sonra, Büyük Valide'nin feci bir şekilde öldürülüşünü izleyen günlerde öğrenecektik.</p>

  <p class="normal1">Oğlunun yerine tahta geçirdiği küçük torununun da annesinin etkisinde kalması üzerine yeni bir kadın rekabetiyle karşılaşan Büyük Valide, padişah torununu kan kaybından öldürmeyi başaramayınca, helvacıbaşıya iki kavanoz zehir vermiş ve bu iş bir cariyenin ihbarıyla ortaya çıktıktan sonra, gece vakti açık bırakılan kapıdan içeri sızan yeniçeriler Valide'yi odasında kıstırıp gizli geçitten kaçmasına izin vermeden yere yıkmışlar ve ellerine geçen perde kordonuyla oracıkta boğmuşlardı.</p>

  <p class="normal1">Anlatıldığına göre Valide Sultan çok zor can vermiş ve boğma işlemi sırasında ağzından burnundan kan fışkırarak, göğsünün üzerine çökmüş bulunan yeniçerinin esvaplarını kızıla boyamıştı.</p>

  <p class="normal1">Daha sonra dillere destan olan servetinin padişah hazinesine yazılması için sayım işlemleri başlayacak ve yüzlerce muhasebeci bu serveti yazıya dökmekten âciz kalacaklardı.</p>

  <p class="normal1">Sadece kendi yaptırdığı Valide Han'ın odalarında yirmi sandık flori bulunacak; hesaba gelmez mücevherler, kumaşlar, şallar, ipekliler, samurlarla birlikte devlet hazinesine devredilecekti.</p>

  <p class="normal1">İktidar uğruna öz oğlunu sapık yapan, öteki oğlunu tahttan indirip hapse attırarak feci sonunu hazırlayan, torununu öldürmek üzere tuzaklar kuran Venediklinin, yeniçeriler elinde çırpına çırpma can verişi İstanbul halkında kuşaktan kuşağa, bir ibret öyküsü olarak anlatılacak ve delik deşik tahta evlerde oturan yoksulların her zaman söylediği, "Kefenin cebi yok. Öteki dünyaya hiçbir şey götüremezsin" yorumlarının tekrarlanmasına yol açacaktı.</p>
</body>
</html>
