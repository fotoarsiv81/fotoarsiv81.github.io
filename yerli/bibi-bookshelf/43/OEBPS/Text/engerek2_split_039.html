<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>engerek2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal1">Cevap yoktu.</p>

    <p class="normal1">"Orada olduğunuzu biliyorum" dedim. "Söyleyin bana, Gülbeden hayatta mı?"</p>

    <p class="normal1">Der demez de pişman oldum. Çünkü böyle bir soru Gülbeden'in yaşamı ve ölümü gibi önemli bir konuyu aklına getirebilir, şimdiye kadar bir zararı dokunmadıysa bile onu çılgınca davranışlara sürükleyebilirdi, içimden kendime lanet ettim, "Dilin kopsun noksan ihtiyar!" diye inledim.</p>

    <p class="normal1">O gece ne kadar uğraştıysam da Hükümdar'ın ağzından bir söz almayı başaramadım. Bana hiçbir söz söylemeden deliğin ötesinde öylece duruyordu.</p>

    <p class="normal1">Birden aklıma onu konuşturmak için bir çare geldi:</p>

    <p class="normal1">"Efendimiz" dedim. "Mübarek anneniz sizin kurtulmanız için gizliden gizliye büyük gayret gösteriyor."</p>

    <p class="normal1">Bunun üzerine delikten beyaz ve kemikli elin uzandığını gördüm. Bir an sonra elimi ilk seferki gibi sıkı sıkı tutuyordu.</p>

    <p class="normal1">"Siz bu dünyanın ve öteki dünyanın direği olan Padişah ve halifemizsiniz. Askerimiz hâlâ sizin adınızla gülbank okur, nevbet vurur. Sadık kullarınız sizi unutmadı" dedim.</p>

    <p class="normal1">Cümleler ilerledikçe eli cendere gibi sıkıyor ve parmaklarıma kan oturtacak kadar bastırıyordu. Hızlı hızlı nefes alıp vermeye başlamıştı.</p>

    <p class="normal1">"Anne hiç yavrusundan vazgeçer mi? Şefkatli Valide Sultan Hazretleri de arslanının, cihan hükümdarının tekrar tahtına dönmesi için her şeyi hazırlıyor! Sakın merak buyurup kendinize bir zarar vermeyin. Yüreğiniz ferah olsun Padişahım" dedim. "Ben sizinle haberleşmeye memur kılındım. Sık sık ziyaretinize gelir, size hayırlı haberleri aktarırım."</p>

    <p class="normal1">Bu sözlerim üzerine içeriden sesler duyuldu ve ben hükümdarın ağladığını anladım. Minnet ve sevinç gözyaşları dökerken, yüreği yumuşamıştır diye Gülbeden'i bir kez daha sordum.</p>

    <p class="normal1">Padişah hıçkırıklar arasında, "İyi galiba!" diye mırıldandı. "Ne yiyor ne içiyor."</p>

    <p class="normal1">Şaşkınlık içinde zülüflü baltacılar koğuşundan geçip kendi daireme çekildim; orada biraz Kuran-ı Kerim okuyarak sükûnete kavuşmak istediysem de gözümden aşağı yuvarlanan yaşlara engel olamadan, Gülbeden'i ve onun artık neredeyse emin olduğum acı kaderini düşünerek inledim durdum. Bunca gündür hiç sesinin soluğunun çıkmaması hayra alamet değildi. Konduramıyordum ama insanlar içine karışmış bir melek olan sevgili küçüğümün, zalim kaçığın pençeleri arasında boynu sıkılarak bir köşeye atılmış olması ihtimali hiç aklımdan çıkmıyordu.</p>

    <p class="normal1">İçerideki kıllı canavardan nefret ediyordum: Öylesine koyu ve derin bir nefretti ki bu, her yanımı kaplıyordu ve ben aklımı ne okuduğum Kuran-ı Kerim'e ne sarayın günlük işlerine ne de olan bitene verebiliyordum.</p>

    <p class="normal1">Bir zamanlar nasıl olup da böyle bir zalimi, bu kadar değersiz bir insan müsveddesini efendim olarak kabul edebildiğime, yüreğimin hayranlık duygularıyla dolabildiğine şaşıp şaşıp kalıyordum. Çünkü masum insanları öldürmekten zevk alan, kendi başı derde düşünce çocuklar gibi hüngür hüngür ağlayan, gâvur parasıyla metelik etmez bir zavallıydı bu.</p>

    <p class="normal1">Gülbeden gibi bir cennet gülünü solduracak kadar da insafsız ve zalimdi. Düşündükçe öfkem kabarıyor, hücredeki adi mahkûmu öldürecek gibi oluyordum.</p>

    <p class="normal1">Benim bütün felaketlerim de onunla başlamamış mıydı zaten? Afrika'dan kaçırılıp getirilmem ve yolda onca acı veren işlemlerle, bacaklarımın arası biberli sularla yıkanarak, Allah'ın bana bahşettiği organlarımın bıçakla kesilerek alınması reva mıydı?</p>

    <p class="normal1">Hem de bütün bunlar, hücredeki o meczubun kadınlarına göz dikmememiz için yapılıyordu, ama ne yaparlarsa yapsınlar benim nazlı sevgilim Gülbeden'e duyduğum erkekçe aşkın önüne geçememişler, onun tomurcuk göğüslerinin, tarçın, akasya, süt bebeği karışımı delirtici kokusunun, tüller arkasında gölgelenen diri kalçalarının kanımı tutuşturmasını engelleyememişlerdi.</p>

    <p class="normal1">Sarayın loş ve nemli boşluğunda geçen hayatıma, zülüflü baltacıların koğuşuyla, mutfak ve harem arasına sıkışmış günlerime, dağlıç koyunu, pilav, zerde uğruna katlanılan el etek öpmelere; kısacası bu noksan, eksik, yarım, âciz ihtiyarın katlandığı zillete öylesine acıyor ve yanıyordum ki, içimden kendi kaderime ağlamak geliyor ve artık çok uzaklarda kalmış, hayal bile edemediğim ailemden, köyümden koparılıp alınmamdaki haksızlığa lanet okuyordum.</p>

    <p class="normal1">Kendi kendime acımak, içime zehir akıtmaktan farksızdı. Yüreğim eziliyordu ve ben, bu kendine acıma duygusundan ancak büyük ve yakıcı bir öfkeyle kurtulabileceğimi seziyordum. Beni ancak kankızıl, yalınkılıç bir intikam koruyabilirdi ve ben bu intikamı nasıl alacağımı biliyordum.</p>
  </div>
</body>
</html>
