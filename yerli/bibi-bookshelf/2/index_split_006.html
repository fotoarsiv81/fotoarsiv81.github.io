<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Orhan Pamuk: Babam�n bavulu</title>
    <meta name="generator" content="pdftohtml 0.36"/>
    <meta name="author" content="� THE NOBEL FOUNDATION 2006"/>
    <meta name="date" content="2007-10-01T20:31:39+00:00"/>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet1.css" type="text/css" rel="stylesheet"/><style type="text/css">
		@page { margin-bottom: 5.000000pt; margin-top: 5.000000pt; }</style></head>
  <body class="calibre">
<h2 class="calibre6" id="calibre_pb_5"><b class="calibre7">6 </b></h2>
<p class="calibre2"><b class="calibre4">6. B e n ,   O r h a n  </b></p>
<p class="calibre2"/>
<p class="calibre2"/>
<p class="calibre2"/>
<p class="calibre2">"Öldürmüşler midir?" dedi Kara. </p>
<p class="calibre2">Uzun boylu, ince ve biraz da korkutucuydu bu Kara. Onlara doğru gidiyordum ki, "Öldürmüşlerdir," dedi dedem ve beni gördü. "Ne yapıyorsun sen burada?" </p>
<p class="calibre2">Ama öyle bir bakıyordu ki bana, hiç çekinmeden gidip kucağına çıkıp oturdum, ama hemen beni indirdi. </p>
<p class="calibre2">"Kara'nın elini öp," dedi. </p>
<p class="calibre2">Elini öptüm. Kokusuzdu. </p>
<p class="calibre2">"Çok sevimli," dedi Kara beni yanağımdan öptü. "İleride aslan gibi olacak." </p>
<p class="calibre2">"Bu Orhan, altı yaşında. Bir de büyüğü var, Şevket, yedi yaşında. İnatçıdır o çok." </p>
<p class="calibre2">"Aksaray'daki sokağa gittim," dedi Kara. "Soğuktu, her yer kar ve buz içindeydi, ama sanki hiçbir şey değişmemişti." </p>
<p class="calibre2">"Her şey değişti, bozuldu her şey," dedi dedem. "Hem de çok." Bana döndü. "Ağabeyin nerede?" </p>
<p class="calibre2">"Ustanın yanında." </p>
<p class="calibre2">"Sen niye buradasın?" </p>
<p class="calibre2">"Ustam bana, aferin, sen artık git." dedi. </p>
<p class="calibre2">"Yolu tek başına mı geldin?" dedi dedem. "Seni ağabeyin getirmeli." Sonra Kara'ya dedi ki: "Haftada iki kere Kuran mektebinden sonra gittikleri bir ciltçi dostum var, çıraklık ediyor, ciltçilik öğreniyorlar." </p>
<p class="calibre2">"Deden gibi nakış yapmayı da seviyor musun?" dedi Kara. </p>
<p class="calibre2">Sustum. </p>
<p class="calibre2">"Peki," dedi dedem. "Hadi bakalım sen şimdi." </p>
<p class="calibre2">Mangaldan yayılan sıcaklık o kadar tatlıydı ki yanlarından hiç ayrılmak istemedim. Boya ve zamk kokusunu koklayarak bir an durdum. Kahve de kokuyordu. </p>
<p class="calibre2">"Başka türlü nakşetmek, başka türlü görmek midir?" dedi dedem. "Zavallı müzehhibi bu yüzden öldürdüler. </p>
<p class="calibre2">Üstelik o eski usul tezhip yapardı. Öldürüldüğünü bile bilmiyorum, yalnıza kayıp. Padişahımız için Üstat Başnakkaş Osman'ın emrinde bunlar bir surname resimliyorlar. Hepsi evlerinde çalışır. Üstat Osman nakkaşhanededir. Önce oraya gitmeni ve her şeyi kendi gözünle görmeni istiyorum. Ötekiler, aralarında tartışıp birbirlerini öldürmüşlerdir diye de korkuyorum. Yıllar önce ustaları Başnakkaş Osman'ın verdiği takma adlarla: Kelebek, Zeytin, Leylek.. Onları gider evlerinde görürsün..." </p>
<p class="calibre2">Merdivenlerden ineceğime gerisin geri döndüm. Hayriye'nin geceleri uyuduğu gömme dolaplı odadan bir tıkırtı geliyordu, oraya girdim. İçeride Hayriye değil, annem vardı. Beni görünce utandı. Gövdesinin yarısı dolabın içindeydi. </p>
<p class="calibre2">"Neredeydin sen?" dedi. </p>
<p class="calibre2">Ama biliyordu nerede olduğumu. Dolabın içinde bir delik vardır, oradan dedemin nakış odası, onun kapısı açıksa sofa, sonra sofanın öbür tarafında dedemin yattığı odanın içi gözükür, tabi onun da kapısı açıksa. </p>
<p class="calibre2">"Dedemin yanındaydım," dedim. "Anne sen ne yapıyorsun burada?" </p>
<p class="calibre2"/>
<p class="calibre2">"Sana misafir var, yanına girilmeyecek, demedim mi?" Bağırıyordu, ama çok yüksek sesle değil, çünkü misafir duymasın istiyordu. "Ne yapıyorlardı?" diye sordu sonra, tatlı sesiyle. </p>
<p class="calibre2">"Oturmuşlardı. Boyalarla değil ama. Dedem anlatıyordu, öbürü dinliyordu." </p>
<p class="calibre2">"Nasıl oturmuştu?" </p>
<p class="calibre2">Birden hop yere oturdum, misafiri taklit ettim: Ben şimdi çok ciddi bir adamım bak anne; ben şimdi kaşlarımı çatmış dedemi dinliyorum, ve mevlit dinler gibi kafamı makamla ciddi ciddi misafir gibi sallıyorum. </p>
<p class="calibre2">"Git aşağı," dedi annem. "Hayriye'yi çağır bana. Hemen." </p>
<p class="calibre2">Oturdu, kucağına aldığı yazı tahtasının üzerindeki bir küçük kâğıda yazmaya başladı. </p>
<p class="calibre2">"Anne ne yazıyorsun sen?" </p>
<p class="calibre2">"Çabuk aşağı git Hayriye'yi çağır demedim mi sana." </p>
<p class="calibre2">Mutfağa gittim. Ağabeyim gelmiş. Hayriye, önüne misafirin pilavından bir sahan koymuş. </p>
<p class="calibre2">"Kalleş," dedi ağabeyim. "Bırakıp beni ustayla, gittin. Bütün kıvırmayı ben yaptım. Parmaklarım mosmor oldu." </p>
<p class="calibre2">"Hayriye, annem çağırıyor." </p>
<p class="calibre2">"Yemeğim bitince seni dövücem," dedi ağabeyim. "Tembelliğinin, kalleşliğinin cezasını çekeceksin." </p>
<p class="calibre2">Hayriye çıkınca ağabeyim pilavını bile bitirmeden kalkıp üzerime geldi. Kaçamadım. Kolumu yakaladı bileğimden, bükmeye başladı. </p>
<p class="calibre2">"Yapma Şevket yapma, canım çok acıyor." </p>
<p class="calibre2">"Bir daha işi yıkıp kaçacak mısın?" </p>
<p class="calibre2">"Kaçmayacağım." </p>
<p class="calibre2">"Yemin et." </p>
<p class="calibre2">"Yemin ederim." </p>
<p class="calibre2">"Kuran üzerine et." </p>
<p class="calibre2">"Kuran üzerine ederim." </p>
<p class="calibre2">Ama bırakmadı. Beni sininin yanına çekti, çökertti. Bir yandan pilavını kaşıklıyor, bir yandan, benden o kadar kuvvetli ki, kolumu daha da büküyor. </p>
<p class="calibre2">"Yine kardeşine işkence etme zalim," dedi Hayriye. Örtünmüş sokağa çıkıyordu. "Bırak onu." </p>
<p class="calibre2">"Sen karışma esir kızı," dedi ağabeyim. Kolumu hâlâ büküyordu. "Nereye gidiyorsun sen?" </p>
<p class="calibre2">"Limon alacağım," dedi Hayriye. </p>
<p class="calibre2">"Yalancı," dedi ağabeyim, "dolap limon dolu." </p>
<p class="calibre2">Kolumu gevşettiği için birden kendimi kurtardım, tekme attım, Şamdanı sapından tuttum, ama üzerime atılıp beni altına aldı. Şamdana vurdu, sini devrildi. </p>
<p class="calibre2">"Allahın belaları!" dedi annem. Misafir duymasın diye bağırmıyordu. Kara'ya gözükmeden sofayı geçip merdivenden aşağı nasıl inmişti? Bizi ayırdı. "Siz insanı rezil edersiniz, piç kuruları." </p>
<p class="calibre2">"Orhan yalan söyledi bugün," dedi Şevket. "Beni ustamın yanında bütün işle bırakıp kaçtı." </p>
<p class="calibre2">"Sus," dedi annem, ona bir tokat attı. </p>
<p class="calibre2">Hafifçe vurmuştu, ağabeyim de ağlamadı. "Ben babamı istiyorum," dedi. "Babam dönünce Hasan Amca'nın kırmızı kılıcını çekecek ve biz bu evden Hasan Amca'nın yanına döneceğiz." </p>
<p class="calibre2">"Sus," dedi annem. Birden öyle öfkelendi ki Şevket'i kolundan tuttuğu gibi çekti sürükleyerek, taşlığın ucundaki karanlığa götürdü. Ben de peşlerinden gitmiştim. Annem kapıyı açtı, beni de görünce: </p>
<p class="calibre2">"Girin ikiniz de içeri," dedi. </p>
<p class="calibre2">"Ama anne ben bir şey yapmadım," dedim, ama girdim içeri Annem kapıyı üzerimize kapadı, içerisi kör karanlık değildi, nar ağacına bakan kepenklerin aralığından içeriye hafif bir ışık vuruyordu, ama korktum. </p>
<p class="calibre2"/>
<p class="calibre2">"Anne kapıyı aç," dedim. "Üşüyorum." </p>
<p class="calibre2">"Ağlama korkak," dedi Şevket, "Açar şimdi." </p>
<p class="calibre2">Annem kapıyı açtı. "Misafir gidene kadar uslu duracak mısınız?" dedi. "Peki o zaman, Kara gidene kadar mutfakta ocağın başında oturursunuz, yukarı çıkmayacaksınız." </p>
<p class="calibre2">"Orada sıkılırız," dedi Şevket. "Hayriye nereye gitti?" </p>
<p class="calibre2">"Her şeye karışıyorsun, çok oluyorsun sen," dedi annem. </p>
<p class="calibre2">Ahırda bir atın hafifçe kişnediğini duyduk. Sonra bir daha duyduk. Dedenin atı değil, Kara'nın atıydı bu. Bir panayır günü ya dîni bir bayram sabahı başlıyormuş gibi bir neşe geçti aramızdan. Annem gülümsedi, sanki bizim de gülümsememizi isteyerek. İki adım atıp ahırın bu yana bakan kapısını açtı. </p>
<p class="calibre2">"Drrsss," diye seslendi içeri doğru. </p>
<p class="calibre2">Döndü, bizi Hayriye'nin yağ kokan fareli mutfağına sokup oturttu. "Sakın misafir gidene kadar buradan çıkayım demeyin Kavga da etmeyin aranızda ki kimse sizin şımarık, huysuz çocuklar olduğunuzu düşünmesin." </p>
<p class="calibre2">"Anne," dedim kapıyı kapamadan önce. "Anne, bir şey söyleyeceğim. Dedemin zavallı müzehhibini öldürmüşler." </p>
<p class="calibre2"/>
<p class="calibre2"/>
<p class="calibre2"/>
</body>
</html>
