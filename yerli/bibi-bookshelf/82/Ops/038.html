<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>SİYAH ÖRTÜ TÜLÜNÜN KALKMASI</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a28" class="calibre1"></a>SİYAH ÖRTÜ TÜLÜNÜN KALKMASI</h1>
<p class="calibre3">Yasak ağaç teraslar üzerinde iç içe açılarak yükselen üç defne bahçesinin tam ortasındaydı. Bu haliyle hem uzaktı hem yakındı. Yani bir yandan korunmalı saklanmalı, öbür yandan çağırmalı kışkırtmalıydı. Fark ediş, gelip de kalbinin ucuna konunca Âdem duyduğu merakla ilk bahçeye adımını attı. Bir kez yanına gitmekten, yakından görmekten ne çıkardı?</p>
<p class="calibre3">Üstelik yalnız değildi. İkinci bahçenin yollarından geçerken bir baktı ki Havva da oradaydı. İlk kez birbirilerinden ayrı adım atmışlardı.</p>
<p class="calibre3">Üçüncü bahçeyi geçip yasak ağaca gidecekti ki Âdem, büyük bir defne ağacının altında durdu, dinlendi. Böyle bir yol cennette bile dinlenmeden yürünemezdi. Saçları dağılmıştı. Defne kokusunu içine çekti. Onu böyle görünce defnelerin sırtından bir ürpertidir geçti. Merak bir kez başlarsa, siyah örtü tülü bir açılırsa, artık önü kesilemezdi. Arkasından, ne gelecekse gelirdi. Öyleyse Âdem’i uyarmak gerekti:</p>
<p class="calibre3">Sakın, dediler, Âdem’e, sakın merak etme. Kaç bu bahçeden, bir daha da geri gelme.</p>
<p class="p8">Defne ağaçlarından biri söyledi diğerleri ses verdi. Dillerinde aynı cümle, birinin sesi zayıflasa diğerlerininki güçlendi.</p>
<p class="p8">Ama kolay değildi. Git, dendikçe Âdem gelmek istedi. Merak etme, dendikçe merakı ziyadeleşti. Bir ân için bastırsa merakını, o daha güçlü geri geldi. Bilmeye dair merakını öldürse Âdem, bu kez bilmediğinin ne olduğunu bilmek istedi. Sonu yoktu. Merak, kalbini deldi geçti Âdem’in tenini bile istilâ etti. Merak doğurdu merakı. Ter olsaydı cennette, Âdem kan ter içinde kalacaktı.</p>
<p class="p8">Böyle zorlanınca, etrafına çevirdi gözlerini, merakla bakındı cennetin sakinlerine, onlardan medet umdu. Bir cennetli elinden tutsundu. Yüreğinden bu burguyu çekip çıkarsındı. Merakın varlığını bile hatırlamasındı.</p>
<p class="p8">Cennetin kuşlarına baktı, merakı geri geldi.</p>
<p class="p8">Güzel gölgeli, zümrüt meyveli ağaçlara verdi sırtını. Bir şey fark etmedi.</p>
<p class="p8">Çevirdi başını. Yumdu gözlerini, gözlerinin önünde merak duruyordu.</p>
<p class="p8">Unutmaya çalıştı Âdem, olmuyordu.</p>
<p class="p8">Sel gibiydi merak. Önünden nasıl kurtulacaktı? Hiç yokmuş gibi yapabilse, başaracaktı.</p>
<p class="p8">Ama o ağaç, orada, cennetin ortasında vardı. Israrla vardı, inatla vardı.</p>
<p class="p8">Kimse yemeyecekse meyvesinden, o ağaç niye vardı?</p>
<p class="p8">Dalları yaprakları yüksekteyken meyveleri neden el hizasın</p>
<p class="p17">daydı?</p>
<p class="p8">Ve neye yarardı bu güzellik? Muhatapsızsa neden yaratılmıştı?</p>
<p class="p8">Öyle varken, Âdem onu nasıl yok saysındı?</p>
<p class="p12">Fazla söze ne hacet! Bir tarafta yasak ağaç. Arada defne ağaçlarının gövdesi. Diğer tarafta, aralarındaki o sonsuz bağla, “ile” edatıyla, Âdem ile Havva. O ikisi.</p>
<p class="p8">Yani:</p>
<p class="p12">Merak ikisinin kalbini aynı ânda buldu. Önüne düşen her şeyi sürükleyen bir rüzgâr gibi ikisinin de yelkenini doldurdu. Birbirlerinden mecal almak, derman vermek istediler ama sel ikisinin de içini ayrı ayrı oydu. Zayıf kaldı dalları yaprakları. Kökleri gövdeleri neredeyse hiç yoktu.</p>
<p class="p12">Sonunda merakın hacmi, ağırlığı, baskısı Âdem’le Havva’nın toplamını aştı. Sabrın seli taştı. Ölçüsünün ötesine aktı. Onlar kendilerini dizginsiz ve iştahlı meraka bıraktıkları ânda ağacın da siyah örtü tülü kalktı. Sanki bütün cennet gölgede kalmış da bir tek o ağaç, üzerine düşen bir ışık salkımıyla ışıklanmıştı.</p>
<p class="p12">Önce Âdem’in başı döndü, Havva’ya yaslandı. Havva, tutunacak yer aradı, sendeledi, sırtını Âdem’e verdi. Çakılıp kaldılar oldukları yere. Adım atmaları mümkün değildi. Birlikte seyrettiler olup biteni.</p>
<p class="p8">Ağaç!</p>
<p class="p8">Ağaç, az gelirdi onu tanımlamaya.</p>
<p class="p8">Bütün bir bahçeydi. Baştan başa meşcerdi.</p>
<p class="p8">Hep aynı değildi. Değişkendi. Her defasında yenidendi.</p>
<p class="p8">Bir baktılar, meyvelerini saklamış, kökten uca yaprak.</p>
<p class="p12">Bir baktılar, bütün yapraklarını örtbas etmiş, sadece dal ucunda meyveydi.</p>
<p class="p8">Bir baktılar, yaprak meyve, kucak kucağa iç içeydi.</p>
<p class="p12">Yani ağaç, kimi, dallarını birbirine sardı, örttü kendini, kimi döndü gösterdi.</p>
<p class="p8">Ama meyveleri olmasa ağaçtan kim söz ederdi?</p>
<p class="p12">Gördüler ağacın meyvelerini. Hele içlerinden en fazla dal ucunda duran o birisini.</p>
<p class="p8">Evet! Işıktandı, sudandı, kokudandı, hazdandı.</p>
<p class="p8">Rengârenkti, camdandı.</p>
<p class="p12">Ne yedikçe tükenecek, ne eksildikçe bitecek gibi duruyordu. Tek değil çoktu. Ve bilinmedik ne vaadler taşıyordu.</p>
<p class="p12">Adem oralı olmamaya çalıştı. Ama bir kez gören? Hiç görmemiş gibi olmanın artık imkânı yoktu. Havva’nın gözü parıltıya kaydı, Âdem de daha fazla dayanamadı, kendisini kokuya bıraktı.</p>
<p class="p12">Susuzluğunu giderecek denli tatlı ve olgun meyveler o kadar yakınındayken sıcaktan bunalışı. Susuzluktan yanışı. Kavruluşu.</p>
<p class="p8">Öyleyse:</p>
<p class="p8">Acaba tadı nasıldı?</p>
<p class="p12">Bilmek merakı bir burgu gibi oydu beyinlerini. Oysa daha fazla ne bileceklerdi?</p>
<p class="p4"><span class="t7">Âh, </span><span class="t7">ke</span><span class="t7">ş</span><span class="t7">ke bilselerdi.</span></p>
<p class="p12">Onlar, bilmek merakıyla kendilerinden geçmişken, uyarıyı da yasağı da neredeyse unutmuşken, birden başlarına hiç beklemedikleri bir şey geldi. Âdem’in, altında yaratıldığı filbahri ağacı, dalları yapraklarıyla, gövdesiyle kökleriyle çıkageldi. Defne ağaçlarının bend olması yetmemişti ki, Âdem’le yasak ağacın arasına giriverdi. Merakın önünü kesmek istedi. Ne de olsa, aralarında derin bir hukuk vardı, Âdem bir filbahri ağacının altında yaratılmıştı.</p>
<p class="p12">Âdem, dedi, yapma dön geri. Yoldan çıkma. Şeytana uyma. O büyük uyarıyı unutma.</p>
<p class="p8">Koca ağacın sesinde sitem, bağrında ter vardı.</p>
<p class="p48">Âdem gözlerini önce koca ağacın yeşil yapraklarına, baygın kokularına, saydam beyaz çiçeklerine dikti, sonra utançla başını önüne eğdi. Kendine gelebildi. Yasağı ancak hatırlayabildi.</p>
<p class="p48">Yaklaştı yanına Havva’sının, hafifçe sarstı. Kolundan tutarak kaldırdı. Dedi, kalk gidelim. Ve bir daha da bu bahçeye geçmeyelim. Havva’yı tuttu elinden. İç içe üç bahçeden geçti. Geri geldi.</p>
<p class="p48">Ama aklı ağaçta kaldı. Kutsal ruhla balçık arasında, geri dönen bedeniydi.</p>
</body>
</html>