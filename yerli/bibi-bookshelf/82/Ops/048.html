<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>ÂDEM’İN ŞELÂLE SUYUNA GİRMESİ</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a36" class="calibre1"></a>ÂDEM’İN ŞELÂLE SUYUNA GİRMESİ</h1>
<p class="p6">Eti bu kadar sızıyı hiç bilmemiş, bedenindeki bütün uzuvların varlığını Adem, böylesi şiddetli bir acıyla, bunca sancıyla hiç hissetmemişti. Kemikleri birbirinden, iliği kemiğinden, derisi etinden sıyrıldı sanki. Perçeminde söğüt dallarının zorlu sillesi. Yapraklar yetmedi. Âdem’i şimdi ne örterdi?</p>
<p class="p6">O dehşetle, ırmağın kıyısına koştu, büyük yağmur şelâlesinin altına girdi. O şelâle ki Âdem’le Havva’yı havuzunda kaç kez ağırlamış, onların şenliğiyle şenlenmişti. Yerden yükselen koyu bir buhar perdesiyle yüksekten dökülen çisentili bir yağmur sağanağının arasında, mavi ışıklar, gümüşlü sisler, çisentiler, selintiler ortasında. Bir kayanın üzerine oturuverdi Âdem. Ayaklarını bir araya topladı. Dizlerini birleştirdi, dirseklerini dizlerinin üzerine dayadı. Avuçlarını çukurlaştırdı.</p>
<p class="p1">Yağmur. Irmak suyu. Şelâle havuzu.</p>
<p class="p6">Âdem onca suyun ortasında, dikti gözlerini, avuçlarında biriken suya baktı sadece.</p>
<p class="p1">Bu kadar mı gafil olunurdu?</p>
<p class="p12">Ağzını cennet suyuyla çalkaladı, ellerini cennet suyuyla yıkadı. Gözyaşına, hıçkırığa, haykırışa, dolup da boşalmayışa karışan bir ırmak suyunda tepeden tırnağa, yıkandı.</p>
<p class="p8">Suyun içinde içi yandı.</p>
<p class="p12">Öyle bir yanmayla yandı ki, cennetin ağaçları neredeyse tutuşacaktı.</p>
<p class="p12">Rabbim, dedi, ey cennetin Rabbi, ey cehennemin Varedicisi.</p>
<p class="p8">Cennetinde bu kadar yanıyorsam cehennemin nicedir?</p>
<p class="p8">Korku düştü içine. Ateşe benziyordu.</p>
<p class="p12">Öyle bir korku ki anlatmanın imkânı yok. Anlatabileceği tek kişiydi Havva. O da aynı korkuyla korkuyordu.</p>
<p class="p8">Avucundan akan suları sessizce izledi.</p>
<p class="p8">Söyleyecek sözü yoktu.</p>
<p class="p8">İsimler her şeye yetmiyordu.</p>
<p class="p8">Şeytan? Daha ilk bahsinde kazanmıştı.</p>
<p class="p12">Âdem en çok da daha kendisini görmeden, soru suretinde şüphe etmiş olan melekleri haklı çıkarmış olmaktan utandı.</p>
<p class="p12">Kazazedeydi Âdem. Lâkin asıl acıyı Rabbinin rızasını kaybettiği için çekti. Şimdi. Hicabı Âdem’in, kendisinden razı değilliği.</p>
<p class="p12">Olanlar olmadan önce, yüzünde Rabbin rızasının izleri. O zaman parlaktı Âdem’in yüzü ve Rabbinden ona sözlü bir selâm gelirdi. Muhataptı. Biricikti. Buydu asıl safiyeti mutluluğun. O’nun cemâliyle arasına perde girmezdi.</p>
<p class="p12">Cennet cennet, dedikleri bir bahçeydi nihayetinde. Âlemlerin Rabbi kendi güzelliğinin yansıması olarak orada görünmeseydi, cennete kim kıymet verirdi?</p>
</body>
</html>