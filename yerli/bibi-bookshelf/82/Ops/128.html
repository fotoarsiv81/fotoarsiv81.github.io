<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>HAVVA’NIN ANLATILMAYAN RÜYASI</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a103" class="calibre1"></a><a id="a104" class="calibre1"></a>HAVVA’NIN ANLATILMAYAN RÜYASI</h1>
<p class="calibre3">Gerisin geri döndü. Gidebileceği bir tek yer var şimdi. Babasının karşısına dikildi. Âdem, kapı önündeki tarçın ağacının altında, tarçın da bütün ağaçlar gibi baharlanmış çiçeklenmiş, yapraklanmış şenlenmişti.</p>
<p class="calibre3">Kabil’in yüzüne bakınca. İlk dünya sabahından, Serendip yolundaki ilk adımından bu yana duyduğu bütün sesleri bir kez daha işitti Âdem. Ama Kabil’in anlatacaklarını dinlemeyi reddetti. Bu yüze bakmak istemedi. Yüzünü çevirdi.</p>
<p class="calibre3">Kabil yine de anlattı. Bir çığlık dili kalmıştı kendisine. Sakin sakin, tane tane değil, çığlık çığlığa anlattı. Ağzından dilinden çok elleriyle anlattı. Anlatırken, gözü babasının ellerine ilişti. Ucu yanık asma lifi urganın diğer yarısı hâlâ Âdem’in bileğindeydi.</p>
<p class="calibre3">Daha fazlasını anlatmaya gücü yetmedi Kabil’in. Anlattığı da kendisine yetmedi. Baba, dedi, son bir cümle, söyle şimdi bana, dünya toprağında unutmak kaç zaman alır? Benim de üzerime bir teselli haberi iner mi?</p>
<p class="calibre3">Cevabını beklemedi. Kalktı. Gitti. Yürüdü sürünür gibi. Geride bütün bunları anlattığı Âdem’i bıraktı. Hepsini işitmişti.</p>
<p class="p8">Kabil bir çığlık hayaleti gibi çekip gittikten sonra Âdem bir söyledi bir sustu.</p>
<p class="p8">Bin değil on bin yıl yaşasa görebileceklerinin hepsi de bu bir geceye sığdı.</p>
<p class="p8">Gece uzadı, her yan kör karanlıktı.</p>
<p class="p8">Bu belâ gecesini tanıdı.</p>
<p class="p8">Meleklerin o uzak gündeki huzursuzluğunu, şikâyetini hatırladı.</p>
<p class="p8">Ne demekmiş bozgunculuk ve kan dökücülük. Neymiş fesat anladı.</p>
<p class="p8">Yasak meyveyi yediği ânda ancak bu kadar mı yanmıştı, bu kadar mı acımıştı?</p>
<p class="p8">Başını kaldırıp göklere baktı.</p>
<p class="p8">Bir kez daha cennetten atıldı.</p>
<p class="p8">İnsandı ama. Kabul ettiği emanete tahammül etti. Nasıl bir tahammülse bu, bilmedi ki bu emanet kendisine teklif edildiğinde niye kabul etmişti, nasıl evet, demişti?</p>
<p class="p8">Havva? Olup biteni Âdem’in yüzüne bakınca anladı. Üçüncü rüyasını anlatmaya fırsat kalmamıştı.</p>
</body>
</html>