<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>İLK AŞK</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a23" class="calibre1"></a>İLK AŞK</h1>
<p class="p6">Ezelden tanışlardı tanış olmasına ya, yine de Âdem, Havva’yı daha çok bilmek daha fazla tanımak için dayanılmaz bir arzuyla doldu taştı. Havva’da da her ân tanınmaya değer yeni bir yan vardı. Tanıdıkça, Havva bir sırlar kitabının sayfaları gibi Adem’e açıldı. Açıldıkça kapandı. Yani bitimli değildi bu güzellik, bir sona varmadı. Bitti, dendikçe çoğaldı. Eksik, dendikçe tamamlandı. Büyüdükçe büyüdü, yazıldıkça yazıldı. Âdem’in tümü zannettiği her güzellik Havva’nın sadece bir parçasıydı.</p>
<p class="p6">Güzellik bu hikâyenin dönüp dolaşıp varılan eylemi. Bu kadar güzelliğin arasına kaçınılmaz olan aşkın kelimesi de geldi yerleşti. Bu ilk erkek, ilk kadına, kendisinden sonraki bütün erkeklerin bütün kadınlara duyacağı kuvvenin yekûn fiiliyle muhabbet etti. Havva böğründen çıkıp da yanına uzandığında, anlamsız erkek oluşu bir anlam kazandı. Varlığın özü muhabbet; gizliydi Âdem, aşikâr kılındı.</p>
<p class="p6">Âdem, Havva’yı, kendisini sever gibi sevdi. Havva’yı sever gibi kendisine sevgilendi, özüne muhabbet etti.</p>
<p class="p1">Havva kelimeleri kadar evi. Âh ki Havva Âdem’in kelimesi.</p>
<p class="p12">En fazla yanında olduğu zamanda bile özlem duydu ona, bu, kendisini özlemekten farklı değildi. Ama yine de Adem’i bütünleyecek bir yarım var idiyse o da, Havva’ydı, başkası değildi.</p>
<p class="p12">Öyle ki elmas ağaçların ışık tayflarında Adem nefes verirken Havva içini çekti. Havva nefese doyarken Âdem bekledi. Biri salıverdi nefesini diğeri tuttu. Biri hatırlarken diğeri unuttu.</p>
<p class="p12">Havva Âdem için, benim değildi ben’di. Ben değil sen’di. Hasılı bu insan çiftinden hiçbirisi bir tek ve kendisi için değildi.</p>
<p class="p8">Ne Havva Âdem’e eşit.</p>
<p class="p8">Ne Âdem Havva’dan üstün.</p>
<p class="p12">Eşitliğin muteber ölçü olmadığı bir her zaman endazesinde eşit değil denklerdi.</p>
<p class="p12">Bu kadar farklı ama bu kadar birbirine göre, ikisinin varlık nedeni, başka bir hesabın rakamlarıyla yazılı: Bütünleyici.</p>
<p class="p37"><span class="t2">***</span></p>
<p class="p12">Havva Âdem’in sükûn bulması için yaratılmıştı yaratılmasına ya, çoğu kez sakin bir liman değil fırtınalı bir deniz oluyordu.</p>
<p class="p12">Durgun bir su olup aktığı zamanlardan çok boğarken hayat veriyor, taşkınıyla diriltiyordu.</p>
<p class="p8">Garip bir güzellikti bu ama her haliyle güzeldi.</p>
<p class="p8">Güzeldi ve güzelliği sanki Âdem ona baktıkça çoğalıyordu.</p>
<p class="p12">Çoğalmak istiyordu zaten, bu yüzden saklamıyordu kendisini Havva, görünüyordu. Açıyordu benlerinin örtülerini bir bir, iki avucunda topladığı incileri, kulağının arkasına taktığı su nilüferlerini, saçının her telini, kendini, gösteriyordu.</p>
<p class="p8">Saçlarıyla avutuyor, dokunuşuyla unutturuyordu.</p>
<p class="calibre3">Sesi akıllara durgunluk veriyor, gülümseyişi ölümlerden ölüm, ağlayışı dirim oluyordu. Göğsü Adem’in göğsünde boş kalan yeri dolduruyor, kendini bir daha geri almayacakmış gibi Âdem’e veriyor, Adem onda sükûnet bulsun diye onda coşuyordu. O coşmalar, o akmalar ki, çiçekleri insan olmaklığa heveslendiriyordu.</p>
<p class="calibre3">Işık ona farklı yanlardan vurunca da vurmayınca da, her ân değişiyordu. Anı ânına benzemiyordu. Kendisi olarak kalmıyordu.</p>
<p class="calibre3">Ya Âdem’e dönüşüyordu ya Âdem’i baştan başa, tepeden tırnağa Havva ediyordu.</p>
<p class="calibre3">Tekinsiz gibi duruyordu önce, sonra tutup elinden kaldırıyordu çarptığını.</p>
<p class="calibre3">Ya Rabbi neydi bu ki Âdem’e Havva’nın ettiğini kimse kimseye etmiyordu.</p>
<p class="calibre3">Yine de Âdem, Havva’dan şikâyet etmiyor, daha yok mu, diyordu.</p>
<p class="calibre3">Susuyordu Havva. Ama daha aydınlık bir cevabı içinde taşıyan bir soruyla sustuğundan dokunmuyordu bu suskunluk Âdem’e.</p>
<p class="calibre3">Mutluysa mutlu ediyordu Havva, Âdem mutlular içinde en mutlu. Mutsuzsa, kül rengi bir is bırakıyordu elinin değdiği yere. Gözünün gördüğünün ve görmediğinin üzerine kendisinden bir mutsuzluk bırakıyordu.</p>
<p class="calibre3">Kadındı bu. Halleri, muhalleri, ânı, niyeti, bulaşıyordu, akıyordu. Durmuyordu bir yerde, sızıyordu.</p>
<p class="calibre3">Âdem şaşırdı. Bu kadının hallerini neredeyse kendisine öğretilmiş isimlerin arasında bulamayacaktı. Neticede, yaratıkların bu en şereflisi, bütün isimlerin emanetçi efendisi, esma taliminin gözdesi, o kadar kelimeyi aklında tutmuş öğrenmiş birisi, bir</p>
</body>
</html>