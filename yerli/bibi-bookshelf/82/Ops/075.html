<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>ÂDEM’İN YALNIZLIK HALLERİ / HAVVA SÖZLERİ</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a58" class="calibre1"></a>ÂDEM’İN YALNIZLIK HALLERİ / HAVVA SÖZLERİ</h1>
<p class="p8">Âdem’in sırtına dünya gailesi çöküp de üzerinden sayıyla sayılır vakit geçince, bir varmış bir yokmuş’u seçti. Zaman göz kirpimi mesafe. Cennetten kovuluşu daha dün gibi. Bitmez geçmez dediği nice günü akşam etti. Her sabah tükendi her akşam yenilendi. Alışkanlık insanın mizacı. Âdem, gözü karanlığa alışır gibi dünyaya da alıştı.</p>
<p class="p8">Uzundu yolu. Dünya ömrü, ışığa nisbetle ışık. Âdem dağların taşların ağırlığını sırtında duydu. Ölümlüydü, kendisini ölümü bekler buldu.</p>
<p class="p8">Ölüm emir, ölüm kader, korkusu yoktu.</p>
<p class="p8">Lâkin Havva gelmeden öleceğinden korktu.</p>
<p class="p8">Kelimeler Kitabı’na baktığında, Havva’nın ilk harfinin kendi isminin ilk harfinden çok uzakta durduğunu anladı.</p>
<p class="p8">Döndü. Baktı. Bir daha baktı. Ruhundan bir şey iliştirdi o sayfaya. Diyelim ki Âdem Serendip’teyken Havva güllerin ülkesine inmişti. Bütün bunlar temsil. Gerçek o ki aralarındaki uzun bir mesafe uzun bir hasretti.</p>
<p class="p12">Bakındı çevresine. Renkli kuşları gördü dalların üzerinde Adem, bir yerde bir göktelerdi.</p>
<p class="p12">Bulutları gördü, gölgelerini denizin üstüne sermişlerdi. Denizi gördü, kumsalın üzerine az gelmiş, bir az geri çekilmiş.</p>
<p class="p8">Uğultusunu işitti denizin. Sırma sim bir hilâl yükseldi.</p>
<p class="p8">Dünya dedikleri işte, hâlâ cennet gibiydi.</p>
<p class="p8">Ama Havva yoktu yanında, öyleyse dünya cehennemdi.</p>
<p class="p12">Yalnız gelmişti dünyaya Âdem. Dünyanın bir adının da yalnızlık olduğunu bildi. O kadar yalnızdı ki, dünya böylesi bir yalnızlığı son gününe değin görecek değildi.</p>
<p class="p8">Bundan sonrası, Âdem’in Yalnızlık Halleri/Havva Sözleri.</p>
<p class="p8"><span class="t6">I-</span></p>
<p class="p8">Deniz bir batıya aktı, bir doğuya aktı.</p>
<p class="p8">Kimi gösterdi derûnundaki yıldızları kimi sakladı.</p>
<p class="p12">Öyle ânlar geldi ki Âdem, âlemi kendisidir sandı. Onunla yek-vücud oldu, onunla kucaklaştı. Ona karıştı. Varlığından memnun kaldı. Bir Âdem ömrüne sevincin daha fazlası sığmazdı.</p>
<p class="p8">Ama Havva yoktu yanında, hepsi eksik kaldı.</p>
<p class="p8">Evini kurdu Âdem. Havva yoktu.</p>
<p class="p12">Kızıl tüylü, yabani hayvanları ele geçirdi, sakinleştirdi, kendisine bend etti, Havva yoktu.</p>
<p class="p8">Yıldızları saydı bir bir, buğday ekti, hasat etti.</p>
<p class="p12">Ter döktü biçerken. Ateşin karşısında yandı, ekmek pişirdi, Havva yoktu.</p>
<p class="p8">Hiçbir işinde Havva yok, hiçbir yerde Havva yoktu.</p>
<p class="p33">Oysa olsaydı Havva şu bahçenin kenarında, pelinin, süsenin yanında, görüneydi şu kırmızı yapraklı tarçın ağacının altında, âh, ne olurdu!</p>
<p class="p33">Unutmak, diye bir kelime vardı Kelimeler Kitabı’nda. Unutucuydu insan. Öyle yaratılmış, kalbi öyle yasalanmıştı.</p>
<p class="p33">Ama Âdem bir Havva’yı unutamadı. Ne kadar zordu derin bir hasretin üstesinden gelmek. Unutur gibi bile olmadı. Uzaklaşmadı içinden hiçbir hatıra. Havva’yı hatıram, diye andı. Hatıralarını dağa taşa anlattı.</p>
<p class="p26"><span class="t1">II-</span></p>
<p class="p26">Havva dünde kalsa da Âdem onu hep bugünmüş gibi bildi.</p>
<p class="p33">Hiçbir şey giderek uzaklaşmadı. Hiç olmamış gibi olmadı. Artık zaman vardı ve Âdem’in istemediği kadar çoktu. Lâkin Havva yoktu ve bir tek Havva’nın hasretinin üzerinden zaman geçmiyordu.</p>
<p class="p33">Yeryüzünün o zamanları bu zamanlarına uysaydı, Âdem’in kırk yıl ağladığı, seksen yıl beklediği, Havva’nın yüz yıl gelmediği bile söylenebilirdi. Ama mutlak olan sadece kalbin zamanı.</p>
<p class="p26">Kalbin zamanı: Cennet zamanı.</p>
<p class="p26">Canlıydı orada her hatıra. Onda unutuş yoktu.</p>
<p class="p26">Aşkın zamanı: Ân-ı ebedi: Bitimsiz şimdi.</p>
<p class="p33">Âdem kalbinin zamanında o kadar bekledi. Havva o kadar gelmedi.</p>
<p class="p26"><span class="t1">III-</span></p>
<p class="p33">Havva’nın hasreti kalbinin zarına değince, fuadına inince, Âdem gecenin geç bir vakti denize karşı durdu. Göğsünü olan hasretiyle açtı. Bakışlarını bir denize indirdi bir göklere çevirdi.</p>
<p class="p8">Kalplerin Sahibi’ne seslendi.</p>
<p class="p8">Gökler sessizdi ama Âdem tepeden tırnağa sesti.</p>
<p class="p8">Rabbim, dedi, demelerin en içteniyle.</p>
<p class="calibre3">Semanın aydınlanma zamanı girdi. Göğün rengi yerde, yerin rengi göklerde yansımaya başladı. Yeşilin üzerinde yeşili, alevin içinde ateşi seçiyor şu gözlerim. Ama çok yalnızım. Koca dünya üzerinde bir başınayım.</p>
<p class="calibre3">Havva yaratılmazdan önceki yalnızlığıma hiç benzemiyor bu. O zaman varlığını bilmediğim bir Havva’nın yokluğuyla yokluk çekiyordum. Şimdiyse bir kez bulup da kaybettiğimin boşluğuyla doluyorum.</p>
<p class="calibre3">Onu bir kez tanıyan artık onsuz olamaz, beni şu dünya yolunda onsuz koma, beni Havva’sız bırakma.</p>
<p class="p8">Rabbim, dedi, aynı içtenlikle.</p>
<p class="p8">Ey Kalplerin Tartıcısı.</p>
<p class="calibre3">Çok bunaldım Senin uzaklığında. Senden habersiz, cennetinden kovulmuş.</p>
<p class="p8">Çok yorgunum.</p>
<p class="calibre3">Bana bütün haberlerin yerini tutacak bir haber gönder. Üzerime bir iyilik ve güzellik kondur.</p>
<p class="p8">Avunmalığım olsun, hiç ummadığım bir sevinç nasib et.</p>
<p class="p8">Lâtifsin, lütfet.</p>
<p class="p8">Lütfet. Bu gam denizinde tatlı bir dirlik olsun.</p>
<p class="p8">Sürgünlüğümün sebebi o değil ama mükâfatı Havva olsun.</p>
<p class="calibre3">Sen ki dağları dağlara kavuşturursun, “kavuşmamız kıyamete kalmasın”, burada olsun.</p>
<p class="p8">Bir dünya yetmez Havva’ya doymaya. Ahretliğim de o olsun.</p>
<p class="p6">Ya Rabbi, dedi Âdem, ey kalpleri çekip çeviren, açan değiştiren.</p>
<p class="p6">Yokluğu yokluk ki, ben onu hâlâ yitirdiğim cenneti sever gibi seviyorum.</p>
<p class="p6">Şu arzın sathında cenneti bana onun kadar kuvvetle hatırlatacak biri daha varsa gönder bana.</p>
<p class="p1">Yoktu.</p>
<p class="p6">Arzın sathında bir Âdem bir Havva, aralarında bir büyük umman duruyordu.</p>
<p class="p6">Her şey kopmuş ayrılmış aslından. Bir Havva kalmış Âdem’e, arı duru, yekta. Gülün adıyla varlığı arasına mesafe girmediği, dünyanın o en saf zamanında. Aşk da sadece aşktı. Bunca bulanmışlıkla daha karşılaşmamıştı. Havva varlığında ne kadarsa, yokluğunda da o kadardı. Ve Âdem anladı ki cennette bile Havva’ya doyamamıştı. Değilse, geride söylenecek bu kadar çok söz kalır mıydı?</p>
<p class="p1">Âdem bu kez Havva’ya seslendi.</p>
<p class="p6">Dedi: Ey ismimin bütün harfleri, ey benim benliğim, benliğimin sen’i.</p>
<p class="p6">İçimde tecelli bulan lâtif esmasınca, her ânımın şimdisi. Her gecikmişliğimin telâfisi.</p>
<p class="p1">Arttır kelimelerimi. Göster yüzünü, cennetlik et beni.</p>
<p class="p6">Dünyanın son gününe değin yaşasam, bambaşka bir gözle görmüşlüğüm görülmüşlüğüm.</p>
<p class="p1">Çünkü cennette gördüğüm görüldüğüm.</p>
<p class="p1">Gençliğini gördüğüm, gençliğine görüldüğüm.</p>
<p class="p6">Bir esenlik bahçesinde zorlamışlığım zorlanmışlığım. Sınadığım sınandığım.</p>
<p class="p8">Sınavım. Kaybım. Kaybımda kazancım.</p>
<p class="p8">Yani kârım, kârgâhım. Nihayetinde kararım, karargâhım.</p>
<p class="p12">Bu nedenle yeri hiç kimseyle dolmayacak olan ve yerimi doldurmayacak olanım.</p>
<p class="p12">Etin etimden, kemiğin kemiğimden. Ay ışığında oku harflerimi ay ışığında yaz nameni. Senden önce öleyim ki ölümden korkma. Benden evvel öl ki ölümden korkmayım.</p>
<p class="p8">Öyleyse dirimim gibi ölümümde de arkadaşım.</p>
<p class="p8">Ey benim yaradılışım, yolunu kaybetmiş yol arkadaşım.</p>
<p class="p12">Kimin bağrındaki kemikten yaratılmışsan ona gel. Eksik parçamı arar gibi seni arıyorum ben. Sen de beni ara. Boşluğunu doldur, eksiğini tamamla.</p>
<p class="p12">Dünya dediğin bir kaza ertesi. Aç kapılarını. Elinle koymuş gibi bıraktığın yerde bul beni. Gel neredeysen. Cennet olsun yeniden.</p>
<p class="p8"><span class="t1">IV-</span></p>
<p class="p12">Bir cenneti özlüyordu Âdem bir de Havva’yı. Görmek, özlemin ateşi. Görmese, belki ikisini de unutacaktı. Ama şurada. Şu çok dallı, zarif endamlı servi rüzgârda salındıkça. Limon ağaçları bahar bahçe, meyve çiçek bir arada açtıkça. Portakal dalları, turunç yaprakları, kokusunu ay ışığında rüzgâra bıraktıkça. Irmaklar konuşup sular toprağın alnına kapandıkça.</p>
<p class="p12">Geniş yapraklı incir, olgun meyveleriyle nar. Tadı buruk zeytin. Ağaçların arasına süzülen ışık yağmuru.</p>
<p class="p8">Beyaz sorguçlu kuşlar. Zarif ve masum ceylânlar.</p>
<p class="p12">Gülün kokusu. Rengi. Teni. Bütünüyle kendi. Katmerlenmiş bir son ek zaafıyla; gülün ta kendisi.</p>
<p class="p8">Göklerin ve yerin gizleri.</p>
<p class="p8">Dünyanın her hali. Her sebebi.</p>
<p class="calibre3">Bu sürgün yerinde Âdem ne yana baksa her yerde cennet her şeyde Havva’yı görüyordu. Her yer Havva, her şey Havva’dan oluyordu.</p>
<p class="p8">Mahzunluğu çok derinlere indi.</p>
<p class="calibre3">Düştüğü keder uçurumunda anladı Havva’nın kendisi için ne demek olduğunu. Mahremiyetinde sırrı. Utancında örtüsü. O olmazsa insan olmanın hem sınavı, hem sebebi, hem sonucu eksik kalacaktı. Bu yüzden Havva bir kez daha, Âdem’in Âdemliği. Sebebi, sonucu, sınırı.</p>
<p class="calibre3">Onun için özlemini küçültmedi Âdem. Bastırmadı. Sindirmedi. Küllemeye yeltenmedi. Onu, bir özleme kendisini gönüllü terk ederek özledi. Bir cennet sürgününe mal olan bu özleyişin Havva’sını belli ki kendisine bir avunmalık olsun diye vermemişlerdi.</p>
<p class="p8">Şu dağ, şu taş, şu toprak.</p>
<p class="calibre3">Şu, denizi uzun uzun seyreden yağmur kuşu şahit olsundu ki güzelliğin kaynağını böyle kuvvetle hatırlatmasa, Âdem, Havva’yı böyle hasretle beklemezdi. Aşkın tarihçesinin bile olmadığı bir tarihte onu böyle büyük bir aşkla sevmezdi.</p>
<p class="p8">Böyle çözülmezdi dizleri, kalbi dile gelmezdi.</p>
<p class="p8">Havva belli ki içinde değil içinden çok derindeydi.</p>
<p class="calibre3">Yandı Âdem bu yüzden yandıkça tükenmedi. Değil mi ki ondan sürgün edilmiş olsa bile, cennetin hatırasını yitirmeyen bir kalbe güvenilebilirdi.</p>
<p class="calibre3">Âdem yitirdiği cennetin hesabını dünya gözüyle yapmaya ancak o zaman başladı.</p>
<p class="p29">Havva’sız bu dünya, bir cehennem yurdu.</p>
<p class="p29">Oysa Havva olsaydı Âdem’in dünyası cennet olurdu.</p>
<p class="p29"><span class="t1">V-</span></p>
<p class="p29">Cennetin hatırası, Rabbin bağışı.</p>
<p class="p29">Pervanelerin kanatları yandı.</p>
<p class="p29">Öyle daraldı ki içi, Âdem bu dünyaya sığmadı.</p>
<p class="p60">Bu dünya ona artık dar, anladı ki durmakla olmuyor. Ne kurduysa arkasında bıraktı.</p>
<p class="p29">Yolculuk zamanı geldi çattı.</p>
<p class="p29">Kapattı kapısını Adem. Salının yelkenini bağladı. Ummanlara açıldı.</p>
</body>
</html>