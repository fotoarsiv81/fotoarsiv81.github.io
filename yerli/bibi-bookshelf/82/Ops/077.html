<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>KAVUŞMA</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a60" class="calibre1"></a>KAVUŞMA</h1>
<p class="p8">Havva geldi.</p>
<p class="calibre3">Yer ürperdi önce. Denizin kıpırtısı, rüzgârın direnişi hafifledi. Ağaçlar kulak kesilirken vahşi hayvanlar iç geçirdi.</p>
<p class="calibre3">Daha önce böyle bir şey görmüş değillerdi. Bütün ilgileri bir seyir lügatçesinde toplanırken, Havva’yı ilk kez gören cennet sakinlerine benzemişlerdi.</p>
<p class="p8">Havva, bir başına değildi.</p>
<p class="p8">Akzambak, amber, inciçiçeği.</p>
<p class="p8">Vadi karanfili. Dağ lâlesi.</p>
<p class="p8">Bir çiçek saltanatını. Gül fırtınasını. Ardı sıra sürükleyerek geldi.</p>
<p class="p8">Gitmiş de vazgeçmiş gibi. Ölüp de dönmüş gibiydi.</p>
<p class="p8">Işıklı bir yağmurun içinde oldu buluşmaları.</p>
<p class="calibre3">Bir yerde değil her yerdeydiler şimdi. Adım attıkları yerde mor yapraklı kır menekşeleri bitti. Yüzlerinde onca yorgunluğun güzelliği, aynı yolların yolculuğu. Denk düştü sevinçleri, birbirine karıştı.</p>
<p class="p8">Dağ dağa kavuşur gibi Âdem Havva’ya kavuştu.</p>
<p class="calibre3">Âdem, Havva’ya doğru yürüdü. Bütün bir dünya macerası onunla birlikte yürüdü.</p>
<p class="p8">Uğultusuna rüzgâr, ırmağına su yürüdü.</p>
<p class="calibre3">Minicik adımlarındaki yorgunluğa bakınca Âdem anladı ki Havva da durmamış yürümüştü.</p>
<p class="calibre3">Dünya toprağının üzerinde, iki ırmağın iyice yaklaştığı yerde karşılaştılar. Diyelim ki Mekke cihetinde, evlerin en güzelinin makamı, ismi ezelden belli Kâbe toprağında, Arafat’taydılar.</p>
<p class="calibre3">Irmakların biri devam etti kendi yönünde akmaya. Diğeri dayanamadı, bu büyük buluşmaya karışmak istedi. Akış yönünü ters çevirdi. Şimdi artık Havva ile Âdem’in ayaklarının dibine doğru akan bir nehirdi.</p>
<p class="p8">Âdem, Havva ile yüz yüze geldi.</p>
<p class="p8">Dünya, nihayet “cennet gibi” değil, ilk kez cennetti.</p>
<p class="p8">Âdem’in dünya gözüyle ilk görmesiydi Havva’yı.</p>
<p class="calibre3">Tanışıp bilişmeleri, ısınıp sevişmeleri için zamana gerek yoktu. Ezelden tanışlardı zaten. Âdem karşılaştığı yüzü, hani konuşup kaynaştıydı, hatırladı. Cennet şelâlesinin, su damlacıklarını saçlarıyla savuran Havva’sını geçmişi hatırlar gibi hatırladı, geleceği tanır gibi tanıdı.</p>
<p class="p8">Cennet aşkına benziyordu bu hatırlayışta sevmek.</p>
<p class="calibre3">Her şey Havva’ya hatırasınca önemliydi. Zaten Havva da her şeydi şimdi.</p>
<p class="calibre3">Dünyanın o en tenha zamanında bile, bir çehreyi milyonlarca benzerinden ayırıp, işte bu, der gibi. Öyle tanıdı Âdem Havva’yı, öyle kendisinin bildi. Yine de bildiğini bilmek ister gibi sordu Âdem: Sen misin?</p>
<p class="p8">Benim ya ben, dedi Havva. Baştanbaşa sen’im.</p>
<p class="calibre3">Mavi bir bulut ışığında durdular. Cennetten sürgün edilmişleri de gölgesinde barındıran bir dünya ağacının altındaydılar.</p>
<p class="calibre3">Âdem, bir şeye dayanmak istedi. Ağaca baktı, Havva’ya yaslandı.</p>
<p class="calibre3">Havva döndü yüzünü, derin bir tebessümle elini uzattı, ağacın gövdesini okşadı.</p>
<p class="p8">Ağaç gülümsedi, eğdi başını.</p>
<p class="p8">Baktı Âdem. Havva. Yine güzeldi.</p>
<p class="calibre3">Ama su gibi değil ışık gibi de değil. Artık toprak gibi güzeldi.</p>
<p class="p8">Yanıktı teni, dudakları kavrulmuştu.</p>
<p class="calibre3">Alnında bir dünya yorgunluğu, bedeni ter damlası. Saçları rüzgâr kokusu, elleri tuz çatlağı.</p>
<p class="calibre3">Cennet masumiyetinde değildi artık bu güzellik. Ama yunmuştu yıkanmıştı. Yeniden saflaşmış, aslına varmıştı.</p>
<p class="p8">Yaratılış ânı kadar berrak. Bağışlanma ânı kadar inandırıcıydı.</p>
<p class="calibre3">Belli ki Havva da kaderin fırtınasından, kasırgasından geçmişti. Şimdi kaderini sahiplenenlere özgü güzellikle güzeldi. En fazla da gözlerinin derinine sinmiş şu dünya elemiyle güzeldi.</p>
<p class="calibre3">Havva şimdi Âdem’e, cennet kapısında son kez görüştükleri ân kadar yakın, araya giren dünya sürgünü kadar uzaktı. Onun yüzünde Âdem, kendi yüzünde değişenin de ne olduğunu anladı. Öyle buldu Havva’yı kendisine öyle rastladı.</p>
<p class="calibre3">Havva. Eksilmiyordu hâlâ. Hâlâ her ân yeniden doğuyordu. Öyle zenginleşiyordu ki onu ilk kez görmekle son kez görmek arasında hiçbir fark yoktu.</p>
<p class="calibre3">Yüzüne bir dünya çilesi çökmüş olsa da, hâlâ kulağının arkasında bir ırmak çiçeği, gözlerinin arkasında uzak uçurumlar vardı. Ve bedeni hâlâ cennetten sökülmüş bir fidandı.</p>
<p class="calibre3">Yani hâlâ Âdem’in tamam zannettiği her güzellik Havva’nın sadece bir parçasıydı.</p>
<p class="p8">Havva Âdem’in aşeka otu, sarıl-sarıl-sarmaşığı.</p>
<p class="p8">Dünya yüzünde gördüğü en güzel yüze baktı bir kez daha Âdem.</p>
<p class="p8">Yumdu gözlerini.</p>
<p class="calibre3">Bildiği her şeyi bir kez Havva’da unuttu. Sonra açtı gözlerini. Her şeyi Havva olarak hatırladı.</p>
<p class="calibre3">Koydu aşkın ismini. Bir kez unutmak sonra hepsini hatırlamaktı.</p>
<p class="p8">Yeni bir şeyi değil can yitiğini bulur gibi.</p>
<p class="calibre3">Zamanlarca kaybedip de sonra aniden kendini bulmuş gibi. Ama bulduğu, o eski kendisinden çok daha çokmuş gibi. Zor olan aşılmış, bundan sonrası olurmuş gibi.</p>
<p class="p18">Başını Havva’nın sağ omzuna gömüp de bin yıllık gözyaşıyla hıçkıra hıçkıra ağladığında. Bütün sesler kesildi. Âdem sadece Havva’nın, bırak üzülmeyi, artık ağlama, diyen sesini işitebildi. Karardı gözleri, dahasını görmedi.</p>
</body>
</html>