<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<p class="calibre3">türlü Havva’yı tam anlamıyla anlayıp kavrayamadı. Açtı da açıklayamadı.</p>
<p class="p10">Ama yine de ondan aklında en fazla kalan renkti, ışıktı, karanlıktı.</p>
<p class="p10">Belli ki o, saf değil sarmaşıktı. Berrak değil katışıktı, kadındı karmaşıktı.</p>
<p class="p26">Ama.</p>
<p class="p10">Havva’da kusurlu duran şey onun emrivakisi oluyordu aslında. Böyle bir güzellikten ürkülebilirdi belki. Lâkin bir rüya bilincinde hengâmesi yoktu ki Âdem’in. Ürküntü aklının ucundan bile geçmedi. Yalnızca sevdi.</p>
<p class="p10">Öyle sevdi ki Âdem. Onun yanında bir büyüdü bir çocuk oldu. Bir coştu bir duruldu. Havva’nın her hali hoştu.</p>
<p class="p26">Şefkat doluydu Havva’nın bakışı. Havva’nın ilgisi.</p>
<p class="p26">Havva’nın Âdem’e tâbiliği. Munisliği. İtaati.</p>
<p class="p26">Rüzgârın önündeki defne dalı gibi bir kapanışı bir açılışı.</p>
<p class="p26">Bir kaçışı bir kucaklayışı.</p>
<p class="p10">Sonra ani bir hırçınlıkla Âdem’in canını yakışı. Ama bunu inanılmaz bir güzellikle yapışı.</p>
<p class="p26">Kokusu. Kadın oluşu. Sokuluşu. Saçlarını savuruşu.</p>
<p class="p26">Yüzünün yarısı karanlık yarısı aydınlık duruşu.</p>
<p class="p10">Su değince, yel esince, üzerine gece inince, Âdem kadar masum oluşu. Bozulmaması bu masumiyetin. Hep masum oluşu. Çünkü masumluğundan habersiz oluşu.</p>
<p class="p10">Öyle bir dal budak, kök yaprak saldı ki içinde Havva, Âdem’e nefes alacak yer kalmadı. Ama bu havasızlıkta Âdem her dem yeniden yaratıldı. Selin denize kavuşması gibi duruldu. Havva? O da ancak seline, ırmağına kavuşan denizler kadar durgundu.</p>
<p class="p38"><span class="t2">***</span></p>
<p class="calibre3">Ne olsa ne olmasa da Havva’ya bakınca Âdem’in içinden her defasında derin bir gülümseme geldi. Çünkü öyle güzeldi ki Havva bu güzelliği ancak bir tebessüm karşılayabilirdi. Ve böyle bir güzellik ancak bir tebessüme sebep olabilirdi.</p>
<p class="calibre3">Âdem’in Havva’ya bu ilk bakışı cennette bile kalbe sığmayan aşkın arı duru bakışı.</p>
<p class="p8">Her görüşünde ilk kez görür gibi.</p>
<p class="p8">Her bakışında son kez bakar gibi.</p>
<p class="calibre3">Ama Âdem kendisine ne olduğunu anlayıp da ilk ânda aşkın adını koyamadı. Neden sonra bir baktı ki Kelimeler Kitabı’na.</p>
<p class="calibre3">Sıradan insanlar aşk diyeceklerdi bu erimenin, bir’ikmenin, bu bir’leşmenin adına.</p>
<p class="p8">Aşk öylece geldi. Aralarına girdi.</p>
<p class="p8">Ama ayırmadı birleştirdi.</p>
<p class="p8">Öznesi çiftse de eylemi birdi.</p>
<p class="calibre3">Ben ve sen’den ibaret, ne tek sen ne de tek ben, hem sen hem ben, bir cennet öznesi onlar içindi.</p>
<p class="calibre3">Ve Havva ile çift olduğunda Âdem yalnızlığın ancak Allah’a mahsus olduğunu anladı. Demek bundan böyle Havva’sız yapamazdı.</p>
<p class="p39">***</p>
<p class="calibre3">Ne zaman ki Havva’nın baş ve işaret parmaklarının arasında bir ak zambak dalı. Cennette doğmuştu da Adem’e cennet olmayan bir yeri hatırlattı. Adem her dem çoğalan kelimelerinin arasından o yerin kelimesini, tam ismini, henüz bulup da çıkaramadı. Belli ki, Kelimeler Kitabı’nda karanlıkta kalanlar, bir görülüp bir unutulanlar arasında kalmıştı, o bahse varmaya henüz çok sayfa çok hikâye vardı.</p>
<p class="calibre3">Ama. Yaşanacakların akyel esintisi bir ân için geçti Âdem’in üzerinden. Doğru yanlış, çoğu tevatür, şu kadıncık, Havvacık hakkında neler söyleneceğini bilmese de sezdi. Görmese de hissetti. Hissetti bu cennet serencamının encamını. Bu suçun rivayetlerde, şikâyetlerde kimin sırtına kalacağını. Bu bedelin kime çıkartılacağını.</p>
<p class="calibre3">Desinlerdi. Bir temsiller kitabında o kadar güzeldi ki Havva, uğrunda çok acı çekilebilirdi. Ve bir değil bütün kaburgalarını verse Âdem, onun gibi bir tane daha gelmezdi. Neticede, âşıkların bu ilki her türlü tevatürü içine sindirebilirdi.</p>
<p class="calibre3">Oysa tevatürde kalmadı. Aşkın yolları kazalıydı ve her kazanın bir belâsı vardı.</p>
<p class="p8">Üstelik belâ, kalubelâ’da yazılmıştı.</p>
<p class="calibre3">Uyarılmışlardı: Bu bahçede ne isterseniz bol bol yiyin için, ne isterseniz edip eyleyin, bütün bahçe, bütün cennet sizin. Ama şu ağacın meyvesinden yemeyin. Yemek ne kelime, yaklaşmayın ona, yanına bile gitmeyin. Yöresinden bile geçmeyin.</p>
<p class="p8">Kâr etmedi.</p>
<p class="p8">Kaza.</p>
<p class="p8">Yola çıkmıştı bir kere.</p>
<p class="p8">Geldi.</p>
<p class="p8">Tanımadık da değildi.</p>
</body>
</html>