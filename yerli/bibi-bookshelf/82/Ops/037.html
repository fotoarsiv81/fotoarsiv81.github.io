<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>MERAK</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a27" class="calibre1"></a>MERAK</h1>
<p class="p8">Fırsat çok beklemedi, şeytan fırsatın ayağına kadar gitti. Sindi arkasına, gövdesine sarıldı, dallarını kucakladı. Yapraklarını göğsüne bastırdı, yüzünü gömdü çiçeklerine, incecik sürgünlerini benimsedi. Süründü, meyvesinde bekledi. Yılan değildi ama cennetin hatırasına yılansı bir rivayet ekledi.</p>
<p class="p8">Seslendi. Sesi olmasa bir hiçti.</p>
<p class="p8">Orada ikisi, yine el ele, yine yüz yüze. Irmaklar boyunca geziniyorlardı. Başlarına lâl tomurcuklarından birer taç, göğüslerinin üzerine yapraklardan kolyeler takmışlardı. Havva arkadan tek örgü yapmıştı saçlarını. Ayak bileklerinde su damlasından bilezikler vardı. Ara sıra duruyordu. Etrafında gördüğü her şeye bakıyor, her şeyi yokluyordu. Kehribar kelebekleri konup kalkıyordu saçlarının arasına başını kımıldattıkça. Yanağının üzerinde bir yıldız tanesi parlıyordu. Alçacık bir sesle Âdem’ine bir şeyler anlatıyordu. Şiirler okuyordu cennet kelimeleriyle. Gülümsüyordu Adem. Gülümsedikçe yüzünde billûr suyun ışıltısı. Sonra bu ışık yağmurları yüzünden boynuna, omuzlarına yansıyordu.</p>
<p class="p8">Duydukları sesi çoktan unutmuşlardı bile. Cennet saltanatında bile çocuklar gibi. O kadar kendilerinden geçmişlerdi. O kadar kendi hallerindelerdi ki, şeytan, sesini biraz yükseltti. Yoksa onu işitmeyeceklerdi.</p>
<p class="p8">Şu ağaç var ya, dedi.</p>
<p class="p8">O ağacı gösterdi.</p>
<p class="p8">Uzaktaydı ağaç, ama durduğu iç bahçeyi işaret etti.</p>
<p class="p8">Açıkça söylemişti. İlk kez adını zikretmişti.</p>
<p class="p8">Şu ağaç var ya!</p>
<p class="p8">Vardı.</p>
<p class="calibre3">Baktılar. Var olmaktan başka özelliği olmayan bir ağaçtı ilk bakışta. O kadar masumdu Adem, ve ağaç ihtişamlı güzelliği içinde bile cennette o kadar sıradandı.</p>
<p class="calibre3">Fakat şeytan, şu ağaca bak, diye yineledi. Hiç merak etmiyor musun neden yasaklandığını?</p>
<p class="p8">Âdem hiç merak etmemişti.</p>
<p class="p8">Merak et, dedi şeytan.</p>
<p class="calibre3">Ağacı bir kez daha işaret etti. Adem ağacı değil onun gölgesinde ellerini fark etti. Parmakları upuzun, bilekleri incecikti. Bu karanlık eller, bu nefti gölgeler işarette ısrar etti.</p>
<p class="calibre3">Şeytan ısrar etmeseydi Âdem ağacı görmezdi bile. Ama şimdi onun varlığını fark etmişti. Üstelik Âdem, varlığını fark ettiği ânda ağacın üzerine de siyah bir örtü tülü atıldı. Nesi varsa kapandı, saklandı.</p>
<p class="p8">Merak et, sedası yinelendi.</p>
<p class="calibre3">Nasıl bir ağaçmıştı acaba cennetteki ağaçların bu en gizemlisi?</p>
<p class="p8">Dalları, yaprakları, meyveleri nasılmış?</p>
<p class="p8">Camdan mı sudan mı ışıktan mı kokudan mı hazdan mıymış?</p>
<p class="p6">Âdem, meraktan uzak durmak için gayret etti. Bu gayretle, ağacın varlığını, önce tereddüt etti, sonra reddetti. Varlığını yok sayarsa onu merak da etmezdi.</p>
<p class="p6">Ama kalbine bir kez ağacın ismi düşmüştü ya. İsminin önünde bir yasak sıfatı duruyordu ya. Neydi bu yasağın sebebi? Ne vardı siyah örtüsünün altında acaba?</p>
<p class="p1">Bu acaba’yla ilk kez merak etti.</p>
<p class="p1">Merak bir gitti bir geldi. İçine bir doldu bir boşaldı.</p>
<p class="p6">Bütün gece uyudu uyandı Âdem. Ağacı unuttuğu ânların toplamı hatırladıklarından daha azdı.</p>
</body>
</html>