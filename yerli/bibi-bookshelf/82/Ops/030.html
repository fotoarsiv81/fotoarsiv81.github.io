<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<p class="p12"> </p>
<h1 class="h"><a id="ncx636" class="calibre1"></a><a id="a22" class="calibre1"></a>BEN SENİN NEYİNİM?</h1>
<p class="calibre3">Kendi ismini öğrenen Havva, Adem’in yanıbaşına uzandı. Kolu başının altında, gözleri bulutlarda. Yumuşak ve tatlı bir sesle, söyle, dedi, ben nereden geldim? Nereliyim, neredenim? Özüm aslım ne benim?</p>
<p class="p8">Hani ya, merak onun özelliğiydi.</p>
<p class="calibre3">Aynı özden yaratılmış olmalıyız biz, dedi Âdem. Aynı cevherden aynı yerdeniz. Aynı yurttan gelmişiz aynı evdeniz. Sol yanında boşalan yerin acısını unutmuştu.</p>
<p class="calibre3">Öyle sıcak, öyle içten, öyle tatlı, öyle şirindi ki Havva, öyle candandı ki aşikâr edilmemiş bile olsa, Âdem onunla bir candan yaratıldığını şeksiz şüphesiz bilebilirdi. Ne yandan olsa da, dikkatle baksa da bakmasa da, Havva Âdem’le aynı surettendi aynı özdendi.</p>
<p class="calibre3">Havva kolunu başının altından çekti, yarı doğruldu. Saçları yüzünün yarısını örttü. Parmağının ucunu Âdem’in sol göğsünün altında, kalbinin üzerinde gezdirdi. Yaseminleri yoktu ama saçlarının ucundan sümbüllerini serpti. Yok, dedi, ben senin eğe kemiğinim. Bak tam şuranda benimle dolar bir boşluk. Ben olmazsam sende bir yokluk ki ne yokluk.</p>
<p class="p8">Âdem, üsteledi, biz, dedi, seninle aynı özden yaratılmadık mı?</p>
<p class="p12">Israr etti Havva. Yok, dedi bir kez daha. Aynı özden yaratılmış olsak da, uzak tutma beni kendinden. Senden başka bir ülkeden gelmiş olamam, farklı bir topraktan yaratılmış olamam. Ben senin eğe kemiğinim, öyle değilsem de öyleyim. Seninim ben, sendenim. Farklı bir yurda sürgün etme. Böyle kabul et beni.</p>
<p class="p12">Kadındı. Temsilleri seviyordu. Hakikatin dilini çapraşıklaştırmada üstüne yoktu. Ama işte kimliğini Âdem’den öğrenirken bile ona bir temsille kendi hakikatini öğretiyordu. Ve Âdem gözleri kapalı, onun sözünü sesinden ayırt etmeye çalışırken, kimi sözü sesinden kimi sesi sözünden öteye geçiyordu.</p>
<p class="p8">İster onunla aynı cevherden aynı özden aynı nefisten.</p>
<p class="p12">İster sol göğsünün altındaki eğe biçimindeki kemikten, Âdem’in bedeninden.</p>
<p class="p8">Her ne’den, her neden yaratılmış olursa olsun,</p>
<p class="p12">Âdem onun yurduydu. O neye adım atsa Âdem’e doğru, Âdem ona doğruydu.</p>
<p class="p8">O varsa her şey tamam.</p>
<p class="p8">O yoksa Âdem eksikti.</p>
<p class="p8">Aralarındaki bir eksiklik tamlık ilişkisi.</p>
<p class="p12">Ne eksikse Âdem’de, Havva’da o fazla. Ne fazlaysa Âdem’de, Havva’da o eksikti.</p>
<p class="p12">Onlar orada öylece birbirlerinin varlığında tamam, eksiğinde eksik. Daha fazlası yokken.</p>
<p class="p12">Meleklerden o biri, hani Havva’nın saçlarındaki mavi çiçeğe gözü ilişen, kalbine bir sezginin hüznü düşen, Âdem’le de Havva’yla da ayrı ayrı göz göze geldi. Sonra ikisini bir arada seyretti.</p>
<p class="p12">Gülümsedi.</p>
<p class="p29">Ayrı ayrı da güzellerdi.</p>
<p class="p29">Fakat bir araya gelince. Bir başka güzellerdi.</p>
</body>
</html>