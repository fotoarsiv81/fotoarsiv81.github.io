<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>FIRTINA</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a73" class="calibre1"></a>FIRTINA</h1>
<p class="p8">Fırtına çok yakındı.</p>
<p class="p8">Ve belli ki acımasız olacaktı.</p>
<p class="p8">Adem günü zor geçirdi. Kabil’in dönmesini bekleyemedi. Güneş alçalırken tekrar ırmağın kıyısına, kıvrım kıvrım sürgünlenmiş asma bağlarına gitti. Her şey sakindi görünürde. Ama Âdem’in gözünden kaçmadı. Kabil’in içi içine sığmıyor, bir şey içini kemiriyordu. Sığmıyordu kabına, taşıyordu. Huzursuzdu, soluğunu öfkeyle alıyor, aldığını geriye hınçla veriyordu. Demek ki, açık değil kapalı tuttuğu şey, Âdem’in daha bu sabah zannettiği kadar katlanılır değildi. Ha döküldü ha dökülecekti.</p>
<p class="p8">Âdem bir giriş yapmak için dilinin ucunda biriktirdiği bütün sözcükleri geri iteledi. Uzatmadı. Söze hemen girdi. Ey oğulcuğum, diye başladı, anlat bana, ne’n var, ne haldesin? Görüyorum ki her zamanki sen değilsin.</p>
<p class="p8">Fazla zorlaması gerekmedi. Çok geçmedi, Kabil’in içinde sandığından çok daha büyük bir yanardağın kaynadığını anladı. Kabil, Habil’e yazılmış Sidre’ye sevdalanmışa.</p>
<p class="p8">Sevilen tekse de seven ikiydi şimdi. Üstelik Kabil’le Sidre arasına emri büyük kattan gelmiş bir olmazlık eki çoktan girmişti. Lâkin Kabil de geri dönecek gibi değildi.</p>
<p class="p6">Âdem’in, ilk ânda eli ayağı buz kesti. Ama hatırası bunca güçlü olan sözüne güvendi. Konuşmakla ikna ederim, zannetti.</p>
<p class="p6">Dili vardı o zamanlar Âdem’in kalbinin. Dalgalanırdı ırmağın yüzü, üzerinden bir kelimesi geçtikçe. Ondan birisine söz zahmetsizce gidip gelirdi. Yorulmazdı kelimenin kabında hiçbirisi. Konuşmak, iç ruhla anlaşmak gibi bir şeydi.</p>
<p class="p6">Oysa şimdi Âdem, mucizesi konuşabilmek olan bu ilk haberci, kelimelerin dünya sahibi, konuşmak anlatmak için ne kadar zahmet çekmesi gerekti. Ama erinmedi. Söylemekti vazifesi. Söyledi. Söylemekle kalmadı üstelik. Üsteledi.</p>
<p class="p6">Sözlerinde Âdemce bir samimiyet açık, peygamberce bir tecrübe gizliydi. Oysa sanki dağlara taşlara, titreyen alevlere, bulutla yer arasında düşmeden kaybolan damlaya, boşlukta döneduran fırtına kuşlarına söylüyordu sözlerini. Hepsi duyuyordu da bir tek Kabil işitmiyordu.</p>
<p class="p6">Kabil mi anlamak istemiyordu? Yoksa farklı mıydı artık konuştukları dil? Âdem bilmiyordu.</p>
<p class="p1">Anlaşmak, karşılıklı bir bilişmek eylemi, bir işteşlik haliyse.</p>
<p class="p1">İşte, şimdi birbirlerini anlamıyorlardı.</p>
<p class="p1">Ne olmuştu?</p>
<p class="p1">Olan o kadar basit değildi. Tek bir şey bile değildi.</p>
<p class="p1">Belli ki olanlar olmuştu.</p>
<p class="p6">İçindeki Kelimeler Kitabı’na baktı Âdem. Kabil’e kimin sağdan soldan, önden arkadan yaklaştığını anladı.</p>
<p class="p6">Adımlarının sesini duydu uzaktan. Ağır ağır bile değil, doludizgin geliyordu.</p>
</body>
</html>