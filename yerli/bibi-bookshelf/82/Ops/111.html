<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>KARAR ANI</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a88" class="calibre1"></a>KARAR ANI</h1>
<p class="calibre3">Havva’nın ekmeğinden, Âdem’in ocağından çekip gideli hayli zaman olmuştu. Kuru dallarla çiçekler arasında bir gece mesafesi, o kadar bahara yakınlardı.</p>
<p class="calibre3">Zaman her şeyin ilâcı. Lâkin ateşin zamanı yoktu. Zaman geçmiyordu Kabil’in üzerinden. Sırtından bu ateş gömleği çıkarıp atamıyordu.</p>
<p class="calibre3">Bu yokluklar cümlesinde gözyaşı da yoktu Kabil’in. Gözyaşı ancak merhamet varsa var. Oysa Kabil’in önce kendisine merhameti yoktu ki gözyaşı da olsundu.</p>
<p class="p8">Bir ben vardı onun için, başkası yoktu.</p>
<p class="calibre3">Bir dağ başına çıktı. Baktı gözünün önünde serili duran mesafeye. Ekili tarlalar, buğulu üzüm bağları ayağının altında. Şurada reddedilmiş adağı, şurada Sidre duruyordu.</p>
<p class="calibre3">Kabil o gün orada, ânı ânına, bakışı bakışına, kendisi kendisine, çehresi teninin rengine uymadı, halden hale girdi. Öyle bir bozuldu ki dengesi, hoşça bir uyumun dirliğini kaybetti. Her şeyi eski düzenine çevirmek lâzımdı. İstemedi.</p>
<p class="p8">Bu, çok daha fazlası, şeb-i yeldâ asiliği gibi değildi.</p>
<p class="calibre3">Sadece babasına değil her şeye isyan etti. Bir yandan değil her yandan gelen sesin eline geçti.</p>
<p class="p8">Onu eline geçiren, sadece fısıltılı bir sesti.</p>
<p class="p8">Ama tenini geçti fısıltı, kanına girdi:</p>
<p class="p8">Korkma dağlar parçalansa, olacakları seyret.</p>
<p class="calibre3">Dikkat etseydi Kabil bu sesin, yasak meyvenin tadına bakılmasını fısıldayan cennet kovulmuşunun sesi olduğunu, cümlenin aynı cümle olduğunu fark edebilirdi. Ama babasının hatıralarına hiç güvenmemişti ki.</p>
<p class="calibre3">Başını neden sonra kaldırdı. Karanlık bir söz söyledi yedi göklere, feleklere menzillere, yıldızlara seyyarelere. Yumruğunu sıktı. Önce bağrına, sonra boğazına bastırdı. Önü kapkaranlıktı.</p>
<p class="p8">Bu iş artık gönüle sığmaz, yürekte hallolmazdı.</p>
<p class="p8">Kaderse kader. Yazıysa yazı. Emirse emir. İsyansa isyan.</p>
<p class="p8">Ne olacaksa olsundu.</p>
<p class="p8">Nereden inceyse oradan kopsundu.</p>
<p class="calibre3">Ona öyle geldi ki ne yaptığını hiç bu kadar bilmemişti. O ânda kararını verdi:</p>
<p class="calibre3">Tek yolu var. Neydi şu ben’de bedende taşıdığı şey ki dünya ona dar geldi. Bu dünya hem kardeşini hem kendisini içine almaya yetmeyecekti. Birisi gitmeliydi.</p>
<p class="p8">Giden Habil olsundu, Kabil’e dünya yeterdi.</p>
</body>
</html>