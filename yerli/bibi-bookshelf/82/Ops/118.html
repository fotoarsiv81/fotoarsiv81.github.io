<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>KADERİN EN SERT TAŞI</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a94" class="calibre1"></a>KADERİN EN SERT TAŞI</h1>
<p class="calibre3">Teninde bir rüyanın yakıcı kaydı, Adem gece içinde düşe kalka yol aldı, Kabil’i bir kez daha ırmağın kıyısında, üzüm bağlarının arasında yakaladı.</p>
<p class="calibre3">Bir asma kütüğünün üzerinde oturuyordu. Kuru odunları yığmıştı üst üste. Yaktığı ateşin alevlerine bakıyordu şimdi. Bu sönen, çöken güzelliğe hüzünle baktı Adem. Hayatın ışığı ondan günbegün uzaklaşmıştı. Nergislerinden nilüferlerinden geriye bir şey kalmamıştı.</p>
<p class="calibre3">İçi yandı koca dağ gibi Âdem’in. Yaklaştı. Bir kez daha Kabil’in ayaklarının dibine oturdu. Başını oğulcuğunun dizlerine yasladı. Bir kez daha yalvardı. Ey oğulcuğum, diye söze başladı. Ağaçta dal, ateşte alev sarsıldı.</p>
<p class="calibre3">Bir kez daha sabaha kadar konuştular. Bu kitabın en acı sayfaları bunlar. Kimi Âdem söyledi Kabil dinledi, kimi Kabil konuştu Âdem hiç ses etmedi. Lâkin sözün gücü ne değildi ki Kabil’in sözleri Âdem’i çökertti de Âdem’in söyledikleri Kabil’i yolundan bir zerre mesafe çeviremedi. Kabil, alev kadar yakıcı sözü bir cehennem yatağından bulup çıkarırken. Söz incindi. Kandilin alevi tükendi.</p>
<p class="calibre3">Söz bile, yaratılalı beri sırtına böyle ağır bir yük, bu kadar zorlu bir libas binmemişti.</p>
<p class="p8">Cümle koptu Âdem’in dilinden:</p>
<p class="p8">Ey oğul, yapma. Gel bu uçurumdan beri.</p>
<p class="calibre3">Gel, vazgeç bu kızgın öfkenden. Ateşinde sen de yanma bizleri de yakma. Bu azgınlıkta sen de boğulma.</p>
<p class="calibre3">Kabil, yerinden fırladı, yaslandığı asma kütüğü sarsıldı, azdımsa, dedi, beni O azdırdı. O, derken başını göklere kaldırdı. Sonra elini alnının üzerinden geçirdi, işaret etti, alnıma böyle yazdı. Gözleri kocamandı. Bütün bunları O istedi. O zorladı. Kaderimse, kaderimde boğulmaktan başka ne yapabilirim, alnıma öyle yazmışsa ben mi sileceğim?</p>
<p class="p8">Ah, bu sahne Adem’e ne kadar da tanıdıktı.</p>
<p class="calibre3">Oğulcuğunun, gelip kaderin en sert taşına dayandığını anladı. Kabil’in de efendisi gibi ilk günahı kibirdi son günahı umutsuzluktu. O da zorlanırken, aklı çatlamasın kalbi boğulmasın diye, kaderi suçluyordu.</p>
<p class="calibre3">Oğulcuğum, dedi Adem, kaderimse yaşarım, deyip durma. Suçu kaderin üzerine atma. Bütün sahte dilekleri gerçek bir dua gibi üzerine alma. Günahkâr ayakların adımlarını ima yoluyla ahir ümmetlerin suçuna suç katma.</p>
<p class="calibre3">Ama gel, varsayalım ki kaderin böyleymiş, o zaman da kaderine koşma. Kaç ondan, kaçamasan da. Kaç, ölü dağlardan kaçan bulutlar gibi kaç, kaçmak için attığın her adım seni kaderine yaklaştırsa da. Acını bilincinle buluştur. Kaderinin, hiç olmazsa elinde kalan kısmını zorla.</p>
<p class="p8">Bunun adı niyet ve gayret. Kader dediğin bu işte.</p>
<p class="p8">Çünkü kaçmak: Niyet.</p>
<p class="p8">Adım: Gayrettir.</p>
<p class="p72">***</p>
<p class="p1"> </p>
<p class="p8">İnsanın gayreti ve niyeti içindeki Tanrı nefesinin iradesidir.</p>
<p class="p8">Tanrı nefesi içindeyse, adımların da artık senindir.</p>
<p class="calibre3">Ümidin kapıları hâlâ aralık ey oğul. Gittiğin yere kadar gidip sonra geri dönebilirsin. Düştükten sonra kalkabilir, bittikten sonra nihayet aşabilirsin. Aşağıların en aşağısına düşüp düze öyle çıkabilirsin. Lâ dedin, illâ da diyebilirsin.</p>
<p class="calibre3">O zaman kader sabit olsa da ona koşmayıp ondan kaçarak kaderi aşabilirsin. Gerçekleşse bile kader unutma sorumlusu artık sen değilsin.</p>
<p class="p8">Haydi oğlum, sen bilirsin.</p>
<p class="p8">Kabil’in gözü bağlı. Âdem’in karşısında bir sükût duvarı.</p>
<p class="p8">Oğul, dedi bir kez daha Âdem.</p>
<p class="calibre3">Günahın günah olduğunu reddetme. Aklama kendini, ben mazurum, deme. Kadere sığınma. O’nu, kendi sonucuna bahane kılma. Bazen kader, kaderin reddedilmiş, geri çevrilmiş halidir. Sonsuz esenlik ve rıza bazen kadere rıza göstermekle değil ona karşı koymakla gerçekleşebilir. İnan bana. Seçmeyi kim benden daha iyi bilebilir?</p>
<p class="p8">Bir daha sükût duvarı duvarı duvarı.</p>
<p class="calibre3">Oğul, dedi Âdem, koşma hevesle. Gitme. Gittin bari geri dön, oralarda eyleşme.</p>
<p class="calibre3">Düşeceksen kendi adımınla düşme. Düşeceksen arkandan itmelerini bekle.</p>
<p class="calibre3">Yürüme bir çırpıda karanlık kaderinle arandaki yolu. Ben bu yolda yürüyemem, de.</p>
<p class="calibre3">Ayak dire. Ey oğul, gel etme eyleme.</p>
<p class="p29">Çıkmasın adın şeytana, gel gitme.</p>
<p class="p29">Kader dediğin kaderle aramızdaki mesafe.</p>
<p class="p29">Kaç ondan, koşarak gitme.</p>
<p class="p41">Kabil. Koşmak ne kelime! O kadar hızlı gidiyordu ki etrafındaki hiçbir şeyi seçemiyordu.</p>
</body>
</html>