<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<p class="calibre3"> </p>
<h1 class="h"><a id="ncx1009" class="calibre1"></a><a id="a33" class="calibre1"></a>YASAK MEYVE ISIRIĞI</h1>
<p class="calibre3">Yüzlerini çevirdiler yasak ağacın meyvesine. O kadar özlemli o kadar susamışlardı. Diğerlerine benzemiyordu bu gidiş, dönüşü yoktu. O hengâmede Adem artık korkusuzdu.</p>
<p class="p8">Bir adım attı Adem, cennet titredi.</p>
<p class="p8">Keskin, acı bir koku kapladı dört bir yanı, her yerdeydi.</p>
<p class="calibre3">Dallarını, yapraklarını, meyvelerini, güzelliklerini uzatmış yasak ağaç titredi.</p>
<p class="calibre3">Yeşil zümrüt kuşu, kursağındaki su damlacığını gerisin geri döküverdi.</p>
<p class="p8">Cennette ne oluyorsa Yer’de de onun gölgesi.</p>
<p class="calibre3">Henüz yaratılmıştı konuğunu bekleyen dünya. Ayak seslerini duydu uzaktan Adem’inin. Konuğum, sahibim, derken yeryüzü titredi. Bir adım atsaydı Âdem Yer’in üzerinde, toprak ancak bu kadar titreyebilirdi.</p>
<p class="calibre3">Titremek fiiline sığardı ancak böyle bir eylem, dağların kendi üzerindeki gölgesi, suyun kendi üzerindeki rengi titredi.</p>
<p class="calibre3">Ve unutkanlık toprağında hatalarına doğru ilerlerken, attıkları her adımda, o hatayı Yaratan’ın yarattığı arşıâlânın bile içi titredi.</p>
<p class="p1">Ruhların Ruhu. Nefeslerin Nefesi. Kalplerin Kalbi.</p>
<p class="p1">Arşıâlâ böylesine, bir de Adem yaratıldığı gün titremişti.</p>
<p class="p6">Ortalıkta şeytan filân kalmamıştı şimdi, o sadece kenara çekilmiş, seyirci. İçindeki ses de artık Âdem’in kendi sesi, ta kendisi.</p>
<p class="p1">Israrla tekrarladı:</p>
<p class="p1">Tat bundan.</p>
<p class="p1">Susacak gibi değildi.</p>
<p class="p6">Cennetin yasak nimetinden tatmak hevesi bütün benliğini kapladı Adem’in. İçinde yasağı çiğneyecek gücü buldu. Söz? Nasılsa unutulmuştu. Lâkin böyle bir eylem gözü açık olamazdı. Kapadı gözlerini. Ne olacaksa göze aldı. Sanki hiçbir şey olmayacaktı.</p>
<p class="p1">İç bahçenin yollarına daldı.</p>
<p class="p1">Dolambaçlı.</p>
<p class="p6">Her zamankinden daha sıkıydı iç bahçenin defneleri. Dalları birbirine iyice geçmişti. Âdem onları araladı. Artık ne ayaklarına ne ellerine, ne de diline, dişine, damağına söz geçirebilirdi. Âdem artık Âdem bile değildi.</p>
<p class="p6">Yürüdü, tam ortadaki yasak ağaca doğru ilerledi. En fazla sarkmış, en büyük, en ağır, en zengin dalın altında durdu.</p>
<p class="p1">Ağacın gölgesi.</p>
<p class="p6">Yapraklar saçlarına, sürgünler yanağına dokundu. Başını kaldırdı. Rüzgâr geçti gözlerinin üzerinden.</p>
<p class="p6">Dal çiçeklerle, meyvelerle, yapraklarla, yeşillerle, allarla, renklerle, kokularla, camlarla, ışıklarla, hazlarla doluydu.</p>
<p class="p6">Uzandı iki eliyle Âdem. Dalı kendisine doğru çekti. En ışıklı, en güzel, en kokulu meyveyi seçti.</p>
<p class="p8">Bir temas ânı.</p>
<p class="p8">Kopardı.</p>
<p class="calibre3">Yasak ağacın yasak meyvesini eline aldığı ânda Havva’nın da elini kavradı.</p>
<p class="calibre3">Ani bir sevinç düşüncesi geçti içlerinden. Hiçbir şey olmamıştı işte. Bu sevinçle fazla uzaklaşmadılar. Ağacın altına, cennet toprağının üzerine oturdular. Hem yıldızların hem güneşlerin altında, el ele, kucak kucağa, ağız ağıza, diz dize, nefes nefeseydiler şimdi. Yer ve gök de göz gözeydi. Âdem Havva’nın elinden, Havva Âdem’in elinden. Birbirlerine sundular, tattırdılar yasak meyveyi. Ağırladılar, azizlediler birbirlerini.</p>
<p class="calibre3">Büyük ağacın altına ne biri sonra, ne diğeri önce geldi. Ne biri gecikti ne de öbürü acele etti. O ânda Âdem’le Havva ayrı ayrı değillerdi. Ama içlerinde dolaşan da ancak kendileri. Herkes o ânda ancak kendi kadardı. Üstelik arada bir ucu divaneliğe çıkan <span class="t7">ar</span> u, Âdem’in Havva’yı, Havva’nın Âdem’i zorlaması vardı.</p>
<p class="calibre3">Ne geldiyse başlarına birlikte geldi. Öznesi çiftti bu cümlerin. Eylemi tekildi. Suç tekti ama işleyeni ikiydi. İkisi ayrı ayrı tadına baktı, ayrı ayrı çiğnedi. Ama damaklarına aynı tat, dişlerine aynı kamaşma aynı ânda yayıldı. Bir bedende iki ruh, iki bedende aynı bir ruh olarak yediler yasaklanmış meyveyi. Kimse kandırmadı kimseyi. Suçu ne Âdem Havva’ya yükledi ne de Havva Âdem’ini itham etti.</p>
<p class="calibre3">Ancak çok büyük bir suçu paylaşanların duyabileceği bir yakınlıkla yakındılar şimdi. Yasak meyvenin tadıyla tatlanan Havva, Âdem kadar suçlu, Âdem kadar suç ortağıydı. Âdem de ancak Havva kadar suçlu Havva kadar suç ortağıydı. Tek nefisten yaratılmış, tek candan ayrılmışlardı. Suç onları birleştirdi. İkisi bir kez daha tek nefiste bir’leşti.</p>
<p class="calibre3">Havva Âdem’e, Âdem Havva’ya önce fısıldadı sonra haykırdı dilinin ucunda dönüp duran kelimeyi. Zahirde ismi vardı. Batında belâydı. Dilinden damağına, dişlerinden genzine yayılan lezzet, cennetteki hiçbir lezzetle kıyaslanamayacak kadar güzeldi. Ama yasağı çiğnemiş olmanın acı tadı da o lezzetin içinden geldi. Şeytanın yalanında “doğruluk” payı vardı aslında.</p>
<p class="p8">Âdem bir ân için kendisini cennetin sakini değil sahibi sandı.</p>
<p class="calibre3">Ama sonsuzluğa en fazla karıştığı o ânda sonsuz olmadığını da anladı.</p>
<p class="calibre3">Ölümsüz olduğunu en fazla zannettiği solukla, ölümlü olduğunu kavradı.</p>
<p class="p8">Bir sonsuzluk vehmi. Bitimsiz bir şimdi. Lâkin geçti.</p>
<p class="calibre3">Hazdan acıya, arzudan utanca döndüğü ânda Âdem, henüz cenneti yitirdiğini bilmeden cenneti özledi.</p>
<p class="calibre3">Acıyı bilmiyordu cennet yurdunda, ilk acıyı sonsuzluk vehminde fark etti.</p>
<p class="p8">Hissettiği sonsuzluk vehim, duyduğu acı gerçekti.</p>
<p class="calibre3">Masumiyetli bir rüya bilincinden şuura, unutmaktan hatırlamaya geçtikleri o en gizemli ân’ın sonsuzluğunda.</p>
<p class="p8">Unutmak hatırlamaktı.</p>
<p class="p8">Hepsi de aynı ân’dı. Hepi topu bir ân’dı.</p>
<p class="calibre3">Yutamadılar bile. Boğazlarında kaldı, kokusu burunlarından geldi. Yasak meyvenin tadı, diline damağına yapışıp da Âdem dehşete uyandığında ateşin zorba efendisini, onun karanlığın içine gölge salan kapkaranlık yanını, alev üstünde ateş tarafını ilk kez kendi suretinde kendi şeklinde görebildi.</p>
<p class="calibre3"><span class="t">O.</span></p>
<p class="calibre3">Kıvrıla kıvrıla yanan dumansız bir ateşti.</p>
<p class="calibre3">Adem’le Havva.</p>
<p class="calibre3">Bir sürçmeyle bir ayartı arasında. Ne kolay düşmüşlerdi.</p>
</body>
</html>