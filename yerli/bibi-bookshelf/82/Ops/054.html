<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>AFFETTİ</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a41" class="calibre1"></a>AFFETTİ</h1>
<p class="p6">Avuçlarının içini göklere çevirdi. Yaseminler dökülmedi parmak uçlarından ama yüreği avucundaydı.</p>
<p class="p1">Kimbilir ki o halde ne kadar kaldı?</p>
<p class="p1">Baki Allah,</p>
<p class="p1">Rahman Allah,</p>
<p class="p1">Sübhan Allah.</p>
<p class="p1">Ya Allah, dedi sustu.</p>
<p class="p1">Öyle bir Allah, dedi ki Adem, Azam isminin sahibi hoşnut oldu.</p>
<p class="p6">Hatasıyla asi, tevbesiyle kuldu Adem. Başeğişi, başkaldıracak gücü de içinde taşıdığı için bunca muteberdi. Ve Âlemlerin Rabbi, isyana gücü olanın itaatini, bir kez gitmiş olanın dönmesini, affet yakarışını çok sevdi.</p>
<p class="p6">Hepi topu bir meyve ısırığı. O da kamaştırıcı bir lezzet. Bir buruk tat damakta. Yarım yamalak. Yutamamışlardı bile, boğazlarında kalmıştı. O kadar erken uyanmışlardı ki safiyetti bu hataya en uygun kelime. Bütün cennet saltanatlarının yanı sıra, çocuklardı. Bir rüya bilincinde kabahatleri bile masumdu.</p>
<p class="p33">Üstelik dünya çoktan yaratılmıştı, göklerin çatısı çatılmış, çivileri çakılmış, arzın yüzü döşenmiş, uzatılmıştı.</p>
<p class="p33">Adem’in yolculuğu alnına ezelden karalanmış, takdirin kalemi hatayı çoktan yazmış, mürekkebi kurumuş, kâğıdı katlanmıştı.</p>
<p class="p33">O ikisi ilâhi emre karşı çıkarken bile ilâhî yazıya uymuşlardı. Hani, iradeydi ama İRADE’nin altındaydı.</p>
<p class="p33">Allahuâlem ki; fikretmenin sonu yok, bu kapılar kapıkullarına kapalı. İşledikleri suçun sırrının bir kısmı hikmetiyle hükmeden Tanrı’da kaldı.</p>
<p class="p26">Rab öfkelendi bu temsilde. Öfkesi temsilin gereği.</p>
<p class="p26">Tebessüm etti. Tebessümü gerçekti.</p>
<p class="p26">Yani: Rahmeti gazabını geçti.</p>
<p class="p26">Özündeki Rahmet ismiyle gaflete merhamet etti.</p>
<p class="p26">Affetti.</p>
<p class="p26">Öyle bir kabul olundu ki Âdem’in tevbesi,</p>
<p class="p33">Bütün insanlar için açık duracak bir belâ defterinin en başında duran kabahati affolundu.</p>
<p class="p33">Besbelli, af, yaradılış kitabının daha ser-namesinde duruyordu. Sözde değildi kendisine verdiği isimler, Tevvâb olan, tevbekârı duyuyordu.</p>
<p class="p26">Beden bile değişirken. Yenilenirken.</p>
<p class="p26">Acı pişmanlıkla aslına dönen ruh nasıl aynı kalabilirdi?</p>
<p class="p33">Ruhun mucizesi: Yenilenmesi. Hiç olmamış gibi olabilmesi. Sözleşme ânının safiyetine dönebilmesi.</p>
<p class="p26">Velhasıl:</p>
<p class="p33">Yaratan, bu hatayı, yazıcı meleklere unutturdu, içinde işlenen bahçeye, meyvesinden yenen ağaca unutturdu. Kabahati işleyen beden Âdem’indi. Tanıktı Âdem’in dili damağı, dişleri. Âdem’in uzuvlarına unutturdu.</p>
<p class="p8">Af, tanıklıkların ortadan kalkması.</p>
<p class="p52">Artık kıyamet gününde tanıklık edecek tanık yoktu. Silinmişti, Âdem’in artık kabahati yoktu.</p>
<p class="p8">Âdem’in âdemliği kabahatle başladı, bilmekle biçimlendi, zehir menzillerinden geçti. Arınmakla tamamlandı. Afla mühürlendi. Suyla yoğrulmuş toprak bedeni hamdı Âdem’in, ateşlerde yandı, pişti.</p>
<p class="p8">O zaman, getirdiler, cennetin zemini akan yıldız bezemeli atlas örtüsünü, üzerine çekti. Sabah vaktinin lâciverdi. Akşamın tazeliği. Âdem’in örtündüğü ancak kendisine yetebildi. Bir adım atabildi. Sıyrılan bulutların arasından ışığın parladığını yapraktan değilse de gölgeden okuyabildi. Güneşe değilse de gölgeye bakabildi. Sendeleyerek birkaç adım daha atabildi.</p>
<p class="p8">Ceylânların, mavi gagalı kuşların, turuncu gölgeli ağaçların, altın rengi derin uçurumların, süt ve bal ırmaklarının, incilenmiş köşklerin kendisine bakmasına tahammül edebildi.</p>
<p class="p8">Üzerinden önce bir yıkım sonra bir af geçmişti.</p>
<p class="p8">Kalbinin üzerinden o büyük ağırlık kalktı.</p>
<p class="p8">Çilenin sonuna geldiğini anladı.</p>
<p class="p8">Uyumamıştı ama kâbustan uyandı.</p>
<p class="p8">Bundan sonrası? Âdem’in yolculuğu.</p>
<p class="p8">Şimdi bir filbahri dalının altında gözlerini açtığı günkü kadar masumdu.</p>
</body>
</html>