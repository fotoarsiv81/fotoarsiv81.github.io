<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>YALAN YEMİNCİ</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a32" class="calibre1"></a>YALAN YEMİNCİ</h1>
<p class="calibre3">Emekler, gayretler, kendine göre niyetler, cennete göre günlerle; iç bahçenin kıyısına gelip gelip dönmeklerle, içteki sesi sindirmeklerle; hep sebepler, hep tehirler, hep bahanelerle dolu olan bunca sayfa boyunca. Büyük ayartıcı, merakı kışkırttı, akla mantıklı delili üfledi. Vesveseyi kalp evinde doğurdu. Benliğe giden yolda bir gedik açtı. Tende arzuyu tutuşturdu.</p>
<p class="calibre3">Âdem de Havva gibi, bu süre içinde gitti geldi. Sendeledi ama düşmedi.</p>
<p class="calibre3">Amma. Büyük çağrıcı, dirençlerinin ne kadar inceldiğini fark etmişti. Uyarıyı da yasağı da unutmaları ân meselesi. Artık her şey hazırdı. Bir gitseler, bir daha dönüşleri yoktu. Bir düşseler doğrulması olmazdı. Bir darbelik takatleri kalmıştı. Öyle vurmalıydı ki bir daha kalkamasınlardı.</p>
<p class="calibre3">O da canını dişine takmıştı. Soğukkanlılığı kalmamıştı artık. Hırs kör etmişti gözlerini, görmesi yoktu. O da baştan başa kendisine göre gayret kesmişti. Bu gayretle son defa, en zayıf yerlerinden vurdu.</p>
<p class="p8">Öyle bir vuruş ki:</p>
<p class="p8">Bu kez gizlice değil açıkça vurdu.</p>
<p class="calibre3">Nereden vuruyorsa oradan yara almıştı. </p>
<p class="calibre3">Neyi karalıyorsa aklı en çok onda kalmıştı.</p>
<p class="p8">Kendini suçlu hissetmese böyle saldırmazdı.</p>
<p class="p8">Güçlü olsa böyle vurmazdı.</p>
<p class="calibre3">Bir zümrüt denizinin kıyısında çıktı karşılarına. Bu denizi Âdem de Havva da ilk kez görüyorlardı. Bu kez suskundular; cilveleri bir gül yaprağı gibi kurumuştu. Havva bir şeyler anlatmıyordu dalgın dalgın, Adem dinlemiyordu. Adem kelebekler uçurmuyordu omuz başlarından, Havva iki göğsünün arasından pınarlar akıtmıyordu. Kendi içlerine dönmüşlerdi daha ziyade, ne varsa orada duruyordu. Ama yine de sarmaşık ağaçlar gibi Âdem Havva’yı, Havva Âdem’i sarıp duruyordu.</p>
<p class="calibre3">Şeytanın sesi, duyulası bütün sesleri bastırdı. Bu ses artık fırtına uğultusu, kasırga bulutu.</p>
<p class="p8">Doğrudan yaklaştı.</p>
<p class="p8">Dedi ki:</p>
<p class="p8">Ey Âdem’le Havva!</p>
<p class="p8">Dediklerimi hatırlayın bir bir. Vaadlerimi hafife almayın.</p>
<p class="calibre3">Feda edilecek ne varsa bu uğurda, çekinmeyin feda etmekten. Dağlar parçalansa gözlerinizi kapatın. Çünkü göze almazsanız hiçbir zaman tam anlamıyla bilemeyeceksiniz.</p>
<p class="calibre3">Isırın, sakın korkmayın. Atın korkularınızı bir tarafa, ısırın artık, dişinizi damağınızı, dilinizi genzinizi sakınmayın.</p>
<p class="calibre3">Bunu derken, eğilmiş dallardan birine baktı. Nefti gölgeli, incecik bilekli ellerini uzattı. Meyvelerden birini çekti kendisine, kopardı. Her parmağı arzu her zerresi iştahtı. Eşi görülmemiş bir hevesle ısırdı. Bakın, dedi. Bakın, işte hiçbirşey olmuyor.. Aramızda ne fark var ki bana olmayan size olsun? Eşit bile değiliz. Hani ya siz en üstün olarak yaratılmışsınız. Bir yanı ruh, bir yanı topraktınız. Öyleyse benden daha güçlü daha korunaklısınız.</p>
<p class="p50">Ağzının kenarlarından yasak meyvenin yapışkan sıvısı akarken ilâve etti: Melekleşmenin bedeli ağırdır ama melek olmak ancak bu bedeli ödemeyi göze alanların hakkıdır.</p>
<p class="p26">Her şeyi bilmek ve sonsuzluk.</p>
<p class="p26">Neredeyse Tanrı gibi! Öyle değil mi?</p>
<p class="p50">O kadar körlükle açılmıştı ki gözleri, bir adım daha atsa, Tanrı olacaksınız, diyecekti.</p>
<p class="p26">Karanlık bir gülüş. Nefes nefeseydi.</p>
<p class="p26">Devam etti:</p>
<p class="p26">Yemin ederim ki.</p>
<p class="p26">Durdu, ekledi;</p>
<p class="p26">O’nun adı üzerine yemin ederim ki, hiçbir şey olmayacak.</p>
<p class="p26">O’nun adı üzerine inanın bana.</p>
<p class="p26">Bu.</p>
<p class="p26">Yetti.</p>
<p class="p50">Ebedilik vaadi. Ve melek olma özlemi. Ayağı kaydı Âdem’in, bir güzellik yanılgısına düşüverdi.</p>
<p class="p50">Bir güzellik yanılgısına düşerken, bir ebedilik vaadine inanırken, O’nun adına içilmiş bir yemine kanarken. Yolları önce meraka, sonra vesveseye uğramıştı. Sonunda ha bire yer değiştiren, herkesin karşısına farklı bir rüzgâr uğultusuyla dikilen meşhur uçurumun kıyısına geldi dayandı.</p>
<p class="calibre3">Toprağında acelecilik, mizacında sebatsızlık vardı Âdem’in. Ahdinde vefasız, varlığında azimsiz ve kararsız çıktı. Ve ki sözdü bu nihayetinde, unutması vardı. Öyle bir unutmak ki bütün bir insan soyu hatırlasındı.</p>
<p class="calibre3">Öyle unuttu Âdem. Kalbinden, zihninden, muhayyilesinden o kadar derin bir girdap, öyle ağır bir cendere geçti ki. Öyle merak etti öyle vesveselendi öyle istedi ki. Hatırlamanın zıddı unutmak. Âdem verdiği sözü hatırlamaya bile korktu. Yolunu kesen sözünü zihninin arka bahçesine itiverdi. Adımlarının önündeki engeli devirdi.</p>
<p class="calibre3">Diyelim ki neticede: Kâğıdın bir yüzü teslimiyet, bir yüzü Âdem’in kendisi. Kendi kendisiyle olan savaşında bir yanının öbür yanına direnci iyice tükendi. Bu güçlü merak, bu baskıcı vesvese, bu önlenemez arzu her şeyi unutturdu. Sonunda Âdem de Havva’sı gibi verdiği sözü unuttu.</p>
<p class="calibre3">Lâkin oruçlu olduğunu unutup suya kanmak gibi değil, kanatları olmadığını unutup da kendini uçuruma bırakmak gibi bir unutmaktı bu.</p>
<p class="calibre3">Adem, en fazla unuttuğu ânda bile aklı başında, unutması ânında dahi sorumlu.</p>
</body>
</html>