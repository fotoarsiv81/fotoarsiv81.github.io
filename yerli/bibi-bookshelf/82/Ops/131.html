<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>KÖR ATIN RÜYASI</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a107" class="calibre1"></a>KÖR<span class="th1"> </span>ATIN RÜYASI</h1>
<p class="calibre3">Yelesi dalgalandı. Boz toprağın, güneş çatlağı kıracın üzerinde yürümeye başladı. İki yanında olgun başaklar, sararmış otlar. Teni okşayan rüzgâr, güneş kokulu hasatlar.</p>
<p class="calibre3">Toprağı ayağının altında, havayı burnunun ucunda hissetti. Önce ağır ağır attı adımlarını. Adımlarının sesini dinledi. İnce ama güçlüydü bilekleri. Bu adımlara hava-toprak-ateş-su eşlik etti.</p>
<p class="calibre3">Sonra kanı damarlarına, teri tenine, içi içine, kendisi kendisine sığmadı. Hızlandı. Teri boynundan göğsüne, sırtından sağrısına damladı. Bedeninden sıcak bir buğu yükseldi.</p>
<p class="p8">Taze buğday. Çağla. Portakal çiçeği.</p>
<p class="p8">Genişledi burun delikleri. Dünyanın kokusunu içine çekti.</p>
<p class="calibre3">Ağaçlar, yoncalıklar, çayırlar, sarmaşıklar, uzak ufuklar geçti iki yanından. O kadar koştu ki hızı arttıkça arttı. Hızlandıkça açıldı. O koşarken ırmaklar, bulutlar, dağlar yavaşladı. Göçen kuşlar bile onun yanında yavaş kaldı. En sonunda bütün hayat durakladı. Onunsa, kanı yorulmadı. Göğsü daralmadı. Nefesi tıkanmadı. İçinde bir ateş körüğü inip kalktı yalnızca. Doğasında koşmak yazılı hiçbir at o güne değin böyle koşmamıştı.</p>
<p class="p12">Sınırı yoktu ülkesinin. Öyle hızlandı ki bir ân geldi kendisini hem yerde hem gökte hissetti. Bundan daha fazla nasıl yağmur olabilir rüzgâra karışabilirdi? Çok geçmeden sırtında ışıktan kanatlar açıldı. Bir el gözlerini sığarken, o iyice hafifledi. Ayakları yerden kesildi.</p>
<p class="p12">Sırtında bulutlardan sızan ışık huzmesi. Bir yıldız geldi, yelesinin ucuna, bir diğeri perçemlerinin arasına kondu. Ardında geceyi yaran, parılcaklı bir ışık çizgisi bıraktı.</p>
<p class="p8">Selli pullu, semavatlı şehrayin.</p>
<p class="p8">Tayflar, şualar, ziyalar.</p>
<p class="p8">Karanlıklar aydınlandı.</p>
<p class="p8">Uçtan uca. Buluttan buluta. Irmaktan karşı kıyıya.</p>
<p class="p8">Şimşek parıltısı.</p>
<p class="p8">Rüzgâr okşayışı.</p>
<p class="p12">Kendisinden geriye bir toynak izi bile kalmadı. Kanatlarının gölgesi bütün bir yerin yüzünü kapladı.</p>
<p class="p8">Hû, dese göklerin kapıları açılacaktı.</p>
<p class="p13"><span class="t2">***</span></p>
<p class="p12">Oysa daha o doğarken annesi ölen, yerin yüzüne bir tezat ilkesiyle gelen, kırmızı perçemleri gözlerine kadar inen kör attı bu. Koşmayı bilmiyordu ama rüyasında, uçar gibi, rüzgârla yarışır gibi koştuğunu görüyordu.</p>
<p class="p12">Yani rüyaydı bütün bu rüzgârla yarışlar, kanatlanışlar, şahlanışlar.</p>
<p class="p12">Gerçekte, sırtında belâ gecesinin ayazı. Başında bahar gecesinin sert rüzgârı. Dallara yapraklara yaslanmış, otlara başaklara uzanmış. Hafif ürpermeler içinde. Sığındığı kuytuda köşede. Kendisini attığı uykunun izbesinde. Kıvrılmış, başını ön ayaklarının üzerine bırakmış, kuyruğunu sağrısına sarmış.</p>
<p class="p33">Rüyasının her dönemecinde gözkapakları ürperirken boynu seğirdi, alnı çatallandı. Koşmayı bilmeyen kör at gülümsedi gözlerinin içine dolan mutlu düşle.</p>
<p class="p33">Ona kalsa görecek başka bir rüyası olmazdı. Çünkü öyle zannederdi ki koşmaktan daha büyük bir gerçek olamazdı.</p>
<p class="p33">Ama. Gerçeği de rüyası da bu kadarla bitmedi. Rüyasında koşarken bir yandan da, gözlerine dökülen perçemlerinin arasından dünyanın tüm manzaraları, hayatın her sahnesi ona seyrettirildi.</p>
<p class="p33">Havva ile Adem’in dünya hayatı cennet hayatı ile bir arada ve aynı ânda olup biterken, olmak yoktu sadece oluş vardı bu rüyada.</p>
<p class="p26">Rüya dili: O da bitimsiz bir ân-ı ebedi.</p>
<p class="p26">O da kalbin ve cennetin zamanı ile yek-dildi.</p>
<p class="p33">İşte, bir yolun iki yanına, bütün halleriyle hayatlarıyla dizilmişlerdi. Âdem az ilerde. Havva onun yanında güzel ve sessiz. Çilekeş ve daima bir cennet hatırasıyla yaralı. Aralarında, mevve çiçek aynı ânda, bir limon ağacı.</p>
<p class="p33">Şu kenarda Habil ve Kabil kurmuşlar oyunlarını, bir cennet bahçesinde oynuyorlardı. Çocuklardı. Saflardı. Masumlardı. Derken yılansı bir ıslık yaklaşıyordu arkalarından. Sessizce sokuluyordu. Aldanıyorlardı. Ve her defasında cennetten kovuluyor, dünyaya düşüyorlardı.</p>
<p class="p33">Kör atın rüyasında göründü görülmesi gereken en son şey. Görmese de olurdu. Kan rengiydi.</p>
<p class="calibre3">Kabil Habil’i öldürürken, kardeşinin alnını taşla ezerken, sonra onu toprağın bağrına gömerken, gördüğü kör ata yetti.</p>
<p class="p8">Rüya bozuldu. Her şeyin rengi değişti.</p>
<p class="p78"><span class="t2">***</span></p>
<p class="calibre3">Onun bile doğasına aykırı geldi rüyasında gördüğü şey, ne de olsa gören göz buna takat getiremezdi.</p>
<p class="p8">Gördüğüne dayanamadı. Koştukça koştu. Kaçtıkça kaçtı.</p>
<p class="p8">Kaçarsam, gördüğümden kurtulurum, unuturum sandı.</p>
<p class="calibre3">Böylesine koşarken karıştığı karanlıkta, kendini bir o yana bir bu yana attı, dallara budaklara takıldı, başını çarptı. Beyaz akıtmalı güzel alnı yarıldı, tüyü tüyüne yapıştı. Burnundan kan geldi, gözünden yaş aktı, genzinden feryat sızdı. Güç belâ, kendisini ırmağın kıyısına attı. Suya, köpüğe bulandı. İncecik bilekleri, yaralı dizleri, yarılmış toynakları, dağınık yelesi, kanayan alnı ıslandı.</p>
<p class="calibre3">Ama hiçbir şey değişmedi. Gördüğünden kaçmakla kör atın kurtuluşu yok. Nereye atsa kendini kanın kokusunu orada buldu. Yağmur yağsa da topraktan hâlâ kan kokusu geliyordu. Sadece toprak değil, su bile kanıyordu.</p>
<p class="p8">Kaçmaktan vazgeçti. Bu kez gözlerini kapadı.</p>
<p class="p8">O da yetmedi. Gördüğü, gözünün önünden gitmedi.</p>
<p class="calibre3">Sonunda gözlerini açmak, kendisini bu rüyadan atmak, uyanmak istedi. Artık bu rüya bitsindi.</p>
<p class="p8">Yine olmadı. Uyanamadı.</p>
<p class="calibre3">Öyle bir rüya ki, sonuna kadar görmekten başka kurtuluşu yok, bu rüyanın tabirden başka uyanışı yok.</p>
<p class="p58">Kaçmakla çözülmez bu düğüm, göz yummakla bu muamma hallolmaz.</p>
<p class="p58">Anladı kör at, bu rüyadan, bu rüyayı yaşamadan uyanılmazdı. Yaşanacak ne’si varsa hazırdı. Gözlerini rüyasına açtı.</p>
<p class="p29">O ânda dünyanın bir bıçağın sırtında, gayet açık ve yalın iki</p>
<p class="p29">sözle,</p>
<p class="p29">tevilsiz ve tefsirsiz,</p>
<p class="p29">sade ve basit,</p>
<p class="p29">art anlamsız yan anlamsız,</p>
<p class="p29">dilin en duru bilgisiyle,</p>
<p class="p29">en temel kelimeleriyle ikiye ayrıldığını sezdi.</p>
<p class="p29">İyi ve Kötü,</p>
<p class="p29">Adem’in Kelimeler Kitabı’nın ilk iki kelimesiydi.</p>
<p class="p29">Hem mukaddimesi hem hâtimesiydi.</p>
</body>
</html>