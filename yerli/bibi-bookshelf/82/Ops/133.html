<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<p class="p81"> </p>
<p class="p82"> </p>
<h1 class="h"><a id="ncx3076" class="calibre1"></a> BU RÜYANIN ÇIKMASI</h1>
<p class="calibre3">Onun, doğasının özgürlük yazgısının insana hizmet olduğunu, Âdem uzun zaman önce, göklere parmak ucuyla çizilmiş bir gölge resminde bilmişti, kör atın kendisi şimdi bildi.</p>
<p class="calibre3">Ama bu doğayla yazgı arasında ancak cennet kanatlı atların aşabileceği bir uçurum. Bütün bir at soyunun yazgısıyla doğası arasındaki çetrefil de geldi onun, kırmızı perçemleri altında terleyen güzel alnında düğümlendi. Bir kez daha ter bastı yelesini.</p>
<p class="calibre3">Sadakatin adı ihanetin lekesi. İçinde tabir edilmiş bir rüyanın bilgisi.</p>
<p class="p8">Suya akmak. Dağa yürümek. Buluta durmak.</p>
<p class="calibre3">Öyleyse sen de durma, göster rengini. Bir şey yap. Bir adım at. Kendine bir yer tayin et. Sen de tekrarla o meşhur cümleyi: Dağlar parçalansa korkma taraf tutmaktan. Niyetini gayretini belli et. Ver verebileceğini. Gördüğün rüya nedensiz değil, tabirine tabircisine hürmet et.</p>
<p class="calibre3">Kırmızı perçemleri gözlerine kadar inen kör atın, verip verebileceği, bir tek kendisi. İlk sözün hatırası, onun insana bağlı bir kaderi, atılacak iki adımı var şimdi. Kaderin gerçekleşmesi ân meselesi. Gördüğü rüyadan çıkardı kendi gerekçesini. Tabirine tabircisine iltifat etti.</p>
<p class="p12">Başını çevirdi. Kokusunu ayırdı seher rüzgârından Âdem’in. Özgürlüğünü, bir fiilin kuvvesi halinde hatırasına sardı. Bu hatırayı da dünyanın bütün kokularını içine çekmek isteyen burun deliklerindeki harlı nefeste, dünyanın bütün görüntülerini görmek isteyen fersiz gözlerinde, ve bütün yamaçlarını koşmak isteyen ince ama güçlü bileklerinde sakladı.</p>
<p class="p12">Boynuna vurulacak boyunduruğu, sırtına indirilecek kamçıyı, ayağına takılacak bağı bir ân için görebildi. İrinler akacaktı yaralarından, keten tohumları yetmeyecekti dizlerinin sızısını dindirmeye.</p>
<p class="p8">Bunları da geçti.</p>
<p class="p8">Boşalttı içindeki en harlı nefesi. Son bir kez asilendi.</p>
<p class="p12">Her zamankinden daha asi olduğu o ânda gitti, Âdem’in kapısına dayandı.</p>
<p class="p12">Onun kazasında kendi kaderine bağlandı. Varlığını insanın varlığına kattı. Kendisini adadı. Bütün bir insanlığın yükünü sırtlandı.</p>
<p class="p12">Çekirdekte ağacın, atalarda çocuklarının sırrı. Bütün bir at soyunun da kaderini kendi alnına, beyaz akıtmasının, kırmızı perçemlerinin üzerine aldı.</p>
<p class="p12">Zamanlar evvel Âdem’in muhayyilesine kelimesi düşmüş bir resmi doğrularken, onun hayalini ağaç kabuğundan oyulmuş bir resim gibi çıkarırken, tepeden tırnağa pembe çiçek açmış tarçın ağacının altında, hafifçe kişnedi. Âdem’in kokusunu rüzgârda bir daha bir daha ayırmak, şafağı rüzgâr kılmak, sesini, halinin dilini ona duyurmak istedi:</p>
<p class="calibre3">Bundan sonra sana ait, seninim. Senin korumanda, senin hizmetinde, senin dostluğunda bir ben’im.</p>
<p class="calibre3">Karşılık gelmedi. Bekledi. Bir daha hafifçe kişnedi. Haline hal, diline dil ekledi:</p>
<p class="calibre3">Duysana sesimi. Al seninim bundan böyle, kabul et beni. Doğrulansın Kelimeler Kitabı’nın yazısı. Artık sen de bensiz yapama. Bensiz olama.</p>
<p class="calibre3">Kızıl perçemlerinin altında gözlerini kırpıştırdı. Hiç kimseyi dokundurmazdı boynuna, boynunu uzattı. Perçemlerini rüzgâra bıraktı, dalgalandırdı.</p>
<p class="p8">Ses seda yok. Nice zaman geçti de bir âdemoğlu gelmedi.</p>
<p class="calibre3">Yoruldu kör at. Boynunu tarçın ağacının gövdesinde dinlendirdi.</p>
<p class="p8">Yaraları sızladı.</p>
<p class="calibre3">Taşıyamadı bedenini. Sırtında, ağır bir dünya tabirinin yorgunluğu. Olduğu yere yığıldı. Varlığını sunduğu kapıda gözleri kapandı. Derin bir uykuya daldı. Gördüğü rüyayı unuttu ama tabiri aklında kaldı.</p>
<p class="p8">Uyandığında, kör at kendi rüyasındaydı.</p>
<p class="p8">En sadık, en vefâdar olanlardandı.</p>
<p class="p8">Âdem de beniâdem de oradaydı.</p>
</body>
</html>