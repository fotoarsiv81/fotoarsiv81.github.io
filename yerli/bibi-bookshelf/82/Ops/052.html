<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>SEBEBİ BAHANESİ</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a39" class="calibre1"></a>SEBEBİ BAHANESİ</h1>
<p class="p12">Suçlayabileceği tek kişi vardı şimdi. O da büyük ayartıcının alev ateş gölgesi. Nefti gölgeli, uzun parmaklı, ipincecik elleri.</p>
<p class="p8">Âdem onun da üzerinden geçti gitti.</p>
<p class="p12">İlk masumiyetinde, ilk hatasında bile, ayartı ne kadar güçlü gelse de, ayartıcının zorla bir şey yaptıramayacağının bilincindeydi.</p>
<p class="p8">Bana bunu o yaptırdı, demedi.</p>
<p class="p12">Sığınacağı yere sığınmak istemedi. Bildi ki kötülüğün sebebi yok sadece bahanesi var ve şeytan kötülüğün sebebi değil bahanesiydi. Çelişki? Yo! Bir burgaç gibi içinde içine dönen, dışından dışına savrulan bu çözümsüzlük, çözümün ta kendisiydi.</p>
<p class="p8">Ben yanıldım, dedi. O çağırdı ama giden ben’dim.</p>
<p class="p8">Öznesine Havva’yı dâhil etti.</p>
<p class="p12">Biz ettik kendi kendimize edeceğimizi. Bize kimse etmedi bizim eylediğimizi.</p>
<p class="p12">Bu cümlenin eylemi de eyleyeni de biziz. O çağırdı biz gittik. Gafildik. Kendimize biz zulmettik.</p>
<p class="calibre3">Söz buraya gelince, Zulm’ün tanımını da Kelimeler Kitabı’ndan buldu çıkardı. Tanık tutulduğu kendi yaratılışının merhalelerini hatırladı. Hamuru ahenk ve düzen üzre yoğrulmuştu Adem’in. Ve insan olan ancak kendi doğasındaki ahenkte, düzende, güzelde, iyilikte dinlenebilirdi. Oysa; insanın kendi doğasına aykırı davranışı. Kendi kendisine yabancı kalışı. Kalbin kendini inkârı. Hiç ummadığı yerden yara alışı. Hiç ummadığı kadar zalimce yaralayışı. Kınadığını kendinde tekrarı. Bir yanıyla en güzel olanın hemen ardından en çirkin olması. En güzeli yaşatanın en korkuncu tattırması. Yasak meyvenin tadına bakışı hasılı. Başkaldırışı.</p>
<p class="p8">Zulüm, başka neydi ki?</p>
<p class="calibre3">Âdem bu kördüğümü çözdüğü o kıldan ince, kılıçtan keskin, bıçağın sırtında. Sonu yoktu bilmenin, bir kez daha kendisini bildi. Bir kendisi bir de Rabbi bilirdi.</p>
<p class="p8">Kaderi düşmekmiş? Düşmekle kalmadı.</p>
<p class="p8">Kalkmaya çalıştı.</p>
<p class="p8">Koşmadı kaderine. Kaderinden kaçtı.</p>
<p class="p8">Niyet ve gayret: Kaderin anlaşılabilir anlamı.</p>
<p class="calibre3">Niyeti halis gayreti yüksek çıktı Kudret’in iki eliyle yarattığının. Yaratan yarattığından bir kez daha hoşnut kaldı.</p>
<p class="calibre3">Büyüktü hataları. Ama. Ama’sı vardı. Bu kitapta Tevbe vardı Af vardı.</p>
<p class="calibre3">Asilik eğer başkaldırmaksa, başkaldırışıyla Âdem’in şeytandan ne farkı vardı?</p>
<p class="calibre3">Biri savını ispat etmek için kıyamete değin direnirken diğeri affın kapılarına, tevbenin mısrasına sığındı.</p>
<p class="calibre3">Fark tevbede. Geri dönmede. Ne dese ne demese de, affet, diyebilmekte.</p>
<p class="p1">Edepli durdu Âdem’le Havva.</p>
<p class="p1">Hatada ısrarlı olmadı.</p>
<p class="p1">Tevbeydi. Pişmanlıktı.</p>
<p class="p1">Gözyaşı? Daha fazlası nasıl aksındı?</p>
<p class="p1">Nasıl af dilenirdi, tevbe edilirdi?</p>
<p class="p1">Hiç olmamış gibi olabilirdi?</p>
<p class="p1">Elin yasak meyveye uzandığı ânın bir ân evveline dönülebilirdi? Her şey silinebilirdi?</p>
<p class="p1">Yo! Geri dönmek yoktu bu serüvende. Bu serüvenin çizgisi üzerinde ancak ileri gidilebilirdi. Ama düzdü yol. Düz yolda düşen erken kalkabilirdi.</p>
<p class="p1">Bu yüzden hatanın dönülebilir ucunda Âdem ve onun Havva’sı hâlâ, şerif değil eşreflerdi.</p>
</body>
</html>