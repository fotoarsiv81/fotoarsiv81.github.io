<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<p class="p1"> </p>
<h1 class="h"><a id="ncx1741" class="calibre1"></a><a id="a57" class="calibre1"></a>DÜNYANIN DA ÂDEM ÜZERİNDEKİ HAKKI</h1>
<p class="calibre3">Bir yandan selâmetlik dünyanın dilini öğrenirken bir yandan da kendi dilini dünyaya öğretti Âdem. Azgın fırtınalarıyla, korkunç dalgalarıyla, yol vermez ağaçları, tehlikeli hayvanlarıyla baş edebildi, onlara boyun eğdirdi. Kendisinden yaratılmış olduğu toprağı kuşattı. Ona hükmetti. İnsandı, hükmetmek nefsine hoş geldi.</p>
<p class="p8">O zaman:</p>
<p class="calibre3">Bu tertemiz dünya henüz köhne değil gençken, koca değil yeniyken, körpeyken. Her şey terütazeyken.</p>
<p class="calibre3">Dünya, kendi cennetinden daha düşmemişken. Durgun göle ilk taş atılmamış, su bulanmamış, havaya cıva karışmamışken.</p>
<p class="calibre3">Güzel kuğunun boynu insan eliyle kırılmamış, kuşların kanadına taş bağlanmamışken.</p>
<p class="calibre3">Bembeyaz tüylü kar kaplanı için “Başlıca düşmanı insandır”, cümlesi henüz kayıtlara geçmemişken.</p>
<p class="calibre3">İnsan, bir canlının ölürken çıkardığı nefeste hazlanmamışken, hazlanmak için öldürmemişken.</p>
<p class="p12">Sair zaman olsa ölesiye utanacağı ve iğreneceği şeyi tam da onu utandıran ve iğrendiren yanlarının üzerine basa basa ve sadece o yanları için istememişken.</p>
<p class="p8">Yani dilin düğümü çözük, kapılar henüz açıkken.</p>
<p class="p12">Söz buraya gelince o büyük melek, Adem’i, kanadıyla tekrar usulca okşadı. Âdem’e, dünyanın da onun üzerindeki hakkını hatırlattı. Derin yar’in kıyısında, dünya göklerinin altındalardı.</p>
<p class="p8">Unutma, diye başladı:</p>
<p class="p8">Her şey senin için yaratıldı ama dikkat et sen her şey değilsin.</p>
<p class="p8">Dünya boyun eğicidir ama sen zalim efendi değilsin.</p>
<p class="p12">Yeterli sayıyorsun kendini kendine. Oysa hiç yeterli değilsin. Muhtaçsın, ihtiyaçsız değilsin.</p>
<p class="p8">Her şey senin emrinde doğru, ama amirliğe kalkışma.</p>
<p class="p12">Bil ki kalıcı değil geçicisin, sahip değil misafirsin. Sabit değil iğretisin.</p>
<p class="p8">Her ne ki var sende, ödünçtür, senin sanma.</p>
<p class="p8">Şımarma.</p>
<p class="p12">Yarı kısmın topraktır. Toprağı horlama. Dünyadan, yerine koyduğundan daha fazlasını alma. Onun dengesini bozma. Uyumuna musallat olma. Gülün rengiyle, sütün tavıyla oynama. Karıncanın yolunu kapama, kırlangıcın yuvasını bozma, yılanın dişini kanatma. Pınarların, nehirlerin, ince suların kurumaması için çaba sarf et. Göz kulak ol emanete. Bozma kıvamını, aldığın gibi iade et.</p>
<p class="p12">Hava-toprak-ateş-su da insandan alacaklıydı. Bitkinin ve hayvanın, dağın, taşın ve börtü böceğin, yaralı kedinin, hasta leyleğin, yırtıcı parsın, dayanıklı devenin de insan üzerinde hakkı, insandan razılığı vardı.</p>
<p class="p1">Büyük melek üst üste üç kez tekrarladı. Âdem’den söz aldı. Sözünü, unutma, diye başladığı sözcükle tamamladı. Kanadının okşayışı da sesi gibi hafifledi, uzaklaştı.</p>
<p class="p1">Âdem ter içinde kalmıştı. Güneş neredeyse batacaktı ama o yerinden bile kıpırdayamadı. Gün o gün oldu, bu uyarıyı hiç unutmadı.</p>
<p class="p1">Ama oğullar babalarına asi, insanın yasası unutmakla illetli. Onun oğulları, her şeyi görmek, her şeyi yaşamak, her şeyi hissetmek, her şeye sahip olmak, her şeyce sahip olunmak hırsıyla, hem nasıl da unutacaklardı.</p>
</body>
</html>