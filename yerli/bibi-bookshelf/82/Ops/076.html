<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>YOLCULUK</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a59" class="calibre1"></a>YOLCULUK</h1>
<p class="calibre3">Temsilin yolculuğunda Âdem, kıyısız ummanlarda yol alır- ken, karardıkça kararan fırtına bulutlarına rastladı. Yıldırımların yardığı yepyeni gökleri tanıdı. Lâcivertten griye, siyahtan maviye. Üzeri tüllenen denizler gibi, görünüründen çoğunu suyun altında saklayan dalgaları da aştı. Deniz şelâlelerinden geçti. Hepsi birbirinin aynı dalgalara değil, güneşe ve yıldızlara bakarak yolunun işaretlerini seçti. Günler gecelere karıştı. Gün geldi bu zorlu yolculukta Âdem’in yolu ölüme kadar dayandı. Ama kavuşmak yazılmış ki alnına, sonunda güzel yolcu her kazayı her belâyı atlattı. Dünyanın ilk seyyahı yeniden karaya ayak bastı.</p>
<p class="calibre3">Bu yepyeni diyarda, dünya âlemin, bambaşka çehreleriyle karşılaştı, bilmediği yanlarını tanıdı. Serendip’te ismi bile okunmayan buz kırağı mevsimlere, coşkun nehirlere, akıntılarının altında sakin sakin akan,derelere.. Meleklerden başka muhatabı olmayan hiç bilinmedik yabancı kokulara, yabani çiçeklere, hiç yaşanmamış zamanlara. Çok renkli kuşlara, ismi bir süre sonra unutulacâk ve yerine yenileri konulacak olan hayvanlara rastladı. Ne kadar büyükmüş dünya! Âdem şimdi biraz Baha şaşkın biraz daha hayrandı. Ama karar kılmadı oracıkta. Havva’yı, bulmadan duramazdı.</p>
<p class="p26">Diyar diyar ilerledi. Sarp tepelerle yüz yüze geldi. Dayanmanın en zor olduğu ânlarda dayanabildi. Lâkin her defasında yeni bir tepe de karşısına dikildi. Gölgeden kalkanlarla dağların hücumunu savuşturmaya çalıştı. Kumdan ummanları aştı.</p>
<p class="p26">Cennet: Kaybettiği.</p>
<p class="p26">Havva: Bulamadığı.</p>
<p class="p26">Yıllarca Adem Havva’yı aradı.</p>
<p class="p26">Dört unsur: Ateş-toprak-hava-su.</p>
<p class="p26">Üç oluşum: Bitki-hayvan-maden.</p>
<p class="p26">Dağlar taşlar elbirliği etmiş, onunla yürüdü.</p>
<p class="p26">Âdem yürüdükçe buğday tarlaları yürüdü.</p>
<p class="p26">Yanıbaşında sadık ve mahzun köpek, bahçesinde gülle bülbül.</p>
<p class="p26">Ardı sıra gür yeleli arslanlar, önü sıra katar tutmuş turnalar.</p>
<p class="p26">Bütün bir Asya’yı yürüdü Âdem.</p>
<p class="p26">Âdem yürüdü, Asya yürüdü.</p>
<p class="p26">Havva’ya doğru yürüdüğü yıllar boyunca Âdem. Hiç pişman olmadı. Şikâyet etmedi. Yoruldu ama yolundan dönmedi.</p>
<p class="p26">Kalbi hiç kaymadı. Bu uzun çile yolunda hiç yan basmadı.</p>
<p class="p26">Güveni hiç sarsılmadı. Aşkın ipi hiç kopmadı.</p>
<p class="p26">Başka türlü yol alamazdı.</p>
<p class="p26">Bütün yorgunlukları arkasında bırakmış, aşılmaz zannedileni aşmakla onanmış. Bir kere değil çok kere, bir şeyle değil çok şeyle sınanmış. Bir dünya yolculuğu geçmişti üzerinden Âdem’in. Ayakları suya ermişti. Ama belli ki cennet bir kez yitirilse de kazanılabilir bir şeydi. Baştan ayağa dikkat kesildi, Âdem, Havva’yı bekledi.</p>
<p class="p26">Onu yalnız Âdem değil bütün bir âlem bekledi. Belliydi Havva’nın geleceği, gelmeyecek olan böyle beklenmezdi.</p>
<p class="p6">Bir rayiha harfi gibi içine düşen umutla Âdem, bekliyorum öyleyse gelecek, dedi.</p>
<p class="p6">Bu kadar çok çağırdığı için. Bir devri kapadığını, bir devranı tamamladığını. Bir eşiği geçtiğini hissetti.</p>
<p class="p1">Ân geldi.</p>
<p class="p6">Yakıcı sıcaklar saklanmış, sular serinlemişti. Tatlı bir rüzgâr esiyordu dünya âlemin üzerinden, varlığın seyrüseferinden. Her şey nefesini tutmuştu ki dünyanın biri bir ucunda, öbürü öbür ucunda olan o iki kişinin, ilk dünyanın bu ilk iki sakininin bir araya gelmesi için izin çıktı.</p>
<p class="p1">Gerisi kolaydı, zor değildi.</p>
<p class="p1">Âdem, Havva ile, iki dünyanın birleştiği yerde bir araya geldi.</p>
<p class="p1">Giden Âdem’di ama Havva geldi.</p>
<p class="p1">Gelen Havva değil, yitirilmiş cennetti.</p>
</body>
</html>