<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<p class="p8"> </p>
<p class="p12">Havva <span class="t">o </span>zaman çıplaktı da Âdem’e çıplak gibi gelmezdi. Bu çıplak ten incitmezdi.</p>
<p class="p8">Oysa şimdi.</p>
<p class="p8">Bir kez daha bakınca Havva’ya.</p>
<p class="p8">Saçı. Göğsü. Karnı.</p>
<p class="p8">Olgun bir meyveye benzeyen ağzı.</p>
<p class="p8">Kadın kadınlığının; erkek, erkek olduğunun farkına vardı.</p>
<p class="p8">Aralarında birkaç cennet yaprağı.</p>
<p class="p12">O ânda acı meyve kokusu içini yakınca, Havva’nın aklına yapraklar geldi.</p>
<p class="p12">Cennetin esenliğini bozmuş olsalar da, yine cennetin yapraklarıyla örtünmeye çalıştılar. Ama ne fayda! Bir parçaları örtülse bir parçaları açıkta kaldı. Çıplak bedenlerini birbirinden saklasalar kendilerine aşikârdı. Çünkü gördükleri, örtünseler de artık hatırlarındaydı.</p>
<p class="p12">Birkaç adım attılar. İlk kez sırtlarını ayrı ayrı ağaçlara dayadılar. Bambaşka bakışlarla başka yönlere doğru baktılar.</p>
<p class="p12">Şimdi Havva orada Âdem’in bir parçası gibi değil, sadece kendisi gibi duruyordu.</p>
<p class="p12">Havva Âdem’inden, Âdem Havva’sından gerçek anlamda o ânda koptu.</p>
<p class="p8">O ânda ayrı düştüler birbirlerinden.</p>
<p class="p12">Hiç kimse bu közün üzerinde, kendisinden başkasının derdine yanamazdı.</p>
<p class="p8">Uzaklaşmış, başkalaşmışlardı.</p>
<p class="p12">Bir daha asla eskisi gibi eksiksiz bir bütün, kusursuz bir çift olamayacaklardı. Bir bütün olduklarını ne kadar sansalar da araya hep bir başkalık, yabancılık, lisan uyuşmazlığı katılacaktı: Kendileri.</p>
<p class="calibre3">Farklı ağaçların altında Biz değillerdi. Ben ve Sen’lerdi sadece şimdi.</p>
<p class="calibre3">Bir daha, Ben ve Sen’den farklı, ikisinin kopmaz-parçalanmaz- ayrılmaz yekliğinden ibaret, o üçüncü özne olamazlardı. Yeryüzü lisanlarında karşılığı olmayan o unutulmuş cennet öznesi onları şim’den sonra karşılamazdı.</p>
<p class="p8">Ne kadar bir araya gelseler de Sen ayrı Ben ayrı.</p>
</body>
</html>