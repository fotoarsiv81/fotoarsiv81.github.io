<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<p class="p8"> </p>
<h1 class="h"><a id="ncx2542" class="calibre1"></a><a id="a90" class="calibre1"></a>ÖLÜMÜYLE YÜZLEŞENİN HALLERİ</h1>
<p class="p29">Habil.</p>
<p class="p29">Böyle bir çile. Çekilir gibi değildi. Çilesini güzelleştirdi.</p>
<p class="p29">Başı önünde, gözleri hâlâ yerde, yaprakların, dökülmüş elma çiçeklerinin üzerinde.</p>
<p class="p29">Ben sana elimi kaldırmam, dedi.</p>
<p class="p29">Konuşuyordu ama orada değil gibiydi.</p>
<p class="p29">Zalim olmaktansa mazlum olmak yeğdir bana.</p>
<p class="p29">Sesi çok uzaklarda akan derin nehirlerin sesi, ya da gecenin arka arkaya gelen en kapalı vakitlerinin sesi gibiydi.</p>
<p class="p29">Eziklik yoktu bu seste. Bambaşka bir güçle güçlü bir sesti.</p>
<p class="p29">Dirençsiz değil direnmesizdi.</p>
<p class="p29">Dirençsizlik, acizliğin gaflet hali.</p>
<p class="p29">Direnmesizlik: Teslimiyet tesellisi.</p>
<p class="p29">Ancak Habil-mizaca nasip olabilirdi.</p>
<p class="p1">İnsan olan, etten kemikten, ruhtan nefesten yaratılmış bulunan; bütün kayıtlardan nasıl daha fazla sıyrılabilirdi? Bütün bağlarını nasıl daha fazla çözebilir, eteklerini rüzgâra bırakarak kendi saçlarının arabasına asılabilir, gökleri öyle devredebilir, her şeyin üzerine çıkabilirdi? Nasıl bundan daha fazla özgürleşebilirdi?</p>
<p class="p10">Habil, Kabil’de fazla vakit kaybetmedi, dünya kelâmı tüketmedi. Nefesini hafifletti. Makamını değiştirdi. Gözlerini titreşen sedir yapraklarına, hüzünlenen bulutlara, tüllenen göklere çevirdi. Yedi kat semanın arkasını görmek istedi. Dedi ki:</p>
<p class="p26">Ey Âlemlerin Rabbi.</p>
<p class="p26">Düne, bugüne, yarına, parçalanmayan zamana hakim olan. </p>
<p class="p26">Zamanı daraltılmış olmayan Ey.</p>
<p class="p26">Ey Zamanın Sahibi.</p>
<p class="p26">Güzelliğin, öfkenin, adaletin, ihtişamın, cebrin ve hiddetin</p>
<p class="p26">Rabbi.</p>
<p class="p10">İsimlerin sonsuz. </p>
<p class="p10">Her bir isminden kendime kurduğum bağla, </p>
<p class="p10">Kabil’in de Rabbi.</p>
<p class="p26">Yetmedi.</p>
<p class="p10">O’nun bütün güzel isimlerini aynı ânda anmak, bir yönüne değil her yanına sığınmak istedi. Cennetten gelme o isimle, ağız dolusu Allah’ım, dedi.</p>
<p class="p26">Allah demeye alışkın dağlar taşlar bir kez de Habil’le. Allah,dedi.</p>
<p class="p10">Nehirlerden balıklar başlarını uzattı, dallardan kuşlar sarktı onun duasına eşlik etmek için. Habil duasını etti. Yaralı bir kalbin ateşinde canlı cansız, dolu boş ne varsa, duasını Kabil'in ağzından tekrar etti:</p>
<p class="p10">Taşınmaz yük ne demekmiş anladım. Yükün taşınamaması, kulun Allah ile arasındaki bağın bozulması. Sen ki benim gönlüme Senden bir bağ bıraktın.</p>
<p class="p8">Her şeye razıyım, ama Seninle aramdaki bağı bozma.</p>
<p class="p8">Bana kaderimi sorgulatma. Neden, diye sordurma.</p>
<p class="p8">Ey Galipler Galibi,</p>
<p class="p8">Senden, Senin takdirinden başka bir şey istemeyeceğim.</p>
<p class="p8">Ama,</p>
<p class="p8">aramıza kimseyi sokma.</p>
<p class="p8">Bulutlar üzerine eğilince,</p>
<p class="p8">Habil bu dünyadan geçmiş. Fazlasını istiyor.</p>
<p class="calibre3">Kalbe ancak sığan duru aklın, emniyetli gönül görüşünün keskinliğinde, görüyor ki:</p>
<p class="p8">Her bir yan gölge üstüne gölge.</p>
<p class="calibre3">Gölge gölgeyle didişip duruyor. Her şey oluyor ama hiçbir şey de olmuyor.</p>
<p class="p8">Tufan kopuyor ama Habil’in ayakları bile ıslanmıyor.</p>
<p class="calibre3">Yangının ortasında, ateş yakmıyor, saçının tek teli tutuşmuyor.</p>
<p class="calibre3">Can acısa bir türlü acımasa bir türlü. Perdeyi göremeyen bütün gölgeleri gerçek sanıyor. Ve oyunu buna göre kuruyor, buna göre oynuyor.</p>
<p class="calibre3">Habil’se gölgelerin üzerinden geçip gidiyor. İndirmiş kılıçlarını. Gölgelerle savaşmaya kalkışmıyor. Göklerin vâhid makamına doğru yer’den geçiyor.</p>
<p class="calibre3">Çünkü acı can evine değince her şey yerine döner. Her şey gölgeye döner.</p>
<p class="p8">Kabil diye biri yok aslında. Bir Allah var, bir de Habil.</p>
<p class="calibre3">Kabil, Habil’in ne kadar dayanacağı sınanırken sadece içi boş bir gölge. Çünkü masumlar da gölgeden ateşler çıkararak sınanır. Kabil bir bahane.</p>
<p class="calibre3">Ve Habil diye biri de yok aslında. Bir Allah var bir de Kabil. Kabil sınanırken de Habil bir gölge. Çünkü zalimler de sınanır. Habil bir bahane.</p>
<p class="p8">Habil Kabil’e gölge.</p>
<p class="p8">Kabil Habil’e gölge.</p>
<p class="p8">Hatta:</p>
<p class="p66">Bir Allah var. İkilik yok arada.</p>
<p class="p8">Kabil Kabil’e gölge.</p>
<p class="p8">Habil Habil’e gölge.</p>
<p class="p8">Allah’a göre:</p>
<p class="p8">Habil gölge. Kabil gölge.</p>
<p class="p8">Gölge üstüne gölge.</p>
<p class="p8">Öyleyse:</p>
<p class="p8">Gölgenin derdiyle dertlenmek niye?</p>
<p class="calibre3">Sözünün hükmü gölgeye geçmeyince Habil, elma ağacının altına çekildi. Elma ağacı, gölgeliklerini bu yaralı kalbin üzerine serecekti ki, Habil, ağabeyinin arkasından baktı.</p>
<p class="p8">Kabil, diye seslendi.</p>
<p class="calibre3">İlk kez onu ismiyle çağırmış, ağız dolusu kardeşim, dememişti. Başka bir şey demedi, sadece onun ismini söylemekle yetindi. Acısını içine gömüverdi. Rüzgârın gözünde savrulmak yok artık. Sözünü suskunluğuna emanet etti.</p>
<p class="p6">Bu hançereden, bu dudaklardan, bu ağızdan, bu dilden, bu genizden, bu ciğerden Kabil’e hitaben bir dünya kelâmı daha çıkmaz zannetti. Oysa vakti saati gelip de bir son cümleler dizininde ağzından dökülecek öyle bir sitemi, öyle bir seslenişi vardı ki Habil bile tahmin edemezdi.</p>
</body>
</html>