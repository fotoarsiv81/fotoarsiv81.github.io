<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<p class="p8"> </p>
<h1 class="h"><a id="ncx546" class="calibre1"></a><a id="a18" class="calibre1"></a>GALİBA EZELDEN TANIŞLARDI</h1>
<p class="p8">Âdem’in üzerine öyle bir ağırlık çöktü ki, bütün gece uyudu.</p>
<p class="calibre3">Uyku da bir bilgi hali. Rüyasında sol yanının birdenbire boşaldığını duydu.</p>
<p class="calibre3">Uyandığında, boşluğunu dolduracak olan az ilerde duruyordu. Sanki bütün bu ağır uyku yalnızca bu uyanış rüyası için uyunmuştu.</p>
<p class="calibre3">Sağ dirseğinin üzerinde hafifçe doğruldu. Bir tebessüm sindi yüzüne. Meraklar içindeydi. Ve boşluğu hâlâ sızlıyordu.</p>
<p class="calibre3">İlk ânda gözleri kamaştı, pek bir şey seçemedi. Bu ışık nereden geliyor, çıkaramadı. Neden sonra onu ilk kez görünce, nutku tutuldu. Bu hikâye içinde üç kez olacak ya Âdem, ilk kez bildiği kelimelerin tümünü bir ân için unuttu.</p>
<p class="calibre3">Böyle bir şeye daha evvel rastlamamıştı. Ama şaşırtıcı derecede de tanıdıktı.</p>
<p class="p8">İlk bakışta tanıdı.</p>
<p class="p8">Havva’ydı.</p>
<p class="p8">Sanki Âdem’di ama Âdem’den de başkaydı.</p>
<p class="p8">Galiba. Ezelden tanışlardı.</p>
<p class="p8">Ruhuyla o ruhun arasında o zamandan bir şey vardı.</p>
<p class="p12">Adem’in Havva’ya dair bütün bilgisi bu hatıranın ardından geldi. Havva her defasında tanıdık, her defasında yenidendi.</p>
<p class="p8">Orada duruyordu.</p>
<p class="p12">Bir şelâle havuzunda, ışığın aynasında, sükûnetin duasında, üzerinden mavi buharlar yükselen bir suda, durur gibi yürüyor, bir yürüyor bir duruyordu. Bir görünüp bir yok oluyor, su ayaklarını yalıyor, bileklerini okşuyor. Damlalar konuyordu omuz başlarına. Kollarından parmak uçlarına, parmak uçlarından cennet toprağına akıyor, dökülüyordu. Cenneti onun güzelliği dolduruyordu.</p>
<p class="p12">Havva, orada suyun altında, kollarını uzatırken, damlaları elleriyle toplar, saçlarıyla dağıtırken Âdem dikkatlice baktı ona.</p>
<p class="p12">Bakışına, duruşuna. Cennetin, gözlerinde su olup ırmak olup tekrarlanışına, yanağından boynuna saç olup savruluşuna.</p>
<p class="p8">Bu, su gibi oluşa.</p>
<p class="p8">Akıp akıp duruluşa.</p>
<p class="p8">Savruluşa, sonra toplanışa.</p>
<p class="p8">Her şeyi yapışına, hiçbir şey yapmayışına.</p>
<p class="p8">Ani bir sevinç şaşkınlığı doldu içine onun yüzüne bakınca.</p>
<p class="p8">Bir baktı. Bir daha da gözünü ondan alamadı.</p>
<p class="p12">Oysa Âdem, Havva’nın yüzüne bakmaktan bir ân için vazgeçip de kendi yüzüne sinen tebessümü görebilseydi. O kadar tamamlanmıştı ki daha başlarken bitmiş gibiydi, takıldığı kitabın üzerinden tek bir harf tefsiri ile gelip geçmişti.</p>
<p class="p12">Havva? Korku ile bakındı etrafına. Bir güneş kristalinden süzülen ışık, alnına yedi renkli bir taç kondurdu, bir yıldız geldi saçlarının arasında durdu. Âdem’e öyle geldi ki cennetin meyveleri elmasa, zebercetleri çiçeğe durdu. Irmak arı duru akarken gökler bambaşka bir merasimle dönüp durdu.</p>
<p class="calibre3">Başının üzerine eğilmiş mavi bir su çiçeğini kopardı Havva, evirdi çevirdi, avuçlarının arasına aldı, merakla inceledi. Yapraklarını okşadı. Usulca, ayaklarının dibinden akan suya bıraktı, döndü, bıraktığı çiçeğin arkasından baktı. Sonra mavi bir çiçek daha kopardı. Kadındı. Saçlarının arasına taktı. O, saçlarının arasına mavi bir çiçek takarken, bir başkasının arkasından bakakalmışken, cennette zaman yoktu ya Âdem yine de bu ânın biteceğinden korktu.</p>
<p class="calibre3">Korku korkuyu kovalamadı esenlik bahçesinde elbet, ama Havva suyun aynasından çıkarken Âdem bu kez onun tarafından görülmekten, düpedüz ondan korktu.</p>
<p class="p8">Buydu istediği. Görülmek. Ama yine de korktu.</p>
<p class="p8">Gözlerini yumdu. Yeni bir uyku çöktü üzerine.</p>
<p class="p8">Çok geçmeden daldı. Çok geçmeden uyandı.</p>
<p class="p8">İki uyku arasında gördüğünün bir cennet rüyası olduğunusandı.</p>
<p class="p8">Ama hayır, işte yine oradaydı!</p>
<p class="p8">Ve bu kez suda değil az ötedeki ağaçların arkasındaydı.</p>
</body>
</html>