<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<p class="p8"> </p>
<h1 class="h"><a id="ncx580" class="calibre1"></a><a id="a19" class="calibre1"></a>SEYİR LÜGATÇESİ: AMA</h1>
<p class="p8">Adem de güçlü ve güzeldi.</p>
<p class="calibre3">Yapılı AMA narindi. Zarif fakat heybetliydi. İnce AMA derindi.</p>
<p class="calibre3">Toprağı dünyadan suyu cennettendi. Bu yüzden gölgesi vardı. Farklıydı yani. Cennet sakinlerine göre bambaşka bir güzellikle güzeldi. Demem o ki, cennetin cemicümlesi ondan daha güzelinin olamayacağından neredeyse emindi.</p>
<p class="p8">Ta ki Havva yaratılıncaya kadar.</p>
<p class="calibre3">Ne zaman ki bir şelâle suyunun havuzunda Havva’nın kelimesi vücut buldu, cennet ehlinin güzelliğe dair bütün bilgisi baştan sona bozuldu.</p>
<p class="calibre3">O göründüğünde sadece Âdem’in değil, konuşkan hüthüt kuşunun bile dili tutuldu. Havva’nın ilk görünüşünün neticesi, her şeyin üzerine sinen ani bir suskunluktu. AMA sonrasında bir seyir lügatçesinde toplandı Havva’ya ilişkin cennet kelimeleri. Âdem bakakalmışken, bütün bir cennet de onu seyredurdu.</p>
<p class="calibre3">Fakat nedense melekleri, Âdem’in yaradılış haberini aldıkları günküne benzer bir huzursuzluk sezgisi sardı. Havva’ya bakışları bakışa eklenirken cümleleri de AMA’larla bölündü. Çünkü Havva AMA’lar olmadan, düz bir cümleye sığmıyordu. AMA’lar bu seyirde o denli vurguluydu.</p>
<p class="p8">Havva sadece güzel değildi.</p>
<p class="p8">Aynı zamanda tatlıydı, sevimliydi.</p>
<p class="p8">Sıcak, cana yakın ve gönüldendi.</p>
<p class="p8">Boyu boyuna uygundu Âdem’in, endamı endamına.</p>
<p class="calibre3">AMA sanki teni onunkinden daha parlak, gözleri, bakışları daha gizemliydi. Ve sanki daha çetrefildi. Ve bu çetrefil açık değil gizliydi. Zahirde değil içteydi. Her halde Havva aynı ânda çok şeydi. Ve ona ilk bakışla son bakış birbirinin aynı değildi.</p>
<p class="calibre3">Duruydu ilk bakışta. Yalın. Işıltılı. Akıcı. Sanki sudan yaratılmıştı ve meylinde güneş ışığı oynaşan sular gibi berraktı. AMA her ân değişiyordu. Bir kararda durmuyor, iki bakış arasında halden hale giriyordu. Karanlıkları, uçurumları, ırmakları vardı. İşten değildi gölgesine düşenin yitip gitmesi. AMA yitip gideni bulup çıkaracak olan da yine Havva’nın eliydi.</p>
<p class="p8">Çiçek gibiydi Havva.</p>
<p class="calibre3">AMA hayır! Çiçek fazla masum kalırdı bu güzelliğin tanımı babında. Onu bir çiçek güzelliğine indirgeyecekler için yanılgıydı sadece. Havva aynı ânda hem çiçek hem zehir gibiydi. Bir vadi rüzgârının uçurumundaki sesi dinler gibi, o sesin kendisi gibi ürperticiydi.</p>
<p class="calibre3">Hem tehlikeydi hem tehlikedeydi. Hem suç ortağıydı Havva hem suçun teşvikçisi hem suçun ta kendisi.</p>
<p class="calibre3">Her türlü hiddeti doğuracak denli sebepti. AMA aynı hiddeti teskin edecek denli de güzeldi. Çünkü Havva saf güzellikti ve güzellik hiddeti durduracak yegâne şeydi.</p>
<p class="calibre3">Saf güzelliğin haberi Havva’daydı. Ona bir kez bakanın, hiç bilmese de bir Yaratıcı’nın varlığına inanması kaçınılmazdı. O kadar güzeldi ki yaratılmışların bu en yenisi, meleklerin de sükûn bulmaları fazla gecikmedi. Onlar da afiyet bağına muhteşem bir süs gibi inen bu güzelliğin seyrine bıraktılar kendilerini.</p>
<p class="calibre3">AMA güzel olmaktan başka hazineleri, hayatı süslemekten başka bir kaderi de vardı bu güzelliğin, besbelli. Gelip geçici bir sermaye değildi sahip olduğu. Bambaşka zenginliklerle de zengindi. Ve defteri ilk âlemde, evvel âlemde kapanıp kalacak gibi görünmüyordu. Ahiri vardı, sonraya düşecekti yolu.</p>
<p class="p8">Ve bir sezgi! Ne kadar çok çile çekecekti.</p>
<p class="calibre3">Meleklerin Havva’nın çekeceği büyük acıya dair sezgisi bilgiye dönüşmedi. AMA Havva’nın saçlarının arasında duran mavi su çiçeği, içlerinden birisinin gözüne ilişince. Hüzün geldi. Bir melek kalbinin üzerinde titredi.</p>
</body>
</html>