<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>UTANIYORUM, DİYEBİLDİ</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a34" class="calibre1"></a>UTANIYORUM, DİYEBİLDİ</h1>
<p class="calibre3">Arşın kürsîsine hat çekmişti Adem. Yediği yasak meyve, ilk bakışta tek bir cümle. Ama arşıâlâyı bile düşündürecek bu bir tek cümleyle, bütün bir metin yerinden oynadı. Lâkin cennetin sakinlerinde, göklerden gök beğenen meleklerinde bile, bak gördün mü, diyecek mecal kalmadı. Bir uğultu koptu zihinlerde. Bütün cennet şimdi sadece dehşet içinde.</p>
<p class="calibre3">Girdaplı bulutlar önce yarıldı, sonra birbirinin üstüne kapandı. Hızla ilerleyen nefti bir gölge bütün cennet toprağını kapladı. Aynı ânda keskin bir uğultu koptu. Derinlerden çoğalarak geliyordu ve hiçbir şeye benzemiyordu. Aniden çıkan soğuk bir rüzgâr ortalığı kasıp kavurdu. Cennetin iki büklüm ağaçlarını neredeyse köklerinden söküp atacaktı.</p>
<p class="p8">Hepsi de haşirden âyet, alâmet:</p>
<p class="calibre3">Neredeyse cennetin, gökleri yarılacak, yıldızları ışıklarını yitirip sönecek, savrulacaktı.</p>
<p class="calibre3">Dağlar un ufak olup dağılacak, kaybolup gidecek, yürütülüp serap olacaktı.</p>
<p class="calibre3">Güneş karanlığa gömülecek, ay yarılacak, denizler önce kabarıp sonra yataklarından taşacaktı.</p>
<p class="calibre3">Sular yerden fışkıracak, göklerden boşalacaktı. Şiddetli bir sarsıntıyla yarılacaktı yer, daha şiddetlisi ardında duracaktı. Toprak dışarı atacaktı ağırlıklarını.</p>
<p class="calibre3">Ve <span class="t7">zifirden bir zilli ma</span><span class="t7">ğ</span><span class="t7">mum içinde; kapkara dumandan bo</span><span class="t7">ğ</span><span class="t7">ucu bir gölgede...</span> Kelimeler manalarına uymayacaktı. Göklerden gök, dağlardan dağ olarak bahsetmek mümkün değil, kâbus gibi çökecekti gün üzerlerine. Neredeyse cennette kıyamet kopacaktı.</p>
<p class="p8">Ki.</p>
<p class="p8">İlâhi öfke ân’ın derinliğinde, cennette kıyamet kopmadı.</p>
<p class="p8">Ama.</p>
<p class="calibre3">İlk ya da son fark etmez, insan günah işlediğini nasıl fark ederse Âdem de kendi kıyametini öyle fark etti. O zaman anladı artık onlar için geri dönüş olmadığını. Bir kez bu yolda yürüdükten sonra geriye dönülse bile hiçbir şeyin artık eskisi gibi olmayacağını.</p>
<p class="p8">Yasak meyve.</p>
<p class="p8">Bir kez yiyenin hiç yememiş gibi olmasının artık imkânı yoktu.</p>
<p class="p8">Yani bir kez bilince. Hiç bilmemiş gibi? Olmuyordu.</p>
<p class="p8">Hatır bu hatırayı daima taşıyacaktı.</p>
<p class="p8">Masumiyetin yitiği, bir unutamama hali.</p>
<p class="p8">Unutulur gibi değildi.</p>
<p class="p8">Yasak meyve: Şuur hali.</p>
<p class="p8">Her şey bu şuurla başladı.</p>
<p class="calibre3">Âdem bin yıldır görmezmiş de gözü aniden açılmış gibi gördü başına geleni.</p>
<p class="p8">Demek melek değillerdi.</p>
<p class="calibre3">Ama asıl göreceğini, şuurun asıl eserini, asıl eziyetini, kendi kendisine, bedenine, tenine bakınca gördü.</p>
<p class="p8">Dehşet içinde kaldı.</p>
<p class="calibre3">Gözleri neredeyse yuvalarından fırlayacaktı. Ayakta duramadı. Olduğu yere çöktü. Kollarını dizlerinin üstünde kavuşturdu. Başını dayadı. Ateş bastı bedenini. İliklerine kadar titredi. Düşünemez haldeydi.</p>
<p class="calibre3">Ama bildiği kelimeler arasından biri de ilk kez o ân dilinin ucuna geldi.</p>
<p class="p8">Utanıyorum, diyebildi.</p>
</body>
</html>