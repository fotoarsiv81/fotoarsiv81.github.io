<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>MÜHR-İ KALP</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a95" class="calibre1"></a>MÜHR-İ KALP</h1>
<p class="calibre3">Tüten buharlar, çatlayan çatırdayan kayalar, sızan lavlar arasında. Ateşten taşlar üzerine alevden gölgeler düşürerek koşarken. Hiçbir sınırının kalmadığı belliydi. Ve sınır taşlarını kırdıktan sonra geriye dönemezdi. Birisinin Kabil’e dur, demesi gerekti. Ama ona dur, diyecek olan yine Kabil’in kendisi. Kendi kendisinden başka kıymeti de yok bedeli de yok. Ama Kabil. Belli ki çoktan yitip gitmişti. Onun alev ateş serüveni şeytanı bile aratmadı. Gözü korktu Âdem’in. Bu, Kabil değil başka biriydi.</p>
<p class="calibre3">Öyle taştı öyle azgınlaştı ki, kimse ona bend olamadı. O kadar ki bir peygamber görüsüyle olacakları gördü Âdem. İçi yandı. Kendisine hiçbir ihtiyaç akçesi ayırmadığı bu serüvende en fazla da oğulcuğuna yazık olacaktı. Hızla ve belâ arayarak atılışı en çok da kendisini vuracaktı. Haklılık kıyasında acımasız kılınmış bu öfke, en fazla da öfkeyi taşıyan kalbi kavuracaktı. Değil mi ki özü ateş olan var olmak için yakmak zorunda. Yakacak bir şey bulamayınca kendisini yakacaktı. Ateşten bulutlar altında kibirli zorbalığın akıbeti, geçici zaferlerle avunulsa da, kaçınılmazdı.</p>
<p class="p4"><span class="t7">Dondurucu bir rüzgâr,</span></p>
<p class="p4"><span class="t7">ani bir ç</span><span class="t7">ığ</span><span class="t7">l</span><span class="t7">ı</span><span class="t7">k,</span></p>
<p class="p4"><span class="t7">kesin bir sars</span><span class="t7">ı</span><span class="t7">nt</span><span class="t7">ı</span><span class="t7">.</span></p>
<p class="p8">Âh ne kadar yakındı!</p>
<p class="calibre3">O kadar sert vurmuştu ki Kabil kendini taşa, kalbi artık ayar tutmadı. Yapmak istediğinin dehşetini görecek gözü kapandı. Ne yaptığını bile görmedi. Kendi elleriyle hazırladığı ölümünü bile fark etmedi. Kendi yok oluşunu bir hazlar seyrinde seyretti. O kadar çok tekrarladı kendinde kendini ve eyleminin niyetini öyle bir yüceltti ki duyguları körleşti. Hiçbir şey hissedemedi.</p>
<p class="p8">Yaptığı, makulleşti kalbine batmadı.</p>
<p class="p8">Fıtratını acıtmadı. Öyle sıradanlaştı.</p>
<p class="p8">Öyle kanıksadı, öyle alıştı ki Kabil.</p>
<p class="calibre3">Bu kalp, siyah bir nokta. Bir daha. Bir daha. Yâ süveyda! Perdeleri tümüyle kapandı, katılaştı.</p>
<p class="p8">Olduğu yere çöktü Adem.</p>
<p class="p8">Ya Rabbi, dedi ona ne yaptığını göster.</p>
<p class="p8">Hiçbir şey göremedi Kabil.</p>
<p class="p8">Görüşü kilitlenmişti.</p>
<p class="calibre3">Kendisine yabancı, kendi kendisinin zalim efendisi. İstese de artık dönemezdi.</p>
<p class="p8">Kalbi mühürlenmek, demek böyle bir şeydi.</p>
<p class="p8">Oysa. Bu kalp ona mühürlü verilmiş değildi.</p>
<p class="calibre3">Kalbe mühür, göze perde, kulaklara kurşun. Demek böyleydi.</p>
<p class="calibre3">Kalbini, onu Yaratan’a bağlayan son bağı da kopardı attı Kabil. En ufak bir cüz’ünün zede alması bile sonsuz uyumun heyetini sarsarken, o şimdi paramparçaydı. Değil mi ki bütününden kopan insan parçalanırdı. Bu yoksunlukla yitirdi O’nun suretinde yaratılan kendisine de duyduğu sevgiyi. Üzerine inen karanlık, kalbin vicdan makamına çörekleniverdi.</p>
<p class="p1"> </p>
<p class="calibre3">Giderek hafifleyen bir söz gücüyle, oğul, dedi Adem, senin vicdanın yok mu?</p>
<p class="p8">Yok, dedi Kabil. Ama beni siz böyle ettiniz.</p>
<p class="calibre3">Suçu başkalarının üzerine atmak şeytandan beri şeytansıların âdetiydi.</p>
<p class="calibre3">Ey oğul, dedi Âdem, vicdan, kaybetmeye en fazla hakkımız olduğu ânda koruyabildiğimiz şey değil midir?</p>
<p class="calibre3">Kelimeler dilinden öylesine, kendiliğinden, hiç düşünmeden dökülüvermişi. Âdem’e kalsa, sesi de, sözü de, kelimeleri de tükenmek üzereydi.</p>
<p class="calibre3">Kelimelerin emanetçi efendisi, esma taliminin gözdesi, secde gününün galibi, her sözü Kabil’den geri dönünce. Oğulcuğunun sadece dizlerini değil, boynunu, göğsünü de okşadı. Sırtından öptü, iki omzunun arasında gezdirdi elini. Üşüdü. Okşadığı her yer ağır, soğuk ve acıtıcıydı.</p>
<p class="p8">Kaldırıp başını evlâtçığının gözlerinin içine baktı.</p>
<p class="calibre3">Bu gözler artık alev değil akkordu. Ve bir daha deryanın deryalığını görmeyecek gibi bakıyordu. Artık Kabil diye biri yoktu.</p>
<p class="calibre3">Âdem meleklerin itirazını hatırladı. Kabil melekleri mi doğrulayacaktı?</p>
</body>
</html>