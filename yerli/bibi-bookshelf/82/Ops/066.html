<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>SAF UYUM</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a50" class="calibre1"></a>SAF UYUM</h1>
<p class="calibre3">Cennetinden ayrı düşmüş Adem Serendip günleri boyunca ayrılığı ruhu kadar bedeninde de sarsıla sarsıla yaşadı. İçindeyken gafiliydi cennetin ama hatırasının her ânını defalarca tekrarladı.</p>
<p class="calibre3">Bir kez olsun cenneti görmüş, onun suyundan tatmış, kokusundan almış bulunan, bu dünyaya, bu oyun alanına nasıl sığsındı, nasıl avunsundu? Ama bir yanı cennetliydi Âdem’in bir yanı dünyalı, ve Âdem’in isminde unutmaktan mana ve dünyada zaman vardı.</p>
<p class="calibre3">Üzerinde her ân açılacak bir lav ağzı, önünde her ân sarsılacak bir deprem yoluyla yaşamaya başladı. Her gün o derin yar’ın kenarında oturdu. Rüzgarın kırdığı dala, ayazın dondurduğu suya baktı. Ancak ilk insanın gözlerinde olabilecek bir merakla olup bitenin seyrine daldı. Her şey kırıktı, paramparçaydı. Dağınıktı, tutarsızdı.</p>
<p class="calibre3">Direnmekten vazgeçmedi başlangıçta. Kendisini olana bırakmadı. Bir türlü, olup biteni olduğu gibi kabule yanaşmadı. Ama neden sonra, zamanın devrini tamamladığı bir dünya sabahında Âdem, oluşu oluşa ekleyip de olanlar arasında bağlantı kurunca.</p>
<p class="p4"><span class="t7">Suyunu</span><span class="t7"> </span><span class="t7">tutup da tam karar</span><span class="t7">ı</span><span class="t7">nca indiren buluta,</span></p>
<p class="p4"><span class="t7">gökten inen ya</span><span class="t7">ğ</span><span class="t7">murla canlanan ölü topra</span><span class="t7">ğ</span><span class="t7">a,</span></p>
<p class="p8">kurumuş dalların damarlarına bir gecede yürüyen suya.</p>
<p class="p8">Gecenin ve gündüzün birbirini izlemesine,</p>
<p class="p8">güneşin ve ay’ın evrelerine,</p>
<p class="calibre3">mevsimlerin dönmesine, tazelenmesine, bereketine bakakalınca.</p>
<p class="calibre3">İlk kez görüşü keskinleşti Adem’in, kelimelerinin bilgisi yaşamının resmiyle birleşti, velveleli dünya kalabalığının arkasındaki döngüyü seçebildi. Haşin dünyanın kendi içindeki saf uyumunu görebildi.</p>
<p class="p8">Dengeyi düzeni bir bir fark etti.</p>
<p class="calibre3">Arzın sathında hiçbir şey sebepsiz değildi. Hiçbir şey keşmekeş değildi. Her şey aynı ânda iki şey, hiçbir şey aynı ânda tek bir şey değildi.</p>
<p class="calibre3">Her görünüş görmekteki niyetle perdeli, hiçbir şey göründüğü gibi değildi.</p>
<p class="p8">Üstelik hepsi de Kelimeler Kitabı’nda yerli yerindeydi.</p>
<p class="calibre3">Adem, her şeyle her şey arasındaki dirlik ve düzeni, uyumu ve dengeyi bu bilgiyle öğrendi. Dağınıklığı derledi, topladı, bir’ledi. Bir, deyince alev alev yanan gözlerine huzurun serinliği serpildi. Görüşü keskinleşti.</p>
<p class="calibre3">Tohumun, ağacın tüm bilgisine sahip olduğunu. Haritasız göçmen kuşların okyanuslar aşabildiğini, gerisin geri yuvalarına dönebildiğini. Zalim kurdun da, acımasız arslanın da, yavrularına şefkat ettiklerini. Ve içlerinden en masum olanın bile yavrusunu koruma zamanı geldiğinde zalimleştiğini. Böyle bir zulme artık zulüm bile denemeyeceğini bu görüş keskinliğiyle fark etti.</p>
<p class="p10">Büyük balıklar küçük balıkları yuttuğunda içi acımıştı önce Âdem’in. Zavallı tavşanı dişleri arasında sıkan hunhar kaplanla karşılaştığı o uçurum kıyısında sendelemişti hani, öfke duymuştu. Bir lügat yanılmasıyla onun adını gaddar koymuştu. Fakat annelerinin getireceği azığı bekleyen üç küçük kurt yavrusu da öyle masumdu. O zaman kurt Âdem’in gözünde gaddarken, şimdi bir esma yansımasıyla cebbar olmuştu.</p>
<p class="p10">Hiçbirisinin nedensiz öldürmediği bu saf uyumun içinde aslolan öldürmek değil hayatta kalmaktı. Hayattan daha fazlasını istemek kimsenin içinden gelmezdi. Bütün bu yaygaranın nedeni bir fazla nefes dahaydı, ve hayat, ceylân kadar arslanın, kuzu kadar kurdun da hakkıydı.</p>
<p class="p10">Bu muhteşem denge oyununda her şeyin üstünde Bir Şey, uyum sükûnetini sadece o Bir Şey tutuyordu. O zaman kurtla kuzu, arslanla ceylân bir oluyordu.</p>
<p class="p10">Gaddarlıkla cebbarlık arasında bir helâllik farkı. O zaman av razı avcı razı.</p>
<p class="p26">Ne arslan davalı ne ceylân davacı.</p>
<p class="p26">Ne yılan şikâyetçi ne leylek yalvarışlı.</p>
<p class="p26">Ne kuzu kurttan alacaklı ne kelebek kurbağadan.</p>
<p class="p10">Yeter ki bu muhteşem şarkıya, bu sonsuz uyuma hariçten bir ses katılmasındı. Oyunu bozmasındı. Dengeyi sarsmasındı.</p>
<p class="p10">Bir ân Âdem’in aklından, kararınca olamaz mıydı her şey acaba, diye geçti. Kurt kuzuyu, büyük balık küçük balığı yemeden de olabilirdi. Denge, kimse kimseyi incitmeden de kurulabilirdi elbet. Her şeye Kadir olan buna da muktedirdi.</p>
<p class="p26">Gülümsedi Âdem.</p>
<p class="p26">Dünya cennet değildi ki!</p>
</body>
</html>