<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<p class="calibre3"> </p>
<h1 class="h"><a id="ncx615" class="calibre1"></a><a id="a21" class="calibre1"></a>BANA BİR İSİM VER, VARLIĞIM OLSUN</h1>
<p class="p6">Öyle bir çığlıkla attı ki kendini Adem uykusundan, gerçekte çığlık atıp atmadığını bile bilmedi. Ama iki uyku arasında rüyasının bölündüğü gün gibi gerçekti. Ve başına bir şey gelmiş gibiydi.</p>
<p class="p6">O zamansızlık zamanında, cennet ırmağının kıyısında Âdem onunla göz göze geldi. Kuşları, tüyleri ürkütmekten korkarcasına elini uzattı yavaşça. Parmaklarının ucundan dökülen yaseminleri gösterdi. İçine dolan ses ve ışığa, sevince sarmaşığa, usulca, sen kimsin, dedi. Bildiğini bir kez daha bilmek, kelimesini bir de ondan duymak istedi.</p>
<p class="p6">Ben kadınım, dedi Havva, ama bu benim sıfatım. Adımı henüz bilmiyorum.</p>
<p class="p1">Sonra döndü Âdem’e, aklına bir şey gelmişti.</p>
<p class="p1">Sesi, bengisular gibiydi.</p>
<p class="p1">Bana, dedi, bir isim ver, varlığım olsun.</p>
<p class="p6">Durdu, aklından yeni bir şey geçti. Bana, dedi, sen isim ver, varlığım senin olsun.</p>
<p class="p8">Bana öyle bir isim ver ki senin adının yanında dursun.</p>
<p class="p12">Seni anan beni de ansın. Seni hatırlayan beni hatırlamadan olmasın.</p>
<p class="p8">Bir “ile” koy aramıza bizi birbirimize bağlasın.</p>
<p class="p8">Sesi bulutlarda göklerde, alnı aylarda güneşlerdeydi.</p>
<p class="p12">Âdem baktı ona. Göğsü olan güzelliğiyle açılırken başkaydı. Ama sözleri ruha işlerken anladı ki bambaşkaydı.</p>
<p class="p12">Hiç düşünmedi ki Âdem. Aralarında çoktan kurulmuş bir isim bağı. Kolay söylenir bir adın hatırası. Kelimelerin gününden bu yana aklından hiç çıkmayan ismi bir çırpıda fısıldadı. Fısıldadığı isim hitap makamında yansırken, Havva da pembe dudaklarının arasından Havva diye Havva diye tekrarladı.</p>
<p class="p8">Âdem’in ismini Yaratıcı vermişti. Havva’yı Âdem adlandırdı.</p>
<p class="p8">Havva’nın adı adına, ruhu ruhuna, varlığı varlığına katıldı.</p>
<p class="p8">Bedeni? Zaten kaburgası kadar Âdem’e yakındı.</p>
<p class="p12">Cennetin elmas taçlı güneşleri bahçeleri doldurdukça. Âdem, suya, ışığa ve parıltıya, renge, kokuya ve buğuya bu denli yakışanın kim olduğunu fark etti. Havva. İsmini tekrar etti.</p>
<p class="p12">Ama aynı ânda o kadar aydınlık ve o kadar kapalıydı ki bir isme sığmazdı bu güzellik. Belli ki onu tanımak için bir isim yetmeyecekti. Elinden gelse Âdem bildiği bütün isimleri Havva’ya verecekti.</p>
<p class="p12">Bildiği isimlerin hepsini Havva’ya veremedi ama her defasında ona bambaşka bir isimle seslendi. Bambaşka bir vasıfla vasfetti. Havva’ydı bu, hâzineydi.</p>
</body>
</html>