<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>AFFET YAKARIŞI</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a40" class="calibre1"></a>AFFET YAKARIŞI</h1>
<p class="calibre3">Yerinden doğruldu Âdem. Gövdesi boydan boya yarılmış filbahri ağacının gölgeliğinden çıktı, şelâle suyuna yaklaştı. Saçlarını, bileklerini ıslattı. Göğsü hâlâ sıcaktı. Neden sonra kaldırdı başını. Denizler gibi akan göklere de avuçlarında biriken suya baktığı kadar baktı.</p>
<p class="p8">Gözlerini yumarken kelimeler döküldü ağzından bir bir.</p>
<p class="calibre3">Hatakârların bu ilki, cennet suyunun kıyısında iç parçalayan bir yakarışla yakardı.</p>
<p class="p8">Dedi ki: BENİ AFFET!</p>
<p class="calibre3">Bütün söyleyecekleri aslında bu iki kelimeydi. Ne söylese daha ileri geçemeyecekti.</p>
<p class="p8">Ama o devam etti.</p>
<p class="p8">Çok pişmanım, diye inledi.</p>
<p class="calibre3">Böyle bir pişmanlığı kıyamete değin hiçbir âdemoğlu bilmeyecekti.</p>
<p class="p8">Rabbim, dedi, benim Rabbim. Yani kulu olduğum.</p>
<p class="p33">Benim, dedi, benimsedi. Sahiplendi, inkâr etmedi. Benlik meramı gütmedi. Senlik-benlik davasına düşmedi.</p>
<p class="p33">Yaratan’ıyla arasındaki bağı reddetmedi. Örtmedi üzerini, gösterdi. Ruhunu O’nun ruhuna, adını O’nun adına raptetti.</p>
<p class="p26">Devam etti:</p>
<p class="p26">Ey gelmişin ve geleceğin Rabbi,</p>
<p class="p26">Ey isimlerin sahibi,</p>
<p class="p33">Ben ayağımın nerede sürçtüğünü, ben hatamı, ben yanılgımı adımı bilir gibi biliyorum.</p>
<p class="p26">Ben bin kerre kabul ettim kabahatimi. Sen bir kere affet.</p>
<p class="p33">Tevbe bir bilinç hali. Bir ilgi eki. Ben hatamla da Senin dairendeyim. Hâlâ Sana ait hâlâ Seninim.</p>
<p class="p26">Tevbemi kabul et. Af duama icabet et.</p>
<p class="p26">Sözünün daha başında nefesi tıkandı.</p>
<p class="p26">İki üç kelimeyi daha hatırlayabildiği yerlerden buldu çıkardı.</p>
<p class="p33">Bir şeyler daha demek istedi Rabbine. Onlarla hitaba devam etmek. Af dilemek, tevbe etmek.</p>
<p class="p26">Ama diyemedi. Diyebildikleri de yetmedi.</p>
<p class="p33">Kelimeye döndü. Ey kelime, dedi Âdem, hacmin neden bu kadar dar?</p>
<p class="p33">Kelime ne yapsındı, boynunu bükmüş bir köşede duruyordu. Kendi içine kıvrıldı. Yeşil zümrüt kuşu da o ânda geldi, bir dalın ucuna kondu. Kanatları düşmüş, tüyleri matlaşmıştı. Mahzun bir yürekle cennet arkadaşını dinlemeye başladı. Âdem yalvardıkça, yeşil zümrüt kuşu gözyaşlarını akıttı.</p>
<p class="p33">Rabbim, dedi Âdem, Senden af dilemeye bildiğim kelimeler yetmiyor, bana yenilerini ver.</p>
<p class="calibre3">Âdem’in kalbine ondan sonra indi tevbenin suret-i hali. Rabbi ona yeni kelimeler verdi. Belli ki Seslerin Sahibi’nin katında, Âdem’in yakarış sesi sevilmişti.</p>
<p class="calibre3">Âdem bu yeni kelimelerle, hatasının da tevbesinin de üzerinden yepyeni bir tefsirle geçti. Yakarışını, ellerinin parmaklarında önce tek tek saydı, sonra vaz geçti. Kendisini içinden gelen cümlelere olduğu gibi terk etti. Kalbinden koptuğu gibi, diline geldiği gibi söyledi. Kaldığı yerden, pişmanlık halinin hikâyetinden devam etti. Bir kere yanılmıştı kırk bir kere düzeltti.</p>
<p class="calibre3">Ya Rabbi, dedi, çok pişmanım. Ama enseme bir fısıltıyla sokulup sesini kulağıma yapıştırdığında, o ses derin suların altından gelen tatlı ezgiler gibiydi. İşitmemek, işitip de kulak kesilmemek mümkün değildi. Öyle güzeldi. Kim olsa dayanamazdı, benim gibi kulak kesilirdi. O sesle içime girdi.</p>
<p class="calibre3">Ama yine de. Zorla bir şey yaptırmadı ki bana. O söyledi ben dinledim. O gösterdi ben eyledim. Keşke hiç işitmeseydim. Keşke yer ile gökler kadar mesafe olsaydı aramızda, onun yanına hiç gitmeseydim. Büyük ağacın altında onunla karşı karşıya gelmeseydim. Yanı başımda durmasına, yüzüme bakmasına izin vermeseydim. İçimde uyuduğundan benim bile haberim olmayan o şeyi uyandırdı. Uyanmasına izin vermeseydim. Kendi içimde ne taşıdığımı görmeseydim.</p>
<p class="p8">Ağır geldi gördüğüm. Gördüğümü sevmedim.</p>
<p class="p8">Ben bu değilim.</p>
<p class="calibre3">Ey Alîm Rabbim, bilinenin bilinmeyenin, bilenin bilmeyenin yaratıcısı.</p>
<p class="p12">Sen ki her şeyi bilensin. Her şeyi gören ve işitensin. Benim niyetimi benden daha iyi bilirsin.</p>
<p class="p12">Sen ki kaderleri yazan, yazgısı içine düşmüş kalpleri okuyansın, ben ki en fazla ve sadece Sana malûmum.</p>
<p class="p12">Mizacıma, hamuruma neler kattığını. Nedenimi nasılımı. Çamurdan bir bedenle ilâhi nefes arasında durduğumu. Yaşanmış evvelim gibi yaşanmamış sonumu da Sen bilirsin.</p>
<p class="p12">Geçmişi ve geleceği aynı ânda konuşturan lisanınla bilirsin ki içimin Sana başkaldıran bir yanı yoktu benim. Gövdesinden hoş kokulu yağlar süzülen cennet ağaçları, şu dalın üzerindeki yeşil zümrüt kuşu tanık ki ben o vaade cennet diye, cennet diye aldandım. Sana daha çok varmak için Senden saptım. Eylemim şerdi ama niyetimde halistim. Senin adını sahte bir imlâ içre anabileceğini bilemedim. Böyle bir yüzle daha önce yüz yüze gelmiş değildim. Böyle bir göz görmemiştim. Gözlerim bağlıydı, tuzağı göremedim. Ama ilâhi nefesi taşıyacak güçte yaratılmış olan da bendim. Yani görebilirdim.</p>
<p class="p8">Öyleyse bu hesapta ben yanıldım.</p>
<p class="p8">Bu ağır yükü sırtıma ben kondurdum.</p>
<p class="p8">O çağırdı ben uydum.</p>
<p class="p8">Rabbim, Sen benimle ezelde ünsiyet peyda ettin.</p>
<p class="p8">Bir ayna kıldın beni, döndün, o aynadan kendine nazar ettin.</p>
<p class="p12">İsimlerini paylaştırdın cümle âleme de bütün isimlerinin yek-cümlesini bende söyledin.</p>
<p class="calibre3">Sen ki bana ruhumdan, demiştin. Melekleri, manamın önünde secdeye davet etmiştin.</p>
<p class="p8">Sen. Beni bana emanet etmiştin.</p>
<p class="p8">Ama ben. Emaneti koruyamadım.</p>
<p class="p8">Ama yine de ben. Gördüğümden hiç vazgeçmedim.</p>
<p class="p8">Bir kez sürçtüysem de hâlâ o ben’im.</p>
<p class="p8">O vakit o kadar çok şey idiysem, nasıl olup da şimdi hiçbir şeyim?</p>
<p class="calibre3">Canımı alsan, şu ölümlü bedenimi, çamurdan tenimi çıkarsan aradan benden geriye Senin nefesin kalır. Peki ben, varlığımdan hoşnut olmayım mı?</p>
<p class="p8">Sana kul ama Senin yarattıklarına üstün olmayım mı?</p>
<p class="p8">Bu üstünlüğüm hatırına.</p>
<p class="p8">Beni affet.</p>
<p class="p8">Ey Kelîm, ey Kelimelerin Sahibi,</p>
<p class="p8">Yaratan’ın ismi en büyük isim.</p>
<p class="p8">Yaratılanda Yaratan’ın ismi.</p>
<p class="p8">Senin isminin hatırına.</p>
<p class="p8">Bana verdiğin isim aşkına. Benim adıma. Senin adına.</p>
<p class="p8">Beni yaratan Sensin.</p>
<p class="p8">Sen. Kendi hatırına.</p>
<p class="calibre3">Rabbim hoş gör beni, yarattığını. “Yaratanımdan ötürü” beni bağışla.</p>
<p class="p26">Her şeye razıyım:</p>
<p class="p26">Cennetteyken daha içime düşen şu amansız kedere.</p>
<p class="p26">Anlamlarını ilk kez çözdüğüm şu kötü huylu kelimelere.</p>
<p class="p33">Hatta Havva’dan ayrılığa. Hatta cennetten sürgünlüğe, yitiğe, düşmeye.</p>
<p class="p33">Ama benim içime koyduğun Senden yanımla, yani yaratılmış olanın da Yaratan üzerindeki hakkıyla.</p>
<p class="p33">Şuna razı değilim ki kalbimin Senden haber alan kısmını kapatma. Beni Sensiz bırakma.</p>
<p class="p26">Ey Âlemlerin Rabbi, ey benim Rabbim,</p>
<p class="p33">İster sürgün et. İster kov, gönder bahçenden. Ama beni Senden gönderme.</p>
<p class="p33">Cennetinden düşürürken gözünden de düşürme. Kendi rızan için, benden vazgeçme.</p>
<p class="p33">Ne edersen et. Ama beni kendine dâhil et. Kendine merhamet eder gibi bana merhamet et. Sonra dön bak yarattığına, bir filbahar ağacının altında yarattığın günkü gibi kabul et, onu öylece affet.</p>
<p class="p26">Benim kalbim Senin nazarın. Bana bir nazar et.</p>
<p class="p26">Bulmuştum kaybettim.</p>
<p class="p33">Rabbim, Ey Âlemlerin Rabbi. Ben de Senin âleminden değil miyim?</p>
<p class="p26">Beni affet melek değilim.</p>
<p class="p26">Affet, diyorsam hâlâ Seninim.</p>
<p class="p26">Tanrım, ben şu kutsal ruhla, şu toprak bedene nasıl sığayım?</p>
<p class="p33">Şu yolda taş olsaydım, sarsılmaz kıpırdamazdım. Şaşmaz sapmazdım. Ama affet, insanım.</p>
<p class="p26">Ey âlimlerin Alîmi. Zamanın Sahibi.</p>
<p class="p8">Ey tevbekârların Tevvâbı.</p>
<p class="calibre3">Sen affı seversin. Rahman ve Rahim olan adınla, gaflete merhamet edersin.</p>
<p class="calibre3">Bana verdiğin kelimelerden okuyorum ki Sen, Sen’den dönenlere bile geri dönerlerse gel, diyeceksin. Altından buzağıya tapanları bile eğer af dilerlerse, affedeceksin.</p>
<p class="p8">Kıyas değil ümit. Beni de affet.</p>
<p class="p8">Ben kendimi affetmesem bile Sen beni affet.</p>
<p class="p51"><span class="t2">***</span></p>
<p class="p8">Sözün ucu sabaha varınca Âdem’in ağzı dili kurudu.</p>
<p class="p8">Bildiği kelimeleri de unuttu, bu hikâye içinde iki oldu.</p>
<p class="calibre3">Yaş geldi gözünden. Kaldırdı başını göklere. Kelimelerim tükendi, dedi. Onların yerine şu gözyaşlarımı kabul et.</p>
<p class="p8">Düştüm, düşmüşlüğüm kimsenin değil benim yanılgımın eseri.</p>
<p class="p8">Düştüm. Düşenin dostu Allah. Tut elimden kaldır beni.</p>
</body>
</html>