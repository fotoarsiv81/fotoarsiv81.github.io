<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>VESVESENİN KALPTE DOĞAN AĞACI</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<h1 class="h"><a id="a29" class="calibre1"></a>VESVESENİN KALPTE DOĞAN AĞACI</h1>
<p class="calibre3">Ama bu kadar merak hiç iyi bir şey değildi ve büyük yıkıcının yıkmak istediği her şey şimdi bu merakın üzerine kurulabilirdi. İnsan olan bu merakla, ne kadar kuvvetle verilmiş olsa da bütün sözlerini unutabilirdi.</p>
<p class="calibre3">Kışkırtıcıların ilki, bu güvenceyle, Adem’le Havva’ya bir süre görünmedi, seslenmedi. Esmedi, nefeslemedi, hışırdatmadı eteklerini. Ateşinin alevlerini nefti gölgelerinde sürüklemedi. Tohumunu atmıştı bir kere. Onları kendi kendileriyle baş başa bıraktı. Merakın, içlerinde dal budak salmasına izin verdi. Nasılsa şimdi kendi kendilerine yeterlerdi. İçlerinin nasıl döneceğini, kalplerine neyin düşeceğini öyle iyi biliyordu ki.</p>
<p class="calibre3">Neden sonra karşılarına dikiliverdi. Onları bulduğu yer? Anlatılır gibi değildi. Cennetten kovulduktan bu yana şeytan hiç bu kadar sevinmemişti. O ikisi, merakla, bir kez daha, üç bahçeden geçerek yasak ağacın önüne dikilmişlerdi. Âdem’in güçlü adımları vardı Havva’nınsa ayakları minicikti.</p>
<p class="calibre3">Hedefine bir adım daha yaklaşmışların coşkusuyla şeytan sevincini gizledi ama sözünü esirgemedi. Kısa cümlelerini coşkun bir denizin uzun dalgaları gibi ardı ardına gönderdi:</p>
<p class="p8">Şu ağaç var ya!</p>
<p class="p12">Ne söylese yerine gidecekti şimdi, bu kadar yaklaşmışlarsa artık o kadar kolay direnemezlerdi, kolay kolay geri dönemezlerdi. Onların ayağını kaydıracak asıl vaadini cümlesinin ucuna dürdü, sürdü, ekledi.</p>
<p class="p8">Dedi ki: Âdem, hani sen ölümlüsün ya!</p>
<p class="p8">Bir süre sonra bütün bu saltanat bitecek ya!</p>
<p class="p12">Sizler gideceksiniz, geriye ölümsüz melekler kalacak ya, siz biteceksiniz bu bahçe burada duracak, esenlik cennetinde hayat sizsiz de devam edecek ya!</p>
<p class="p12">Hatıranız bile kalmayacak üstelik, var olduğunuzu siz bile hatırlamayacaksınız ya!</p>
<p class="p12">Kaldırdı başını. O ikisinin yüzlerine baktı. Âdem’in de Havva’nın da renkleri atmış, gözleri kocamanlaşmıştı. Uzun ve incecik parmaklarını dokundurmadan bile anladı, buz kesmişti dudakları. Devam etti. Az kalmıştı:</p>
<p class="p12">Ama bir kez şu ağacın meyvesinden yerseniz. Gözünüzün önünden kalkacak tüm perdeler. O zaman gerçeği göreceksiniz. Her şeyi bileceksiniz. Bilgi sizin olunca ey Âdem, böylece cennette, melekler gibi sonsuz bir yaşam süreceksiniz. Ölmeyeceksiniz.</p>
<p class="p8">Söylesene Allah aşkına ey Allah’ın sevgilisi,</p>
<p class="p8">ey Havva’nın Âdemi</p>
<p class="p8">ey Âdem’in Havva’sı,</p>
<p class="p12">melekler gibi olmayı, sonsuz yaşam sürmeyi, esenlik bilgisini istemez misiniz?</p>
<p class="p12">Onlara önce bilgiyi sonra gücü teklif etti. Büyük gerçeği, sonsuz yaşamayı vaad etti. Hepsi de neticede aynı şeydi:</p>
<p class="p8">Gitmeyebilir kalabilirlerdi.</p>
<p class="p8">Melekler gibi olabilir, yani ölmeyebilirlerdi.</p>
<p class="calibre3">Yeter ki şu ağacın meyvesinden yesinlerdi. Fazlasına gerek yok, yalnızca tek ısırık yeterdi.</p>
<p class="p8">Sustu. Daha fazlasını söylemedi. Gitti.</p>
<p class="calibre3">Alçaktan uçan kuşları göz ucuyla izlerken Ya Rabbi, dedi Âdem, nedir içimdeki bu duygu? Oysa ölümün adı anılana, kelimesi söylenene kadar ne ölmek korkusu Âdem’in umurundaydı ne de bilmediği bilgilerin farkındaydı. Yine de aklındaki yasağın korkusuyla hayır, diyebildi. Hayır hayır, diye yineleyebildi. Ama çok geçmedi. Hayır’ın nefesi hafifledi.</p>
<p class="calibre3">Vesvese öyle bir girdi ki kanına, Âdem kendisini büyük bir sırrın ortağı sandı. Bu sanıyla sanrılandı.</p>
<p class="p8">Acaba?</p>
<p class="p8">Kurdu kaldırdı. Kaldırdı kurdu.</p>
<p class="p8">Yoksa şeytanın dedikleri doğru muydu?</p>
<p class="p8">Ya gerçekten öleceksek!</p>
</body>
</html>