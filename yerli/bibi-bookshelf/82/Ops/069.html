<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<p class="p8"> </p>
<h1 class="h"><a id="ncx1620" class="calibre1"></a><a id="a52" class="calibre1"></a>SECDE ANI</h1>
<p class="calibre3">Bir elhamdülillah ânı kadar kanatlanabilirdi ruhu şimdi Adem’in. Bir secde ânı kadar yükselebilirdi alnı. Dört bir yanında dilek dalları. Cennet ırmaklarından biri olmadığı malûm ırmağın kıyısında ellerini üst üste bağladı, başparmağını nabzına dayadı, bedenini rüzgâra bıraktı, derin bir düşünceye daldı.</p>
<p class="calibre3">Şu dünya fenasının daha ilk sayfasında pek çok şeyi yarım kalmış, birçok şeye hiç başlayamamıştı. Birçok şeyi anlayamamış ve aklı hep geride kalmıştı. Ama onca güçlüğe tahammülüyle ve bu hayatı sahiplenmesiyle Âdem insandı.</p>
<p class="calibre3">Şimdi: Cennete olan bütün özlemine rağmen, onu tekrar cennete götürecek biricik yol olan bu dünyanın imtihan sırrını sezmesiyle, onun hikmetini bilmesiyle.</p>
<p class="calibre3">Dönüp de geriye baktığında, nasıl taşımışım, nasıl ezilmemişim, şimdi olsa belki de yapamam, dedikleriyle.</p>
<p class="calibre3">Hissi kalbinin o kadar derinlerine indiğinde ki Âdem, ya Rabbim, artık bundan fazlası ölüm, deyip de ölmedikleriyle.</p>
<p class="calibre3">Oradan oraya savrulurken, güneşte kavrulurken, gecede donarken, iki büklüm olup da çığlık atamazken, Havva’yı özlerken, Rabbin rızasını bir kez kaybedip bir kez bulmuşken.</p>
<p class="p8">Hep susarken. Hep ketumken. Hiç şikâyet etmezken.</p>
<p class="calibre3">Kalbi sıkan iki elin aniden gevşeyişi, aniden haberin gelişi. Duanın kabul edilişi.</p>
<p class="calibre3">Bu duyguyla, daha fazla direnmedi Âdem. Dünyalığının hacmini bildi. Bir dünya sürgününün fetretinden sonra kayra kapılarından girerek sürgününü sıla edindi.</p>
<p class="p8">Şu fena dünyayı içine sindirdi.</p>
<p class="calibre3">Rabbim, dedi, beni nereye gönderdiysen, neye mal olduysa bu sürgün, kaybettiysem kaybettiğimi sevdim. Bulduysam bulduğumu çok sevdim.</p>
<p class="p8">Ben, şimdi mutmain ruhum.</p>
<p class="calibre3">Sana dönücü olmanın sevinci ve emniyetiyle, bulduğumdan hoşnudum. Bana verdiğin şuurun yol göstericiliğinde insan olmaktan memnunum. Neticede cennette de yerde de Sana kul’um.</p>
<p class="calibre3">Öyle ürperdi, kalbinin gerçeği önünde, kendi şerefli yerini öyle idrak etti ki Âdem. Melekler, önünde secdeye vardığı gün de, yasak meyve sonrasında o büyük meleğin cümlelerini kalbinden geçirip kelimeye çevirirken de, terlerken de, Kelimeler Kitabı’nın sayfalarını okurken de kendisini böyle bilmemiş, kendi manasına bunca erememişti. Kalbinde şeytanın kibre yasak koyan hatırası, bir yasak meyvenin acı anısı olmasa kendi güzelliğinden başı dönebilirdi.</p>
<p class="calibre3">Ama o, kendisinin değilse de kendinde tecelli eden büyük oluşun karşısında.</p>
<p class="p8">Duramadı yerinde. Kalktı.</p>
<p class="p8">Ellerini yıldızlı göğe uzattı.</p>
<p class="p8">Gökler başının üzerinde, Âdem kendi etrafındaydı.</p>
<p class="p58">Öyle genişledi ki Âdem’in kalbi. İçine, önemi çok olduğu için isimleri de çok olan muhabbet doldu.</p>
<p class="p29">Gökler doldu.</p>
<p class="p29">Yer kaldı geriye. Yer sığdı.</p>
<p class="p29">İsimlerinin hepsiyle Âlemlerin Rabbi sığdı.</p>
<p class="p29">Âdem dönüp baktı. Oradaydı.</p>
<p class="p29">Âlemlerin Rabbi. Sığdığı yer sadece inanan bir kalp kadardı.</p>
</body>
</html>