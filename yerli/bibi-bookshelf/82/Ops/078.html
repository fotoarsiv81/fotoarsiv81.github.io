<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<p class="p18"> </p>
<h1 class="h"><a id="ncx1945" class="calibre1"></a><a id="a61" class="calibre1"></a>DÜNYA HAZZI</h1>
<p class="p12">Cennette bütün sözcükleri öğrenmişti de Adem, dünyada Havva’ya her Havva dediğinde güzel sözcüğünü yeniden ezberledi. Her şey aşka âşıkken, aşkın bir tek güzelliğe âşık olduğunu öğrendi. Galiba bu dünyada aşk arazdı da güzellik cevherdi.</p>
<p class="p12">Ne zaman ki dünya üzerine çöker gibi oldu, yer ayağının altından kaydı, Âdem bir dağın altında kaldı. Uzak durma, yaklaş bana, dedi Havva’ya.</p>
<p class="p12">Havva böyle zamanlarda tebessümüyle sardı, sesiyle avuttu Âdem’i. Bir çocuk gibi başını okşadı.</p>
<p class="p8">Sıcaktı teni, Âdem’in gecesine güneş kattı.</p>
<p class="p8">Havva olunca yanında, dünya? Katlandırdı.</p>
<p class="p8">Dünya dedikleri bir cennet mahrumluğu.</p>
<p class="p8">Yaklaştıkça, Havva’nın yurdu cennet.</p>
<p class="p12">Ama sonu var, sonsuzluğu yoktu. Bir adım sonrası, Âdem düşüyordu.</p>
<p class="p12">Her defasında ışıklı, nurlu, selli pullu bir suya verdi kendisini Âdem. Başı göğe erdi. Her defasında can tene, ten cennete değdi.</p>
<p class="calibre3">Ama eksikti. Elinden gelse Âdem geriye hiç dönmezdi. Ama her defasında ardından sürgün geldi. O ne kadar kalmak istese de geri çevrildi.</p>
<p class="calibre3">Dünya hazzı! Âdem Havva’ya her dokunduğunda, gözlerini yumup da tepeden tırnağa Havva olduğunda, cenneti içinde hazır, kendisini cennete nazır buldu. Ama gözlerini her açtığında dünya yerinde duruyordu.</p>
<p class="p8">Havva?</p>
<p class="calibre3">Âdem ona bin adım atıp da o Âdem’e doğru bin bir adım attığında, yaklaştığında. Gözlerini yumdu. Âdem’le cennetlik olmuştu, Âdem’le dünyalık oldu.</p>
<p class="calibre3">Suyun suya karışması gibi değil, toprağın suyu kabul etmesi gibi kabul etti Âdem’i en derûnuna. Her defasında Âdem’den de ona cennet aktı. Ama dünyaydı burası. Her defasında yasak meyvenin yanıbaşındaki Havva’ydı. Ve gördükleri yarım kalan o rüyaydı.</p>
<p class="calibre3">Yasak ağacın altında bilmiş olmanın ona armağan ettiği suç ortaklığıyla, suçu işleyecek olan bütün kadınların annesi ve suçun diğer ortağı bütün erkeklerin de annesi olacak olan Havva.</p>
<p class="p8">Cennetten hayata geçtiği ânda.</p>
<p class="p8">Yüzündeki cennet izinin kedere döndüğü sırada. Kıyamet koptu.</p>
<p class="calibre3">Bunca zamandır dünya toprağındaydı ya ilk kez hayata karıştı Havvacık.</p>
<p class="p8">Bir damla kan. Rüyası bozuldu.</p>
<p class="calibre3">Bir damla kan. Cennet kadınını sürgünlük toprağının Havva’sı kıldı, ama aynı bir damla kan sürgünlüğün Havva’sını bütün bir insanlığın da anası yaptı.</p>
<p class="p29">Kanın olduğu yerde hayat ile ölüm, arı ile kirli iç içe.</p>
<p class="p29">İnsan olmak rahimlerde bir damla kanla başlıyordu.</p>
<p class="p29">Ana: İnsan olmanın isimlerini sıralayan Kelimeler Kitabı’nda taç sayfa oydu.</p>
<p class="p29">Daha yükseği yoktu.</p>
</body>
</html>