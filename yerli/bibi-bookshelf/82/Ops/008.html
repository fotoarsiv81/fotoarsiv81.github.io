<?xml version='1.0' encoding='utf-8'?>
<html xmlns="http://www.w3.org/1999/xhtml" xml:lang="tr">
  <head>
    <meta name="Generator" content="Atlantis Word Processor 1.6.5.10"/>
    <title>Bilinmiyor</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" type="text/css" rel="stylesheet"/>
<link href="../page_styles.css" type="text/css" rel="stylesheet"/>
</head>
  <body class="calibre">
<p class="p"><span class="t2"> </span></p>
<p class="calibre3">Her şeyin doğrusunu söyleyen Kitap, manayı verir suret üzerinde durmaz. Esası verir ayrıntıda oyalanmaz. Kıssa anlatır ama maksadı hikâye anlatmak değildir. Esası desteklediği nisbette kıssa muteberdir. Amenna.</p>
<p class="calibre3">Elem çeken kalemin bahtına düşense, üzerinden geçtiğim dünyaya, şükür ki benim de arasında bulunduğum uğultulu ezel kalabalığına, o muazzam ümmete imamlık etmiş olan Adem’e, en fazla da onda toplanmış insanlık manasına yani onun bütün insanlara dağılmış yanına ilişkin aciz bir anlama denemesi. <span class="t7">K</span><span class="t7">ı</span><span class="t7">ssa üzerinde dü</span><span class="t7">ş</span><span class="t7">ünme</span> niyeti.</p>
<p class="calibre3">Kıssa üzerinde düşünürken, romanla mesnevi arasına düşmüş bir kalemle hikâyet ettim, bunca harfi ardı ardına o kalemle ekledim. Lâkin bu kitabın aynasını dolduran kaçınılmaz çelişkinin de iki dünya, iki şekil, iki mana arasındaki gidip gelmeler olduğunu en evvel ben fark ettim. Örtmedim üstünü kararsızlığımın, açıkça söyledim; gizlemedim aşikâr ettim. Ve dahi bunca yıl, bunca harf, bunca cümle sonra, bir metni ateşe atmakla açığa vurmak arasında yaman bir hesaba düşmüşken, tuttum, bütün kararsızlıklarımın savunusunu şu bir tek LÂ Sahifesi’nin sırtına yükledim.</p>
<p class="calibre3">Öyleyse bu hikâyeyi, ben anlatmaya kalkıştığımda, okuyan okumaya başladığında, en baştan bilinsin ki bu aynada her şey temsil her şey mecaz. Gaybın ne şekli ne manası dünya kelimelerine çevrilebilir çünkü. Yanılgıysa Adem’le Havva’dan bu yana kanımızda. Öyle yakınız ki!</p>
<p class="p8">Aslında, doygun ve mahzun yanımla,</p>
<p class="p8">yıkıp da yapamayan yanımla,</p>
<p class="calibre3">insan olmanın bütün kusurlarını bütün cevheriyle bir arada içeren yanımla.</p>
<p class="p8">Hiçbir şey anlatmasam da, bu tek hikâyenin derinliğinde,</p>
<p class="p8">kırk yıl boğulur bir kırk yıl da kurtulurdum.</p>
<p class="calibre3">Ama anlatmak istedim. Anlatmasam, anladığımı da unuturdum.</p>
<p class="p11"><span class="t2">***</span></p>
<p class="calibre3">Âdem’in hikâyesini hatırlayan herkes, her şey kendi başından geçmiş gibi olur. Kendi hikâyesini okur.</p>
<p class="p8">Ben?</p>
<p class="calibre3">Benden önce seçilmiş bir yolun yolcusu olarak geldim bu dünyaya ben. Bana sorulmadı. Ama sorulsaydı ben de seçerdim. Açık itiraf işte, yasak meyveyi, unutarak ve hatırlayarak ben de yerdim.</p>
<p class="calibre3">Hangimiz balçık bedeni yaratılmışların en üstünü kılacak olan kutsal nefese, özgür iradeye hayır, derdik?</p>
<p class="calibre3">Hangimiz insan olmanın şerefli bilincine, kansız olaysız bir masumluk halini tercih ederdik?</p>
<p class="calibre3">Hangimiz bir dünya yolculuğunun onurlu yorgunluğuna, kazasız belâsız cennet yaşamının bilgisizliğini yeğlerdik?</p>
<p class="p8">Bilmemenin güvencesini hangimiz neylerdik?</p>
<p class="calibre3">Bildiğini bilmeyen bilgisini ne yapsın? Sen biliyordun ben bilmiyordum, buna kim dayanabilir?</p>
<p class="calibre3">Demem o ki, dağların taşların taşımaya takat yetiremediği teklifi hangimiz reddederdik?</p>
<p class="p8">Ödülle cezayı hangimiz ayırt edebilirdik?</p>
<p class="p8">Yasak meyveyi hangimiz yemezdik?</p>
<p class="p12">Böyle ağır sınanmasa Âdem kendisini nereden bilecekti? Geçici yanılgısının sebebi olan şey, onun sahiplenilmesine de neden olan şeydir. Ve böyle bir sahipleniliş için insan olan gözden düşmeyi, sürgün edilmeyi, her bir şeyi göze alabilir.</p>
<p class="p13"><span class="t2">***</span></p>
<p class="p12">Anlatmak anlamaktır, demiştim ya. Şimdi gözlerimde, onları neredeyse kaybedeceğim korkusuyla bunca anlatmadan sonra ne anladığım sorulursa:</p>
<p class="p8">Ben de bu dünyaya düşmüş biriyim.</p>
<p class="p12">Kimi zaman şeytan dokunmuş düşünü hayra yoramayan Havva, kimi zaman af dileyerek kırk yıl gözyaşı döken Âdem gibiyim.</p>
<p class="p12">Dünyaydı adı. Sertti, hayattı. Ağırdı ölüm. Katıydı günah. Kaderdi, kazaydı, belâydı. Ama gözlerimi kapatıp da bunca ahd-i belâya çok uzak bir zamandan baktığımda, cümle kovalıyor cümlelerimi; rüyada gibiyim.</p>
<p class="p12">Uzaktan sesler geliyor. Işık kervanlarının çıngırakları. Ağaç ve ırmak konuştuğunda bana, sanki cennetteyim. Uğultuya uyanıp da azametli derinliğin içinden ruhumu rüzgâra açtığımda cennette bile değil bezm-i ezelde gibiyim.</p>
<p class="p14">Ne yazıda, ne aşkta, ne acıda. Kalbin de daha ileri gidemediği bir yer var. Hayal zamanlarda yıkılmış beldeler. Gözlerimi kendi satırlarımda gezdirip de görünce ki gölge üstüne gölge. Kimse üstüne alınmasın, hikâye sadece kul ile Allah arasında; sezer gibiyim. </p>
<p class="p14">Dahası, O’nun da, </p>
<p class="p14">sırrıyla aynası, </p>
<p class="p14">ismiyle yansıması, </p>
<p class="p14">ayanıyla beyânı arasında; der gibiyim.</p>
</body>
</html>