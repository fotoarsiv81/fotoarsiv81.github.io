<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2><span style="font-weight:bold;">Geçmişte kalan her şey kısa sürmüş demektir</span></h2>

  <p style="text-align: right;">Uzadıkça kısalan şey nedir?</p>

  <p style="text-align: right;"><span style="text-align: justify; text-indent: 1em;">Ömürdür,</span></p>

  <p style="text-align: right;"><a id="bookmark16"></a><span style="font-weight:bold;">[ABDÜLHAK HAMİD TARHAN, 1852-1937]</span></p>

  <p style="text-align: right;"><span style="font-weight:bold;"><br /></span></p>

  <p>Babam, annemi kumarda kazanmış.</p>

  <p>Barbut oyununda, fincanın içindeki zarları sallamış, kırmızı çuhanın üzerine düşeş atmış ve annemi almış.</p>

  <p>Demek ki babam dayımı soyup soğana çevirince, o da son olarak öz bacısını sürmüş masaya.</p>

  <p>Tesadüf, talih ve bahtsızlık... hepsi kaderin şubeleridir.</p>

  <p>Mazideki kederleri hatırlamanın sağlayacağı koruma, unutmanın getireceği huzurun yanında bir hiçtir. Lakin aklın forsu hafızaya sökmez.</p>

  <p>Annem, babamın ikinci karısıydı.</p>

  <p>5 yaşımdan itibaren tarlada yonca bağlamaya, dağda koyun gütmeye başladım.</p>

  <p>Sıbyan mektebinde okudum. Tam rüşdiyeye kaydolacaktım ki Birinci Cihan Harbi patladı.</p>

  <p>Baş validem yani pederin ilk hanımı, kumasına yani anneme pek de şefkat nazarıyla bakmıyordu sanırım. 65 milyon insan birbirini öldürmek için çatışmaya girince, bizim ailedeki husumet ortadan kalktı. Felaketler belanın yanında mutlaka uğur da getirir.</p>

  <p>5 senelik cinai tantanadan sonra benim savaşım, İstiklal Harbi baş gösterdi.</p>

  <p>15 yaşındaydım. Naciye’yle yeni evlenmiştim. Kızcağız yetimdi. Bize sığınmıştı. Babam da ikimizi nikahlayıverdi. Bugün olsa sapık derler. Ben de gazete okuyorum. O zaman çok takdir etmişlerdi. Gerçi ne düğün dernek kuruldu, ne de zifafa girdik. Biz karı koca ilan edildiğimiz sırada seferberlik de ilan edildi.</p>

  <p>Cepheye gittim. Nefer olarak. Rütbem, zeka gerektirmiyordu. Diğer tüm askeri rütbeler gibi.</p>

  <p>Harpte yaralandım. Sol omzum paramparça oldu. Eve döndüm. Karımla yatağa ilkin o yaralı halimle girdim. Her neyse.</p>

  <p>Azami derecede itaatkar bir kadındı Naciye. Bense asla emir vermezdim. Aile saadetinin uçucu terkibi.</p>

  <p>Babam, savaş sırasında eceliyle öldü. Şehit olması işten değildi fakat nasipte yokmuş.</p>

  <p>Savaştan sonra ortalık yatışınca, iki üvey ağabeyim mal mülk kavgasına tutuştular.</p>

  <p>Ben de Cevriye’ye hamile Naciye’yi ve oğlum Recep’i alıp İstanbul’a göçtüm. Sene 1925... Hatırı sayılır bir tedarikimiz yok. Bir tek üzerinde “Nasrun min Allahi ve fethun garib” yazılı, kırmızı İstiklal Madalyam var. Bir de Albay Andrea’dan kaptığım altın kaplamalı Berthier MLE tüfek.</p>

  <p>Muhtelif muhitlerde inşaatlarda çalıştım. Bir müddet Galata’da hamallık yaptım. Cevriye’den sonra Mecit doğdu. Çocuk rızkıyla gelirmiş: Devlet Demiryolları’nda işe girdim, Zülfikar Ağabey sayesinde. Kadıköy’e yerleştim. 40 sene Haydarpaşa Garı’nda gece bekçiliği yaptım. 1975’te emekli oldum.</p>

  <p>Şimdi yapayalnızım.</p>

  <p>100 sene nasıl mı geçti? Size şu kadarını söyleyeyim, 1 saniye ile 1 asır arasındaki fark abartılıyor. Ve... mazide kalan her şey kısa sürmüş demektir.</p>

  <h2 class="sigil_not_in_toc"><a id="bookmark17"></a></h2>
</body>
</html>
