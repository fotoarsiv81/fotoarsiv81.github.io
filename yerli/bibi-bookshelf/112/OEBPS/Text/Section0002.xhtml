<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/SM.css" rel="stylesheet" type="text/css" />
</head>

<body>
  <h2><span style="font-weight:bold;">Cennetin üst katına çıkan asansörde silahlı çatışma</span></h2>

  <p style="text-align: right;">Bebek,&nbsp;<span style="text-align: justify; text-indent: 1em;">aşk tünelindeki trafik kazasıdır.</span></p>

  <p style="text-align: right;"><a id="bookmark11"></a><span style="font-weight:bold;">[LEONARD LOUIS LEVINSON, 1904-1974,</span> <span style="font-weight:bold;font-style:italic;">Çenesi Düşük El Kuklası]</span></p>

  <p style="text-align: right;"><span style="font-weight:bold;font-style:italic;"><br /></span></p>

  <p>Operasyon başarılıydı. Ozan’ın iyileşmesi için gerekli biyolojik ve finansal çözümleri ürettiğim için hoşnuttum.</p>

  <p>Nazlı Hilal iki gündür hastanede oğluna refakat ediyordu. Ozan, bir süre daha doktor gözetiminde kalacaktı.</p>

  <p>Cumartesi sabahı 9.30’da uyandım. Güneş altında İstanbul, turistler için hazırlanmış gezi rehberi kitabının renkli kapağı gibi parlıyordu.</p>

  <p>Serpil aradı: “Civan merhaba. Saat 12’de Sahra’yla birlikte Özgürlük Parkı’na gideceğiz. Gelebilir misin?”</p>

  <p>“Orada olacağım.”</p>

  <p>Annesinin rüyalarını gören cenin gibiydim.</p>

  <p>6 yaşına kadar yetim büyüyen yavrumla nihayet kavuşacaktık.</p>

  <p>Hızlı bir duşun ardından giyindim. Toys‘R’us’a uğradım. Sahra’ya pelüş bir panda satın aldım. Sempatik olduğu kadar mahzundu da.</p>

  <p>Saat 11.30’da parktaydım. Manzara, duvar takvimlerdeki Ağustos sayfası resimlerine benziyordu. Kalabalıktı. Kafeterya, dondurmacı, oyun alanları ve havuz arasında dolaşıyordum. Cennetin üst katlarına çıkan asansördeymiş gibi mutluydum.</p>

  <p>Siyah takım elbiseli bir fedai bozuntusuna gözüm takıldı. Halinden, birini aradığı belliydi. Çim tepesinin arkasında siyahlı bir adam daha vardı. Kafeteryanın girişinde, dondurma büfesinin yanında, tırmanma platformunda... Yüzümü pandayla gizleyerek gangsterlerden birine arkadan yaklaştım. Ceketinin eteği, belindeki silahtan ötürü biraz kabarıktı. Arka cebimden çıkardığım fotoğraftaki Timur Tümör’ün yüzüne baktım. Yo, bu herifle ilgisi yoktu. Sağ elinin işaret parmağını kulağına götürdü. Besbelli, kulaklık takmıştı ve bir talimatı dinliyordu. “Emredersiniz Timur Bey” dedi ve hızla parkın doğu kapısına yöneldi. Pandayı, bir çamın dibine oturttum. Apiko diyakozun ardına düştüm. Aramızdaki mesafe 5 metre kadardı. Doğu kapısından Serpil Silahlıperi ve Sahra el ele girdiler. Küçük kızımın bir gözü mavi, diğeri kahverengiydi! Kendimde beğenmediğim bu durum, Sahra’ya ulaşılmaz bir güzellik katmıştı. Fedai işaret parmağını tekrar kulağına götürdü. Çetesini haberdar edecekti. Buna fırsat veremezdim. Fırladığım gibi boynuna yapıştım. Kulaklığı söküp attım. Adamın şakağına yumrukları saydırıyordum. Güm diye devrildi. Bayılmıştı. Belindeki tabancayı kaptım. Serpil panikle etrafa bakmıyor, Sahra ise ağlamaklı görünüyordu. Hızla koşup Sahra’yı kucağıma aldım. Serpil’in elini tuttum: “Korkma ben varım!”</p>

  <p>Yürürken, çam gölgesindeki pandayı aldım. Sahra’ya “Bu senin” deyip bir öpücük eşliğinde verdim.</p>

  <p>“Sen benim babam mısın?” diye sordu. Gülümsediğinde, gözlerinden tüm dünya yansıyordu.</p>

  <p>“Evet yavrum” diyerek yanağına bir öpücük daha kondurdum. Sırat köprüsündeki ip cambazı gibi hissediyordum. 6 yaşında ve 20 kilo bir bebeğim olmuştu. Yeni bir bebek, tüm öncelikleri değiştirir. Gelgelelim müjde ile felaket aynı anda belirmişti. Ölüm tehlikesi altında, yaşama sevinciyle dolmuştum. Benden daha kötü durumda insanlar var, kesin. Onların yerinde olmak istemem.</p>

  <p>Serpil sol tarafımdaydı. Kalabalığın içinde dikkat çekmeyecek bir tempoyla batı kapısına doğru yürüyorduk. Muhtemelen orada da bizi bir baş belası bekliyordu. Arabaya ulaşabilirsek gerisi kolaydı.</p>

  <p>Serpil Silahlıperi “Başkaları da var mı?” diye sordu.</p>

  <p>“Sanmıyorum, sakin ol lütfen” dedim. O şüphelenmekte haklıydı, ben de yalan söylemekte.</p>

  <p>“Koruma yok mu yanında?” diye sordum.</p>

  <p>“Uyku hapını ezip çayına karıştırdım” diye açıkladı.</p>

  <p>Sahra’yı Serpil’in kucağına verdim. Kızımın, birazdan işleyeceğim cinayeti görmesini istemiyordum. Beni yanlış tanımasından endişeleniyordum. Gerçekte kimdim ben? Babalık liyakatine sahip miydim? Pek sanmıyorum. Kaderimde, tanışmamızın ilk dakikalarında küçük kızıma elimde tabancayla dehşet saçarken yakalanmak yazılıydı galiba. Ne tuhaf. Serpil’le tanıştığımız gün de silah sesleri ve cesetler vardı...</p>

  <p>Batı kapısını bir değil iki adam tutmuştu. Gözlerini bize diktiler. Biri kulaklıklı telsize heyecanla bir şeyler söyledi. Tahminimce diğerlerine bizi yakaladıklarını anonsladı. İkisi birden silaha davrandılar. Serpil’in önüne geçtim ve tabancamı çekip ateşe başladım. Bir mermi, sağ kulağımı sıyırdı: Vınnn! Kafamın içinde bir katedral çanı çalıyordu. Adamların birini başından, diğerini göğsünden vurdum. Tüm sesler kesilmişti. İnsanlar kaçışıyorlardı. Fakat çığlıkları duyamıyordum. Yüzü gözyaşlarıyla kaplanmış Sahra’nın ağlamasını işitmiyordum. Kargaşa, balıkların savaşı kadar sessizdi. Çocuğu Serpil’den aldım. Var gücümüzle koştuk. Ayak sesleri çıkarmadan. Subaru’ya atladığımız gibi vınladık. Arka koltukta Sahra, pandaya sarılmış, içli içli ağlamaya devam ediyordu. Panda da en az Sahra kadar üzgün görünüyordu. “Sakin ol yavrum, bir şey yok, hepsi geçti. Şimdi seni Burger King’e götüreceğim, çocuk menüsüyle birlikte Shrek oyuncakları veriyorlar, Prenses Fiona’yı sevdiğine bahse girerim, sonra Wenice’ten sana elbise seçeriz. İstersen, Tudem Yayınları’nın harika kitaplarını alırız...”</p>

  <p>Bir eliyle Sarha’yı tutan Serpil diğer eliyle yüzünü ovuşturdu. Bozuk plağın baygın sesiyle konuştu: “Sen neden söz ediyorsun Civan? Polis her an bizi bulabilir. Yüzlerce insanın gözü önünde adam öldürdün. Arabayı da gördüler. Birileri plakayı almıştır...”</p>

  <p>Dikiz aynasında siyah bir Audi son sürat yaklaşıyordu. Derin bir nefes alıp gaza yüklendim. Otoyolu geçip kuzeye yöneldim. Takip edilirken, zürriyeti bağlanmış trafikte çakılmaktan iyidir. Audi, arabaların arasında makas atıyordu. Güdümlü füze gibiydi. FSM Köprüsü’ne bağlanan yoldan sapıp meçhule giden bir rota tutturdum. Audi’nin şoför yanında Timur Tümör oturuyordu. Havası inmiş rugby topuna benzeyen kafasını seçebiliyordum. Aptallar öfkelenince, kendilerini belli etme fırsatı buldukları için sevinirler. Timur Tümör, doğrulup pencereden sarkarak kurşun yağdırmaya koyuldu.</p>

  <p>“Eğilin!” Serpil ile Sahra’yı koruyabilecek miydim?</p>

  <p>Yıllarım kavga dövüşle geçti. Fakat hiç bu kadar korktuğumu hatırlamıyorum.</p>

  <p>Mermiler, arka camı tuzla buz etmişti.</p>

  <p>Şirket binaları, fabrikalar ve gecekondulardan sonra bodur fidanlarla kaplı ıssız bir bölgeye varmıştık. Solda Audi’nin girebileceği bir boşluk bırakmamaya çalışıyordum. Sahra’yla birlikte Serpil de ağlıyordu. Tabancayı Serpil’e uzattım. Birkaç el körlemesine ateş etti. Torpido gözünden, Fujer’in verdiği Glock’u aldım. Ne yapmam gerektiğini kestiremiyordum. Göğsümde, mağlubiyete mahkum bir ordunun kalp atışları yankılanıyordu. Arka lastiklerden biri patlamıştı. Jantın asfalta temas ettiğini hissediyordum. Elinde DUR levhasıyla dikilen bir yol yapım işçisini geçtim. Yola dikey olarak dizilmiş otoban kukalarını devirdim. Bir viyadüke girmiştik. Audi arka tampona çarpıp duruyordu. Buradan aşağı uçmamak için arabayı kontrol etmeye çabalıyordum. Viyadükün çıkışına barikat kurulmuştu. Hiçbir şey düşünemiyordum. Araba infilak edecek gibiydi. Frene yüklendim. Barikatın arkasında makineli tüfeklerle bize nişan almış şık siviller hazır bekliyordu. Hayatımın başlamadan biteceği duygusuna kapıldım. Ardımda, Audi’nin de fren çığlığı duyuluyordu. Bu tabloyu yorumlamakta zorlanıyordum. Öldürülecek miydik, kurtarılacak mı? Tetikte bekleyen manganın arasından sevgilim ve kızımla birlikte sağ salim savuşabilecek miydik?</p>

  <p>Barikatın ortasında dar bir boşluk bırakılmıştı. Oradan geçerken kum çuvallarına çarptım. Etraf FBI ajanlarına benzeyen adamlarla ve siyah otomobillerle doluydu. Direksiyonu sağa kırdım. Sarsılıp kayarak yol kenarında yükselen kayalığa tosladık. Yukarıdan düşerek kaportaya çarpan irili ufaklı taşların seslerini duydum.</p>

  <p>Ta-ta-ta-ta-ta-ta-ta-taaaaaaaaa!</p>

  <p>Geri dönüp baktım. Onlarca adam, otomatik tüfeklerle Audi’yi kevgire çevirmekteydi. Timur Tümör’ün patlamış kafasından kan fışkırıyordu. Audi, içindeki cesetlerle birlikte yanmaya başladı. Aksiyon korosu, tabanca ve tüfekleri enstrüman olarak kullanarak şarkı söylerken, her dizenin sonunda havaya ateş ediyordu: “<span style="font-weight:bold;font-style:italic;">Bir bilmecem var çocuklar!/Haydi sor! Sor! / Çayda kahvaltıda yenir!/Acaba nedir, nedir? / Bisküvi denince akla... / Tamam, şimdi buldum! / Her an onun adı gelir! /Eti! Eti! Eti!”</span></p>

  <p><a id="bookmark12"></a></p>
</body>
</html>
