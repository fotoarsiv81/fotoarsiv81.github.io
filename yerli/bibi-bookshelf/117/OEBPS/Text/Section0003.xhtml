<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  <link href="../Styles/Style0111.css" rel="stylesheet" type="text/css" />
</head>

<body>
  <p class="bas">III</p>

  <h1 style="text-align: center;"><b>BİR AVUÇ FINDIK. YERSEM.</b></h1>

  <p style="text-align: center;"><b><br /></b></p>

  <p style="text-align: center;"><span style="font-style:italic;"><b>“Bende inanmak noksanmış."</b></span></p>

  <p style="text-align: center;"><span style="font-style:italic;"><br /></span></p>

  <p style="text-align: center;"><span style="font-style:italic;"><br /></span></p>

  <p>Başım feci dönüyor. Bir duble rakıyla yamuk yumuk oldum. Tabii bu hale gelmemde az önce içeride yaşadıklarımın da büyük etkisi var.</p>

  <p>Beşiktaş Çarşı’nın meydanından hızlı adımlarla geçerek Barbaros Bulvarının kenarına geliyorum. Önümden arabalar geçiyor. Atsam mı kendimi arabaların önüne? Yek yeaa canım acır. Değer mi bir Timur için ölmeye? Ben hayatta kalmalıyım. Kalmalıyım ki saçma sapan erkekleri paratoner gibi çeken bir tip olsun ortalıkta. Amme hizmeti.</p>

  <p>Timur benim gitmiş olduğumu muhtemelen üç tezahürat sonra fark eder. Beni bir daha aramaz ve bir yıl sonraki ilk ilişki teşebbüsüm de kayıtlara “başarısız” olarak geçer. Ne diyeyim? Sürdürülebilir başarısızlık da bir başarıdır.</p>

  <p>Timur’u saymazsam, şimdiye kadar üç tane uzun süreli ilişki yaşadım. Her biri, birer yıldan fazla sürdü. Hepsinde elimden geldiğince yapıcı davrandım, kimsenin başının etini yemedim, kıskançlık yapmadım, hep tevazu gösterdim. “Tevazu gösterme, öyle sanırlar” der anneannem. Sanırım bu üç ilişkiyle doğruluğunu kanıtladım bu lafın. İlişkilerimde el üstünde tutulduğumu, ciddiye alındığımı, sükûnetimin değerinin bilindiğini söyleyemeyeceğim ne yazık ki.</p>

  <p>Son sevgilime bir keresinde “Seni seviyorum” demiştim, bana “Eyvallah” diye cevap vermişti ayı.</p>

  <p>Sondan bir önceki erkek arkadaşım, benden ayrılırken (beni hem aldattı hem terk etti) iyi niyetim için bana teşekkür etmişti. O iyi niyetimi alıp kendisinin münasip bir yerine sokaydım keşke. Uzun süre, bana yaşattığı bu acı yüzünden onun ölmesini dilediğimi hatırlıyorum. En azından mezarı belli olurdu da gece nerede yattığını bilirdim.</p>

  <p>Peki, bu üç kişi de senin hiçbir şeyini takdir etmedi mi diye sorarsanız, etti tabii ki. Evliliğe olan negatif bakış açımı çok takdir ettiler mesela. “Helal sana, klasik bir Türk kızı kafasında değilsin,” dediler. Sonra üçü de beni aldattıkları kızlarla evlendi.</p>

  <p>Tüm bunları takiben kendime gelmem uzun zaman aldı. Başka birine inanmanın zor olacağını düşünürken bir de baktım ki kendime olan inancımı yitirmişim. En büyük pişmanlığım, yanlış insanlara iyi davranmış olmamdır.</p>

  <p>Ha bu arada bir felaket daha geldi başıma. 30’uma girdim. Bu yıl, ilk defa doğum günümü kutlamaktan hiç hoşlanmadım. Oysa bu hayatta kutlamaya değer bulduğum tek şey doğum günleri olmuştu. 30'la birlikte vücudum, yer çekimi anayasasına giriş dersinin ilk kredisini aldı. Kilom değişmemesine rağmen leğen kemiğim genişlemeye başladı. Gözlerimin kenarında sadece güldüğümde beliren kalleş çizgileri fark ettim. İlk beyazım da saçımda değil, kaşımda çıktı.</p>

  <p>Çevremde patır patır evlenenlere gelince... Onların evlenmesi değil de çocuklarını kucaklarına almaları içimi acıttı. Çünkü bizim jenerasyondan doğuranlar, kızlarının ismini “Ada” koydu. Buket Uzuner’in <span style="font-style:italic;">Kumral Ada Mavi Tuna’</span>sı, bizlerin kült kitabıydı. O kitapta Ada isimli bir kız vardı. Henüz bir ergenken bu kitabı okuduğumda kimselere dillendirmeden, kızım olursa adını Ada koyacağım demiştim. Ben yapamadım. Benden önce başkaları yaptı.</p>

  <p>Evliliğe karşı takındığım tavır, benim kişiliğimin bir yansımasıydı sonuçta. <span style="font-style:italic;">Bu kafa yapısında olan insanların seviyesine inmektense yalnız ölürüm daha iyi</span> diye düşündüm. Oyunu başka türlü mü oynamalıydım yoksa? Atkuyruğumu çözüp saçlarımı omuzlarımda salıncak gibi sallandırmalı mıydım? Yerden olabildiğince yükselmeli miydim on iki punt topuklularımla? Dişi mi olmalıydım en inişli çıkışlısından? “Regl oldum git, cemre düştü gel” mi demeliydim? Kendimi evden arabayla aldırıp, salonun ortasına kadar bıraktırmalı mıydım? Bir serçe gibi korunmasız görünüp, erkeğimin tüylerini mi kabartmalıydım?</p>

  <p>Niye erkekler ne istediğini bilmiyor? “Yanımda ol” diyor ama yalnızlığını seviyor. “Şeffaf ol” diyor ama kaçanı kovalıyor. Döner istiyor ama dönmesin istiyor.</p>

  <p>Bu arada başım da fena dönüyor. Beşiktaş Çarşı’nın meydanında bir banka oturuyorum.</p>

  <p>Sarhoş olunca mevsim normallerinin üzerinde bir güç mü geliyor insana? Rakıyı susuz içtiğim için çarptı tabii bir anda. Daha hafifledim. Haykırmak istiyorum!</p>

  <p>‘Ah be Sabahattin Ali! Yok mu senin gibi bir erkek bu dünyada?”</p>

  <p>“Teyze, Sabahattin Abi’nin yerini mi arıyon?”</p>

  <p>On yaşlarında, kısa boylu, çelimsiz bir çocuk. Gecenin bir yarısı maki gibi ayağımın dibinde bitti. Teyze mi dedi bu bana?</p>

  <p>“Sabahattin Abi’nin yeri hemen şu köşeyi dönünce meydanda solda teyze.”</p>

  <p>Minyonum ben yahu, yaşımı göstermem. Çocuğun yaşı küçük, ondan teyze diyor.</p>

  <p>“Sabahattin Ali dedim ben. Yazar. Şair, romancı.” “Balıkçı Sabahattin’i demiyon mu sen?”</p>

  <p>Allah’tan ne diliyorum karşılığında ne gönderiyor. Kısmetsiz miyim acaba? Çocuk beni Sabahattin Abi’ye göndermeden rahat etmeyecek. Anlamsız bir mücadele içindeyim.</p>

  <p>“Evet, Sabahattin Abi’yi arıyorum gecenin bu saatinde. Lüfer zamanı geldi mi diye soracaktım.”</p>

  <p>“Teyze, senin kafan mı iyi?”</p>

  <p>Maki bana alenen ayyaş diyor.</p>

  <p>“Çok iyi. Hayatımın en güzel gecesini yaşıyorum.” “Maça mı sevindin teyze? Kazanıyor Beşiktaş.” “Evet, ona sevindim. Sevinçten ne yapacağımı şaşırıp kendimi meydana attım.”</p>

  <p>“Çarşı ruhu başkadır teyze.”</p>

  <p>Adamların Çarşı ruhu var. Bende o da yok. İçim kurumuş.</p>

  <p>“Maç bitcek birazdan teyze. Kalabalık olur buralar. Sana bir taksi çağırayım mı? Teyze, iyi misin?” “Çağır bir taksi haydi.”</p>

  <p>Benim maki, koşarak Barbaros Bulvarı’nın kenarındaki kaldırıma ilişip bir taksi çağırıyor.</p>

  <p>Ah Timur ah... Bugün ilk defa Avrupa tarafında buluştuk. Bu sefer benim için geçti karşıya diye düşünmüştüm. Sahada Beşiktaş, saflıkta şampiyon benim. Eline 10 lira sıkıştırıp makinin çevirdiği taksiye biniyorum.</p>

  <p>“Ne tarafa gideceğiz hanımfendi?”</p>

  <p>“Mecidiyeköy lütfen.”</p>

  <p>“Ben de oranın arabasıyım. Mecidiyeköy avucumun içi.”</p>

  <p>“Karabasan Sokak, Fırtına Apartmanı, Numara 13’e gidelim.”</p>

  <p>“Sizin adres de evlere şenlikmiş.”</p>

  <p>“Evet. Cadılar Bayramı şenlikleri için Mecidiyeköy’de pilot apartman seçildi bizimki.”</p>

  <p>Kafamı cama yaslıyorum. Radyoda Türk Sanat Müziği çalıyor.</p>

  <p><br /></p>

  <p><span style="font-style:italic;">Mihrabım diyerek sana yüz vurdum, gönülüm dalında bir yuva kurdum. Yıllardan beridir yalvarıp durdum, sevgilim demeyi öğretemedim...</span></p>

  <p><span style="font-style:italic;"><br /></span></p>

  <p>Yalnız geçirdiğim son bir yılın mükâfatı böyle bir gece olmamalıydı. İyi niyetli biriyim ben. Niye iyi insanlara iyi şeyler olmuyor? Niye şans benim ayağıma gelmiyor? Saçma sapan şeylere umut bağladım hep. Her yıldız kaydığında dilek tutmaktan dilek manyağı oldum. Yoruldum artık. İnatla dik tuttuğum kuyruğum yerlerde sürünmek üzere. Güçlü görüneceğim diye geberip gideceğim.</p>

  <p>Evlenmek istiyorum! Tövbe. Ne söylüyorum ben? Timur rakıma ilaç mı attı yoksa?</p>

  <p>“Hanımfendi, hiç dikkat ettiniz mi, Türk musikisindeki şarkıların hiçbirinde ‘seni seviyorum’ lafı geçmiyor. Aşkı sadece tarif ediyorlar.”</p>

  <p>Bu gece, beni düşünmeye sevk eden ilk ve tek cümleyi söylüyor taksici. Bildiğim tüm Türk Sanat Müziği şarkılarının sözleri hızlıca geçiyor kafamdan. Gerçekten ‘seni seviyorum’ lafı yok hiçbirinin içinde. Kafamı camdan kaldırıp şoförün suratına bakıyorum. Yetmiş yaşlarının başında bir adam. Tekrar camdaki yerini alıyor başım. Anasonun bünyemde izlediği seyir hafiflemeye başlıyor.</p>

  <p>“O zamanlar kimsenin inancı noksan değilmiş demek ki.”</p>

  <p>Söz konusu aşk olunca çıplak elimizle sıcak tencereve değmekten korkar gibi karşımızdakine değmekten korkuyor muyuz? Kırk küp, kırkının da kulpu kırık küp demek kolay da, şöyle içten bir ‘Seni seviyorum’ mu zor?</p>

  <p>Radyodaki şarkı son iki satırında.</p>

  <p><span style="font-style:italic;">Sonunda hicranı öğrettin bana. Ben sana sevmeyi öğretemedim...</span></p>

  <p>Sevmek de öğretilebilir bir şey mi? Çünkü erkekler hicranı kafamıza vura vura gayet güzel öğretiyor. Düzene boyun eğip değişmek mi gerek yoksa?</p>

  <p>Bu geceden çıkardığım tek sonuç şu: Ortada bir avuç fındık var. Yersem.</p>
</body>
</html>
