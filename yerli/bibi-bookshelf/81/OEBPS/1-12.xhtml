<html xmlns="http://www.w3.org/1999/xhtml">
	<head>
		<title>1-12</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-5">V  </p>
			<p class="ilk ParaOverride-3">Uyandığımda, gün ışığı kalın lacivert perdelerin iki yanından odanın alacakaranlığına sızmakta. Saat 6.20. Uyumadan önceki yorgunluğum içinde uyanıyorum. Hemen radyoyu açıyorum: Don Giovanni. İki saate yakın okuyorum. Sıcak ve soğuk duş alıyorum. İtalya’nın şampiyonluğu ilk haber olarak veriliyor ve anladığım kadar, bugün ülke Cumhurbaşkanı futbol takımını kabul edecek. Yeniden uyumayı deniyorum. Olmuyor.  </p>
			<p class="paragraf ParaOverride-4"><span class="CharOverride-3" xml:lang="tr-TR">Berlin’den ayrıldığımdan bu yana Falkland anlaşmazlığı ve İsrail’in Filistin’e karşı açtığı savaşla ilgili hiç haber almadım.</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-5" xml:lang="tr-TR">“İnsanları öldüren kader, onları görebilmemiz ve gözlerimizi bu cesetlerle doldurabilmemiz için bizi de sorumlu kılıyor. Korku, alışılagelmiş korku, kaçış değil. İnsan, gerçeği kavradığı için utanıyor – işte gerçek önümüzde: Her ceset sen, ben ya da biz olabiliriz. Arada hiç fark yok. Eğer yaşıyorsak, bunu bir başkasının kirletilmiş cesedine borçluyuz. Bu nedenle her savaş bir iç savaştır. Her şehit, yaşayan canlıya benzer ve ondan ölümünün hesabını sorar.”</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-3" xml:lang="tr-TR">Yavaş yavaş topluyorum eşyalarımı. Bugün Pazartesi, 12 Temmuz. Hava bunaltıcı. Dişim az, ama başım çok ağrıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Şimdi, kent kütüphanesinde, Italo Svevo’ya ayrılmış bölümde oturuyorum. Girişte piyanosu duruyor. Üzerindeki duvarda yağlıboya bir portresi. İleri yaşında yapılmış bir resim. “Sanilita” romanında sevdiği genç kızı müthiş kıskandığı ressam arkadaşının yaptığı bir portre. Şimdi bu yazarın tüm fotoğraflarını görebiliyorum. Gençlik fotoğraflarında ne denli ihtiraslı gözleri. Henüz gençken de saçları dökülmüş. Kendisi “Sanilita”. (Kendini yaşlı duyan genç adam.) Gençliğinde yukarı doğru kıvırdığı bıyıklarının uçları çok gür. Henüz gençken, yaşlı bir adam çehresine bürünmüş ve öyle kalmış. Evlilik fotoğrafı. Dünya edebiyatının evliliği en güzel anlatan yazarının evliliği. Bu fotoğrafın gerisinde, aşka olan tüm öfkesi, evliliğin rastlantısı ve anlamsızlığı görülüyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">20 Aralık 1895’te karısı ona bir fotoğraf imzalamış: “A mon Ettore, Livia.” Kocasına aşık olan kadın. 30 Temmuz 1910 tarihini taşıyan bir fotoğraf, onu olağanüstü güzel kızıyla birlikte gösteriyor. Bugün saat 17.30’da, seksen dört yaşına varmış olan kızını tanıyacağım.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Aynı yıl. Svevo’nun karısı çok şişman. Bir başka fotoğrafta karısı beyaz dantel bir giysi içinde, elinde beyaz bir ipek şemsiye tutuyor, kızları, kolları ve yakasında beyaz şeritli bir bahriye giysisi ile, Svevo gene sonsuz huzursuzluğu ile ikisinin yanında.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bir başka fotoğrafta kitaplığının önünde. Şimdi, bugün önünde oturduğum, cam kapılarında onun adlarının baş harflerinin işlenmiş olduğu ES (Ettore Schmids) yazılı dolap.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Zeno Cosini romanından “Bir Evlilik” bölümünün el yazısı ile bir sayfası. O zaman henüz at arabalarının da çalıştığı Trieste sokaklarından birinde ressam arkadaşı Veruda ile kol kola bir fotoğrafı. Svevo’nun tüm kişileri düşüncelerimde canlandırdığım biçimde işte resimlerle karşımda. Svevo: Dünya edebiyatında belki en ihtiraslı sigara içen yazar, her gün en az altmış sigara içen yazar. Sınırsızlığını sigara ile dengelemeye çalışan, aşk, kıskançlık, evlilik ve ölümü en güzel anlatan, insanın kendi kendine algılayamadığı, ama Svevo okuyunca tanımlayabildiği tüm gizli duyguların büyük ustası.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">İstanbul akıl hastanelerinde günde altmış sigara içtiğim kesitini anımsıyorum yaşamımın. Yapacak başka hiçbir şey olmadığı için. Davranış özgürlüğümü elimden alacaklardı. Her zaman için alamadılar. Bugün 12 Temmuz günü Trieste kent kütüphanesinde, Svevo bölümünde oturabiliyorum ve kütüphane raflarında dizili dört yüz bin kitabın kokusunu soluyabiliyorum. Daha öte bir bağımsızlık isteyebilir miydim.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Şimdi, aksi yönde 1041 kilometreyi niçin gittiğimi daha iyi anlıyorum. Her gidiş, her yolculuk, kendi “benimin” bilinmeyenine doğru, bilmek için bir iniştir.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Svevo’nun kızını çok merak ediyorum. Karısının kız kardeşlerine âşık olup, ikisi tarafından da geri çevrilince evlenmek zorunda kaldığı Livia’dan olan tek çocuğu. Kütüphanecinin anlattığına göre kentlilerin hepsi onu çok seviyor. İkinci Dünya Savaşında üç oğlunu da yitiren, evlat edindiği oğlunun karısı ve kızıyla yaşayan bu insanı öyle merak ediyorum ki.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Sabah otelden ayrıldığımda, bir barda ayaküstü çay içtim. Barın ger</span><span class="CharOverride-3" xml:lang="tr-TR">i</span><span class="CharOverride-3" xml:lang="tr-TR">sindeki duvarda, büyük beyaz bir kumaş üzerine İtalyan bayrağı boyanıp asılmış. Altını okudum: İtalya-Arjantin: 2-1. İtalya-Brezilya: 3-2, İtalya, Polonya: 2-0, CALMA: İtalya-Almanya: 3-1.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">İtalya’da, pazartesi sabahı geleneği, dükkanlar kapalı. Gazeteler en kalın puntolarla büyük manşetler atmış: CAMPIONI DEL MONDO! 3-1 EROICI!</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Yarım saat sonra Svevo’nun kızının evinde olacağım. Kapıyı kim açacak. Nasıl salonlardan geçeceğim. Hemen teyzelerinin fotoğrafını soracağım. Hem İngilizce, hem Almanca biliyormuş. Asır başında özel öğretmenlerle eğitim gören bir büyük burjuva. İlk kez gerçek bir büyük burjuva evine gireceğim. Zamanları geride kalmış büyük burjuvaların.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Kütüphaneden çıktığımda evine dek yürümüştüm: Via Monfort 12. Gri mavi, dev boyutlarda sayısız pencerenin caddeye doğru kapalı durduğu bir yapı. Gündüzleri burada tüm pencere kepenkleri kapalıdır.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Büyük yapının iki giriş kapısı var.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Kahvenin önündeki küçük alanda arabalar park etmiş. Önümden arada sırada yayalar geçiyor. Bu alan bile bütün bir dünya. Taşları, arabaları, asfaltı, insanları, yayaları, iskambil oynayanları, bayrakları, kahvesi ve Celentano’su ile bir dünya. Ama ben bu dünya  üzerinde bu kez yalnız S. Stefano Belbo’ya kadar gideceğim.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Yaşlı adamlar Celentano ile birlikte şarkılar söylüyor. Yaşama karşı olan doyumsuz açlığımı bu yolculukta bırakmamayı diliyorum kendi kendime. Böyle sürdürmek istiyorum yaşamımı. Bir parçamı Prag’ın Goldgasse’sinde, diğerini istasyonunda, bir duygumu Niş’in Nais Otelinde ve diğerini Trieste’de bırakmak istemiyorum. Her duygusal kıpırdanışa ölene dek ihtiyacım var. S. Stefano tepelerini yaşayıp bitirmiş olarak inmek istemiyorum üzüm bağları arasında. Huzursuzluğumu koruyabilmem gerek.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Kahve kapısına asılı bir afişte, bütün dünyada İtalyan Sirki diye ün yapmış sirke, İtalya’da Amerikan Sirki denildiğini okuyorum. Yirmi iki dakika sonra Letiza’nın kapısını çalacağım. Sirk ve futbol dünyası gerimde kalacak. Ne büyük bir mutluluk.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bu yolculuğun görüntülerini sözcüklerle yansıtan ben değilim. Prag kenti. Prag İstasyonunda çantama bakan insanlar. Beni yola çıkaran, sözcüklerin ardına düşüren sayısız satırları, sayısız aşkları, sayısız ihtirasları, sayısız acıları, sayısız avuntusuzluğu, sayısız ölüm ve intiharları, sınırsız sınırsızlığı dünya edebiyatının. İşte bu yolda sözcüklerin ardında çıktığım bu yolculukta şimdi Via Monfort 12 numaralı kapıyı çalıyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Via Monfort’tan doğru Piazza Unita d’Italia Trieste’deki kahveye döndüm. Kapıdan çıktığımda saat akşamın yedisini yirmi geçiyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bütün yaşama cesaretimi ölülerden alıyorum. Anlatılarında yaşadığım ölülerden. Bu kahrolası dünyayı, yaşanır bir dünyaya dönüştürmeyi başarmış ölülerden. Dünyanın ihtiyacı olan, her olguyu vermiş, söylemiş, yazmış ölülerden.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bu boyutlarda konutlar yalnız İtalya’da var. İtalya bana şimdi dünyanın annesi gibi görünüyor. Geniş, yüksek mermer merdivenleri bir kat çıktım. Beni genç bir kadın karşıladı. İlk girdiğim büyük salonu, büyük mermer salonu ancak çıkarken algılayabildim.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bir kapıyı açıyor. Küçük sarayın odasına giriyorum. Soldaki pencere, sessiz ve koyu yeşil bir bahçeye açılıyor. Üç kişilik bir kanepeye oturuyorum. Çevreme bakınıyorum, ama bu sayısız tablolar ve antika eşya arasında hangi birini algılayacağımı bilemiyorum. Tablolar arasında boşuna Ada’nın yüzünü arıyorum. Çok güzel bir kadın giriyor kapıdan. Hemen sarılıyoruz. Onu, annesinin hamileliğinden bu yana tanıyorum. Siyah, beyaz ipek bir giysi üzerinde. Ve aynı kumaştan bir ceket. Siyah çoraplar. Bir elinde baston, diğerinde siyah bir çanta.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Yaşlılık kiminin başına, kiminin dizlerine vurur, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Ve dizlerini gösteriyor. İlk sözcükleri bunlar. Sonra çantasından mendil çıkarırken.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Elbisenin cepleri yok, onun için çantayı aldım, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR"> Gri saçları toplu. Yanık cildi henüz canlılığını yitirmemiş. Çok güzel, çok genç yeşil gözleri var.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Almanca mı, İngilizce mi konuşalım, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Almanca, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bu yaşta bu denli güzel bir kadın hiç görmedim. Ayrıca böyle bir kişilikle ilk kez bir aradayım. Ben, Anadolu’dan gelen biri. Gözlerimi bir an bile ondan ayıramıyorum. Bu iç içe açılan geniş salonlardaki tüm tabloları, koltukları, avizeleri, resimleri, gümüşleri, her nesneyi aşan bir güzellik, bir insan var karşımda. Geriye yalnız duyguların algılanışı kalıyor, düşüncelerin, acıların: Edebiyat.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Üzerindeki her şeye bakıyorum. Küçük inci küpeler. Yanık boynunda ince bir zincire asılı küçük bir haç. Parmaklarında antika yüzükler, bileğinde zarif bir saat.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Ondan yayılan koku, yüzyılın başından bu yana doğru gelen, son derece rahatlatıcı bir koku. Zamansızlığı çağrıştıran bir koku.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Babamın mezarı burada, Giardino Publico’da. James Joyce anıtının tam karşısında. Joyce’u tanıdım. Bana İngilizce dersi verdi. Birinci Dünya Savaşından önce Trieste’de yaşadığı yıllarda değil. O zaman Joyce’un kız kardeşiydi İngilizce öğretmenim. Ama savaş sırasında, Zürih’te öğretmenim oldu. Savaş süresince teyzelerim de Zürih’te oturdu.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Hepimiz Almanca da öğrendik. Babam, Almanca konuşurken bir yanlış yapmış. Bunun üzerine dedem onu diğer iki erkek kardeşiyle birlikte Almanya’ya yatılı bir Katolik okuluna yollamış. “Bir iş adamının yanlışsız Almanca konuşması gerekir,” diyen dedem. Oysa babam edebiyatla ilgili. İlk ilgisi Alman yazını: Goethe, Schiller, Schopenhauer.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Hava boğucu. İnce bir yağmur çiseliyor. Aynı anda güneş tüm kızıllığıyla beliriyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Alan, gene bir törene hazırlanan yaz insanlarıyla dolu. Mutlak şampiyonluğu kutlayacaklar gene.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Biraz başım, biraz da dişim ağrıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Babam, ilkin dedemin yanında Union Bankasında çalıştı. O denli okuyup öğrendi. Almanca, İngilizce, Fransızca. Tüm Rus yazınını, Almanca çevirilerden okudu. Ama dediğim gibi, edebiyata ilk yaklaşımı Alman yazarlarıyla oldu. Sonra Rus yazınına eğildi.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(On üç yaşımda derin bir susamışlıkla Dostoyevski ve Gogol’ü okumaya başladığım çocukluğumu anımsıyorum. Rus yazınından sonra karşılaştığım Goethe ve Schiller’de, aynı doyumu hiçbir zaman bulamadım. Hölderlin’e, Rilke’ye hayran kaldım. Sonra Kafka’nın dünyasının sonsuz boyutlarıyla karşılaştım. Ama susuzluğumu gideren, istediğimi bütünleyen, babasının ve Cesare Pavese’nin kitapları oldu.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Trieste’ye döndüğünde İtalyan edebiyatına eğildi ve büyük hayranlık duydu. Kafka’yı yaşamının son yıllarında okudu.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— O zamanlar Kafka’nın yapıtlarından pek azı yayımlanmıştı. Babam, Londra’da uzun kaldı. Başlangıçta annem onunla birlikte gitmedi. Ama sonra orada bir ev tuttu, birlikte kaldılar. Annem yanında olmayınca, babam ne yapacağını bilemez, kendini kaybolmuş hissederdi. Ayrıca çok kıskançtı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(Bu denli ihtiraslı bir adam kıskanç olmaz mı.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Annem babamdan on üç yaş küçüktü. Babam durmadan böyle genç bir kadının kendisini sevmesinin mümkün olamayacağını söylerdi.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(Zeno’nun huzursuzluk veren kuşkuları.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Ben doğduğumda annem hastalanmış. Ateş nöbetleri geçirmiş. Sonra da başka çocuğu olmadı. Dinlenmek için Polonya’ya gitti. Babam, ona yazdığı mektuplarda, hep kendisine kur yapan genç subayların olup olmadığını sorardı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Fotoğraflardan birinde Letizia Fonda Svevo, üç oğlu ve kocasıyla birlikte.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Ailemizi bir arada gösteren son fotoğraf. Bir kayak köyünde tatildeydik. O zamanlar iki oğlum subaydı. Cepheden gelmişlerdi. Sonra üçü de öldü. Piero yirmi üç, Paulo yirmi iki ve Sergio on dokuz’unda.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(Trieste sokaklarında gezindiği üç torunun sonu.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Kafka’nın kız kardeşleri ve Milena’yı toplama kampında öldüren İkinci Dünya Savaşı, Svevo’nun da üç torununu öldürmüştü.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Her iki yazar da bu acıları bilmediler.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Kafka’nın yaşamı ne denli acılarla geçti. Babam, acısını içinde taşıyan bir insandı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(Acılar olmadan yazılabilir mi. Edebiyat, yaşam ve ölümün sınırlarının artık acıları tutamadığı, tutmaya yeterli olmadığı yerde başlamıyor mu.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Babam, acısını dışarı vurmazdı. Ölümüne neden olan kazadan önce hastaydı. Öyle çok sigara içerdi ki.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(Bir an durmadan, sigara içen Zeno.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Her gün en az altmış sigara. Ciğerleri hastalanmıştı. Soluk alamıyordu. Bacağı kırıldığında iki gün soluk alamadı. Öleceğini anlamıştı. Ölümü, yaşlı bir filozofun ölümüydü. Ağladığımı gördü. “Ağlama, Letizia, ağlama. Hiçbir şey değil. ÖLMEK HİÇBİR ŞEY DEĞİL.”</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Yaşam, belki de benim algıladığımdan daha acı. Kahve orkestrası gene hafif melodiler çalıyor. İtalya’da yeryüzünün en büyük trafik gürültüsü var. Alan şimdi daha kalabalık. Birbiriyle konuşanların sesleri karmaşık bir gürültü. Yarım saat sonra, Berlin’in Doğu istasyonundan yola çıkalı bir hafta olacak.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">“Hiçbir zaman sakin olamamak belki de benim yazgım.”</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Annemi tanıdığı ev bu değil. Her yer yandı. Doğduğu ev. Annemi tanıdığı ev.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(Ada’yı gördüğü an âşık olduğu ev de yanmış demek. Yaşadığım, insanlar tanıdığım, tüm duyguları algılamaya çalıştığım, ama kalmasını istediğim hiçbir yer yok. Yaşamım vazgeçmek, gelip geçmekten kaynaklanıyor. Ne denli çok gidersem, hiç gitmediğim duygusuna, böylesi çılgın bir duyguya o denli güçle dalıyorum.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— O evler, İkinci Dünya Savaşında Amerikan uçaklarının attıkları bombalarla yandı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Kocam, babamın bütün yazdıklarını yazlık evimize taşıdı. Kitapları, el yazılarını ancak böylelikle kurtarabildik. Ancak böyle gerçekleşebildi yazdıklarını yayımlamak.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— O genç kızı büyük bir tutkuyla sevdiği gerçek. Ama aynı zamanda ona yardım etmek istiyordu. Basit bir kızdı. Bu bağlantıların tümü annemi tanımadan önce.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(Svevo genç kızları her zaman sevmişti. Annesinden önce de, sonra da.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Teyzelerime âşık olması bir fantezi.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(Şimdi, karşımda. Svevo’nun tüm kahramanlarının resimlerini gördüğüme göre, teyzelerine âşık olması neden bir fantazi olsun. Mutlak onları daha çok sevdi, onlardan biri ile evlenmeyi, annesinden daha çok istedi. Belki de Ada, ona tüm genç kızları unutturabilecek en büyük aşktı. Belki o bile unutturamazdı. Çünkü gençleri sevmek, yaşamı sevmek, yaşamı diri, genç tutmak, eskiyen olgulardan sıyrılmak demek değil miydi. İnsan kendini yaşamının her döneminde, hem genç, hem çocuk, hem yetişkin, hem yaşlı algılamıyor muydu. Her duygunun ayrı bir anlamı, ayrı bir bütünlüğü yok muydu.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Böylesi bir aşk mümkün değildi. Büyük teyzem o zamanlar bir Bulgar ile evliydi, Trieste’den gitmişti. Üçüncüsü sonradan evlendi, ilkin Sibirya’da, Görz’de oturdu, sonra Riga’da.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(İşte büyük aşkı o olmalı. Zeno Cosini romanında Amerika olarak anlatılan demek Riga idi.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Kocası orada öldü.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(Zeno Cosini’de intihar ettirdiği Guido.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Üç gün içinde. Sakalının altında çıkan mantarlar nedeniyle. Sakalın altında olduğu için görünmeyen mantarlar. Rus devriminde teyzem iki çocuğu ile birlikte Trieste’ye döndü. Bu çocuklar, ikisi de kız, hayatta. Ne gençler, ne de yaşlı. Biri yetmiş yaşını aştı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Annem 1961’de seksen üç yaşında öldü. Yaşamını yalnızca babamın kitapları doldurdu. Babamdan sonraki yıllarını.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(Her zaman hiçbir yazarın karısının onu tümüyle dolduramayacağını düşünmüşümdür. Bu yazarlar mümkün olmayan olgular içinde yaşamışlardı. Karılarının dünyalarının sınırlarının bittiği yerde, onların sınırsızlıkları açılıyordu.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Dokuz yıl önce kocam ölünce, çok yalnız kaldım. Kayboldum. Çok bilgili bir insandı. Onunla her konuyu konuşabiliyordum. Kitapları, babamın kitaplarının çevirilerini. Zeno Cosini’nin son çevirisi Japonca. Size kitabı göstereyim.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Babamla bir arada yaşam çok güzel birşeydi. Kötümserliğini içinde taşırdı yalnız.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(Beni de bilinçlendiğim yıllardan beri izleyen karamsarlık. Mutlulukların tümü, geliştirdiğim karamsarlık. Yürüyebilmek için, ileri gidebilmek için, nefret edebilmek, öfke duyabilmek, ağaçlara bakabilmek, gökyüzünü sevebilmek için. Bizi yaşam ve ölüm, sevgi ve yitiklik, çocukluk ve yaşlılık arasında hareket ettiren karamsarlık. Yitmeyen, eksilmeyen, giderek güçlenen, bizi aşan karamsarlık.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Hep şakalaşırdı. Bir keresinde: “Üç gün taşrada kaldım. Üç gün sigara içmedim. Bambaşka bir insan oldum. İşte şimdi o bambaşka insan sigara içmek istiyor,” demez mi.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Evimizde üç piyano vardı. En iyi piyanolar. Annem de, kız kardeşleri de şarkı söylerdi.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(Resim gene gözlerimin önünde. Ada’nın hoşuna gitmek için şarkı söylemeyi deneyen Zeno. Oysa gülünç olup, Ada’yı büsbütün yitiriyor).</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Ben de şarkı söylerdim. Evimize Avrupa’nın en önemli sesleri gelirdi. Ne yazık, her şey yitti.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(Avrupa’nın en önemli seslerinin gelip konser verdiği bir evi düşünemiyorum bile. Aslında hiçbir evi sevmem. Bir kez girilen, sonra çıkılan ve bir daha ayak basılmayan evler benim için en rahatlatıcı yerler.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Üç oğlumuz da ölünce, bir evlat edindik. O da hastalanıp öldü. Dört çocuğumu yitirdim. Yeğenim yirmi üç yaşında, bizimle oturuyor. Eve canlılık, yaşam veriyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(Tüm canlılık ve yaşamı kendi kendime vermek zorunda kalmıştım. Diğer insanların yaşamı, canlılığı çok az bulur iç dünyamı.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Alandaki insanlar içinde çalışan bir benim. Orkestrada çalanlar ve servis yapan garsonlar dışında. Hiç kimse okumuyor. Herkes konuşuyor, gülüyor, çevresine bakıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bir an için yazmaya ara vermem gerek. Belki de birşeyler yemeliyim. Ama ara veremiyorum. İnsanın durmadan birşey yemesinin gerekliliği dayanılır bir yük değil.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Takvime bakmam gerek. Bu gün Salı. Temmuz. Ama Temmuzun kaçı. 13’ü. Saat sekize iki var. Gene dünkü gibi saat altıda uyandım. Müthiş yorgundum. Dün gece uyuyabilmek için dört saat bekledim. Letizia’nın güzelliğini düşündüm. Büyük romanların ilk kahramanı, karşılaştığım ilk canlı kişisi Letizia. Ona, uzun, acı dolu yaşamının son yıllarında rastladım. Ne erken, ne de geç. Güzelliği, kişiliği, şiirsel Almancası, canlı davranışları, yaşamından sahneleri aktardığı canlılığı gözümün önünden gitmiyor. Karşılaştığım yaşlılar arasında geçmişini eskiden anımsamayan, aksine anında birlikte taşıyan ilk insan Letizia. Bu nedenle de en güzel yaşlı olarak kalmayı başarıyor. James Joyce’dan İngilizce öğrenen Letizia.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Birbirine açılan büyük salonlara akşam karanlığı yaklaşıyor. Caddeleri bürüyen alacakanlık. Ama büyük yapılarda gündüzleri alacakaranlık, geceleri de gündüz aydınlığı, genişliği var.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Letizia:</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Şimdi ışıkları yakalım da resimleri görün, diyor. Kalkıyorum. Muhteşem lambaları yakıyorum. Ağır mobilyalar, müze vitrinlerini andıran camekanlar, Svevo’nun en yakın arkadaşının resimleri ve ünlü İtalyan ressamlarının tabloları belirleniyor. Letizia’nın dünyası belirleniyor. En yakın arkadaşı Veruda’yı, kitaplarından tanıyorum. Okuduğumda, belki garip ama, şimdi resimlerindeki gibi düşünmüştüm onu. Ama giysilerini, saçlarını da böyle mi düşündüm, anımsamıyorum. Ne denli çekici bir insan.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Babamın kardeşi gibiydi, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Sonra beni diğer geniş salona alıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Bu salonda, kocamın koleksiyonlarını saklıyorum, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— İlk baskı kitaplar ve el yazmaları toplardı, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bana 15. yüzyıldan el yazması kitaplar gösteriyor. Ardından da kocasının sikke koleksiyonunu.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Babam, hiçbir şey toplamazdı. Yalnız bir tek tutkusu vardı. Sigara. Eli çok açıktı. Tüm sanatçıları korurdu.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Üçüncü salona geçiyoruz. Burada, Svevo’nun kitaplarının tüm çevirileri ve hakkında yazılan kitaplar bir kütüphane oluşturuyor. Annesinin, Svevo’ya armağan ettiği “Günlüğü” gösteriyor. Her sayfada bir şiir var. Şiirlerin altlarındaki boşluklara, evlenmelerine değin günlük notlar düşmüş. Şiirlerden birinin Eichendorff’un olduğunu görüyorum. Sonra babasının kuzenlerine armağan ettiği kitapları gösteriyor. Svevo’nun el yazısı ile bir ithaf: “Sigara içmeme karşı amansız mücadele veren kuzenim Livia’ya bir anı. Aynı zamanda onu kandırışımın anısı. Verilmiş bir öpücük, hiçbir zaman kaybolmamış demektir. Ettore.”</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Babam, anneme çok kitap armağan ederdi. Karl Marx’ı da armağan etti. Ama annem bu kitabı hiç okumadı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR"> Sonra babası üzerine yazdığı kitabı gösteriyor:</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Bununla Udine Ödülünü aldım.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Babamın dört kız, üç de erkek kardeşi vardı. Büyükannem on altı çocuk doğurmuş. Sekizi yaşamış. En küçük erkek kardeşi babamdan önce bir Günlük yayımlamış. Çok erken ölen bu amcam, babama hep yazı yazması gerektiğini, çok yetenekli olduğunu söylermiş.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Letizia, her salonda annesinin güzelliğini anlatıyor. Duvarlarda, annesini altın yaldızlı çerçevelerde, renkli yağlıboya tablolarda ve kendi yazdığı kitapta, her yaşında çekilmiş fotoğraflarda görüyorum. Ama hiçbir fotoğrafını göremediğim Ada’yı düşünüyorum merakla.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Letizia, kocasının resimlerini de gösteriyor. Yaşamının tek erkeği olduğunu söylüyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Birbirimizi görür görmez âşık olduk. Ben on beş, o on yedi yaşındaydı. Bir danslı gecede. Ardından Birinci Dünya Savaşı çıktı. Gönüllü olarak Avusturyalılara karşı savaşa gitti. Savaş sonrası evlendik. Çok büyük bir aşktı aramızdaki. Hem cinsellik, hem dostluk. Her alanda, Yaşamımız boyunca yitmeyen bir aşk.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(Bugün artık belli bir erkeği mi, ya da erkekliği mi sevmek gerekiyor.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Bugün artık böylesi aşklar yok, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— İnanırım, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Biz yaşlılar bunu anlayışla karşılıyoruz. Bugün artık çok çabuk evleniyor insanlar, ondan, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Fotoğraflar. Fotoğraflar. Fotoğraflar. (Belki bir gün ölmüşlerin resimlerini ben de bu kadar sevecektim. Ölmüşlerin resimlerinde hep geçmiş yıllarımı yaşayacaktım. Kendi geçmişim olmasa da, ölenin geçmişini. Babamın gençliğini. Kucağındaki çocuğu. Onu özleyecek. Özleyecek. Özleyecektim. Bir fotoğrafına bir an bakışımda, tüm yaşamını geçirecektim usumdan.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Annem, ben evleninceye kadar, her yıl bir aile fotoğrafı çektirdi. Keşke sonraları da sürdürseydi bu alışkanlığını, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">(Bizim aile fotoğraflarımız birden gözlerimin önünde beliriyor, ama hemen bundan sıyrılmaya çalışıyorum.)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Küçükken ara sıra babamdan dayak da yedim, derken poposunu gösteriyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Benimle oynardı da. Çok iyi bir eğitim vermek istedi bana. Büyüdüğümde çok dost olduk. Bana ilk verdiği kitaplar Rus yazarlarının kitapları. Özellikle Dostoyevski ve Gogol.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Babamın sinirliliğini algılamaya olanak yoktu. Onunki, için için kemiren bir sinirlilikti. “Sütün taşması gibi” derdi annem “Bir kabarır, bir söner.”</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Şimdi büyük bir köpek, üç yavrusu ve Svevo ile karısını gösteren bir fotoğrafa bakıyoruz:</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— James Joyce’un köpeği. Zürih’e gittiğinde babamdan köpeğine bakmasını istedi. Joyce gider gitmez, köpek doğurdu. Öyle uzun tüyleri var dı ki, Joyce onun dişi olduğunu ayrımsamamıştı. Her zaman hayvanlarımız oldu. Atlarımız, köpeklerimiz, kedilerimiz.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Ah, artık dönmek istemiyorum o yıllara. Çok büyük sevinçler vardı. Ama çok da büyük acılar. Yaşlanmanın en acı olgusu insanın tüm dostlarını yitirmesi. GERİ KALAN YALNIZ BOŞLUKLAR. İNSAN YALNIZ, diyor Letizia. Seksen dört yılın onu getirdiği, bana dek ilettiği anın içinden, muhteşem lambaların altında. Mermer salonlarda.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Şimdi hepsinin resimlerini gördüm. Schmids’leri, Veneziani’leri, Svevo’nun yedi kardeşini, ressam Veruda’yı, sevgilisini, James Joyce’un köpeğini. Ama Zeno’yu etkileyen teyzelerinin fotoğraflarını göremedim.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Teyzelerinizin hiç fotoğrafı yok mu, hani o Riga’ya gidenin, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Hayır, hiçbirinin fotoğrafı yok, diyor. Tedirginlikle. Hoşnutsuzlukla.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Dünyasının son salonuna geçiyoruz.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bir yemek odası.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Şimdilerde de burada yemek yiyoruz, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Ve salonları burada bitiyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bugün 13 Temmuz. Saat 10.18 Gardino Publico Trieste’ye giriyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bir hafta önce bu saatlerde Prag’da Franz Kafka’nın mezarı başında bir ağacın altında oturmuştum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bu parkı da hemen tanıyorum. Sanilita romanındaki genç, güzel ve yoksul kızın evini hemen buralarda anlatıyordu. Ada’yı unutmaya ve karısına dayanmasına yardım eden genç kadın da bu parkın karşısındaki sokaklardan birinde oturmuyor muydu.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Mezarı burada:</span><span class="CharOverride-3" xml:lang="tr-TR">  </span></p>
			<p class="paragraf ParaOverride-9"><span class="CharOverride-3" xml:lang="tr-TR">ITALO SVEVO</span><span class="CharOverride-3" xml:lang="tr-TR">  </span></p>
			<p class="paragraf ParaOverride-9"><span class="CharOverride-5" xml:lang="tr-TR">Romanziere</span><span class="CharOverride-3" xml:lang="tr-TR">  </span></p>
			<p class="paragraf ParaOverride-9"><span class="CharOverride-3" xml:lang="tr-TR">1861-1928</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR"> Mezarının karşısında, James Joyce’un yüzüncü doğum yılı için dikilen anıt:</span><span class="CharOverride-3" xml:lang="tr-TR">  </span></p>
			<p class="paragraf ParaOverride-9"><span class="CharOverride-5" xml:lang="tr-TR">TRİESTE</span><span class="CharOverride-5" xml:lang="tr-TR">  </span></p>
			<p class="paragraf ParaOverride-9"><span class="CharOverride-5" xml:lang="tr-TR">A</span><span class="CharOverride-5" xml:lang="tr-TR">  </span></p>
			<p class="paragraf ParaOverride-9"><span class="CharOverride-5" xml:lang="tr-TR">JAMES JOYCE</span><span class="CharOverride-5" xml:lang="tr-TR">  </span></p>
			<p class="paragraf ParaOverride-9"><span class="CharOverride-5" xml:lang="tr-TR">NEL CENTENARIO DELLA NASCİTA (1882-1982)</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Prag’daki Yahudi Mezarlığının aksine, burası çok canlı bir park. Kentliler sıralarda oturuyor, birbirleriyle konuşuyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Çocuklar oynuyor. Her şey yaşıyor. Svevo’nun ihtirası, tedirginliği yaşıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Mezarların hemen gerisinde, açık hava sineması var. Bu gece Dustin Hoffman’ın bir filmi oynuyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Banklardan birine oturuyorum. Çevreme bakıyorum. Rahatım. Yanıma yaşlı, çok zayıf bir kadın oturuyor. Genç bir kadın onu buraya dek getirdi. Banka oturttu ve şimdilik gitti. Yanında getirdiği bir plastik torbadan iki küçük yastık çıkarıyor. Birine oturuyor. Birine sırtını dayıyor. Tahta sıra kemiklerine batmasın diye. Öylesine zayıf. Sonra koyu bir güneş gözlüğü takıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bana kendi yaşlılığımı anımsatıyor. Ellerinin mavi damarları o denli kalın ki. Gözlüklerinin üzerinden gökyüzüne çevirdiği mavi yeşil gözleri de büyükannemi çağrıştırıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Hava kötü, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Yüzmek için belki kötü, ama parkta oturmak için güzel bir hava, diyorum. Ben Venedik’e gidiyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Bugün mü, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Bugün, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— İyi yolculuklar, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Hoşça kalın, diyorum.</span><span class="CharOverride-3" xml:lang="tr-TR">  </span></p>
		</div>
	</body>
</html>