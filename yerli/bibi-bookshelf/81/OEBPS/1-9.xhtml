<html xmlns="http://www.w3.org/1999/xhtml">
	<head>
		<title>1-9</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-2">II  </p>
			<p class="ilk ParaOverride-3">Önümde buğday tarlaları.  </p>
			<p class="paragraf ParaOverride-4"><span class="CharOverride-3" xml:lang="tr-TR">Büyük, yeni otelin tek müşterisiyim. Geniş terasta oturuyorum. Kahvaltıdan sonra odaya çıkıp, alüminyum kepenkleri indiriyorum. Odanın mavi ve beyazlığı koyulaşıyor. Uyuyabilmeyi deniyorum. Garip bir acı, inanılmaz boyutlara ulaşıyor bu alacakaranlıkta. Sanki ayrılamayacağım bir duygu var, ayrılamayacağım bir insan var. Geçmişte, şimdi gelecekte. Ya da böylesi bir duygunun yolculuğunda mıyım. Tüm varoluşumda sürüklediğim bu duygunun.</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-5" xml:lang="tr-TR">“Tüm ince duyguları, tüm bağlılıkları, kendini verme isteğini, bir tutukevinde gibi, ağır bir yük gibi yüreğinde hapsetmek zorunda bırakılmıştı.”</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-3" xml:lang="tr-TR">Hep öyle değil mi. Sevgilerimizi, duyguların yükseliş ve alçalış dalgalanmalarını, kendi kendimize algıladığımız biçimde bir başka insana akıtmak istediğimizde tümüyle içimize hapsetmiyor muyuz. Kim karşılıyor sevgileri. Bir ilişkinin başlangıcı, sürekliliği aynı zamanda en derin sınırlandırılması değil mi. Belki ancak ayrılık bir açıklık, bir derinlik kazanmıyor mu. Duygularımın karşıtını savunamam. Bir uzaklık kazanmam, yeniden kendi düşüncelerimin dünyasını bulmam gerek. Tek bir kişide yoğunlaşan duygulardan her zaman kaçındım. Sonsuz sevmek isteğimi her zaman tüm insanlara, her insana dağıtma çabası gösterdim. Zaman zaman da herkesten nefret ettim. Kendi dışımda.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Şimdi derinlemesine irdelemem gereken duyguların taşkınlığındayım. Sanki duygularımı kilometrelerle uzatıyorum, duygularımı yolların bitmezliğine dönüştürüyorum. Oysa sözcüklere dönüştürmem gereken duygular bunlar.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Gece saat üçe doğru uyandığımda (ilk kez doğru işleyen bir saate sahip olduğumdan, durmadan saate bakıyorum) hiç değilse acıları dönüştürecek sözcüklere sahip olduğumu düşündüm. Ama diğer insanlar, acılarını, yaşantılarını, uykusuz gecelerini, umut ve umutsuzluklarını ne yapıyorlar.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Alüminyum pancurları açıyorum ve Yugoslavya gündüzünün ışıklarını bu mavi beyaz odaya dolduruyorum. Dün gece ilk konuğu olduğum odaya.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Güneş ısıtıyor. Niş kenti yakınındayım. Bu büyük, yeni otelin tek konuğuyum. Akşama doğru başkaları da gelecek.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Önümde, terasın çiçekleri gerisinde E-5 yolu uzanıyor. Akşam, yorgun yolcular arabalarından inecek. Hepsi nereden geldiklerini, nereye gideceklerini bilen insanlar. Yıkanacak, yemek yiyecek, uyuyacaklar. Sevişecek, düşünecek, okuyacak ya da yazacak güçleri olmayacak.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Kendimden uzaklaşmam gerek. Yavaş yavaş terasa iniyorum. İlkin yarı gölgeye oturuyorum. Garson kahve ve madensuyu getiriyor. Sonra masamı değiştirip, sardunyaların kenarındaki ilk sıraya geçiyorum. Çevremi ve yolu görmek istiyorum. Güneş, arada sırada yaz bulutlarının ardına dalıyor. O an, serince bir rüzgar esiyor. Sonra güneş yeniden parlıyor ve insanın derisini dalıyor. Güneş, güçlerin en büyüğü olmalı. Benden de güçlü. Ama kendi gücüm olmadan, güneşin gücünü algılamam olanaksız. Ve işte terasa çıkan merdivenlerin başındaki ikinci masada oturuyorum ve yazıyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Önümde buğday tarlaları.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Sonra bakışlarımı ve düşüncelerimi otele kaydırıyorum. Şimdi yeniden buğday tarlalarına dönüyorum. Buğdaylar kesilmiş. Yol kıyısındaki tarlada yığılı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Çocukluğumdan bu yana buğday yığılı tarlaları doyasıya seyredemedim. Çocukken, yüksek ovaların serin yaz günlerinde buğday öğüten dövenlere binerdim. Sapsarı buğday tanelerine hayranlıkla bakardım. O zamanlar buğday tarlaları benim denizlerimdi. Kentlerim, bulvarlarımdı. Tren raylarımdı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Arada bir garson gelip benimle konuşuyor. Ya da kendi kendisiyle. Söyledikleri ne denli bana varıyor bilmiyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Terasa varan merdivenlerde bir çift ilerliyor. Erkek hafifçe kadının belini tutmuş. Bu yeni otelin, sabaha karşı 103 numaralı odasında düşünmek için durakladığım otelin terasına.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Gece hiç uyumadan yattım. Bin kırk bir kilometreye varan yolculuktan sonra yorgunluğun doğal sınırını aşmış, günlük yorgunluğa varabilmek için çaba harcıyordum gecenin içinde. Sonra durgunluğu ve durgunluğun ardında uykuyu bulabilmek için. Yaşamım boyunca uykuyu beklediğim kadar hiçbir şeyi beklemedim. Ancak anlamsızlık ve acı sonsuz bir gelişigüzelliğe vardığı günlerde derin derin, uzun uzun çok yorucu uykuları uyudum. Yorgun, isteksiz ve umutsuz uyanıncaya dek.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Şimdi burada, Yugoslavya gökyüzünün altında, buğday tarlaları önünde uzayan ve İstanbul’a varan asfaltın gerisindeki terasta, içimdeki duyguları sözcüklere dönüştürürken ya da içimdeki sözcükleri görünür kılarken, yaşamla aramdaki doğal bağlantıyı, kendi kendime kurduğum dünyayı, dış dünyanın etkilerinden zedelemeden yürüttüğüm uzaklığı yeniden kurmaya çalışırken, eski dengeli yaşam acıma yeniden kavuşmaya çalışırken, henüz günlerin doğal yorgunluğuna erişmiş değilim. Kendimi bırakıyorum. Bir an için gerime yaslanıyorum. Gözlerimi yumuyorum. Sıcağı algılıyorum. Rüzgar kağıtları uçuruyor. Kaldırıyorum. Kalemi yeniden tutuyorum. Almanya’dan Türkiye yolculuğuna çıkmış yorgun işçiler, önümde E-5 üzerinde, buğday tarlaları kenarında oturuyor, dinlenmeye çalışıyorlar. Başaramayacaklar. Hiçbir zaman dinlenemeyecekler. Ölümleri bile bir dinlenme olmayacak. Onlar, yaşamları gibi, ölümleri de ellerinden alınmış insanlar. Sahipleri yok. Paraları, arabaları ve büyük mağaza artıkları dışında zedelenmiş zedelendirilmiş iç dünyaları dışında sahipsizler. Bu gece, bu yeni otelin 103 numaralı odasının ilk konuğu olarak yorgunluğumda yatarken, karşımda boş duran ikinci yatakta herhangi birinin tüm soluğunu ve derin uykusunu algılar gibi olurken, derin uykuda uyuyanların mutluluğunu düşündüm. Ya da uyuyan o muydu. Otele birlikte gelmemiş miydik. Hayır, yalnızım. Beş gündür müthiş biçimde kendini duyuran diş ağrısından başka benimle olan hiçbir şey yok. Günlerce süregelen baş ağrılarından sonra. Baş ağrıları bir parçamdır. Onlarla yaşamaya alıştım. Ama son dört gün içinde Berlin’den Hamburg’a uçup, aynı gün Hamburg’dan Berlin’e trenle dönen, dört saat uyuduktan sonra Doğu İstasyonundan Prag’a giden, tüm gece karşımda onun sigara içişini gözleyip uyku ve uyanıklık arasında yatan, Prag’da günboyu dolaşan, akşamüstü yola çıkan, gece Viyana’ya varan, Viyana-Zagreb-Belgrad yolunu bitirip, Niş’e varan bu insan, bu denli müthiş diş ağrısına nasıl dayansın.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Viyana’da uyuduğun uzun uyku belki yorgunluğunu giderdi, ama seni diriliğe kavuşturmadı. Otelden ayrılıp gelişigüzelliğini yürüdün caddelerin. Bir kahvede altı saat oturdun. Öğleden sonra, geç bir saatte o geldi.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Neredeyse seni tanımayacaktım, dedin.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Şimdi E-5 kıyısındaki buğday tarlalarını görüyorsun. Tarlalar üzerinde öğrencilerin ürün topladığını. El ele tutuşup, çember oluşturmuşlar. Şarkılar söylüyorlar. Ellerinde kırmızı bayrak. Sabah tarla kıyısında da bu kırmızı bayrağı görmüştün. Ama bayrağın yorgun araba kullanan Türk işçilerine bir ikaz işareti olduğunu sanmıştın, ülke yönetimiyle bir bağlantısı olabileceğini düşünmemiştin.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Yüksek ovaların serin yaz günlerini anımsatan bu Yugoslav gündüzünde iyi duyuyorsun kendini. Olabileceğinden daha iyi bir gün bu.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Birinci Kaertner Ring’deki kahveden kalkıyoruz. Yayalara ayrılmış geniş bir caddede bir başka kahveye oturuyoruz. Viyana ile ilgili hiçbir değişmeyi algılamamaya çaba gösteriyorum. Ama yapıların büyüklüğünü ve görkemini ister istemez görüyorum. Anıların kendi kendilerini kurcalıyor. Bu denli muhteşem yapılar, o zamanlar bu ilk geldiğim Avrupa kentinde içimde ne gibi duygulara yol açmıştı. Duygular, duygular, duygular. Bırak kentleri, bırak yapıların görkemini, yoksulluğunu, bırak yolları, istasyonları, insanları, yabancıları, sevdiklerini, çocukluğunu, ölen uzaklardaki insanlarını, bırak, bırak, bırak içinde seni kemiren seni bırak. Bak nerelere varıyor gökyüzü. Hangi zamanlara. Hangi sonsuzluğa. GİT.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Varışımdan yirmi bir saat sonra Viyana’dan uzaklaşırken, geniş trafik yollarının kavşaklarında gazete satan uzak ve yoksul ülkelerin kara insanları, gene acıya boğuyor beni. Yaşamlarının, sorunlarının güçlükleri, onları Orta Avrupa’ya sürükleyen yoksulluk karşısında hak edilmemiş mutluluklara, rahatlıklara duyulan öfke. Çelişkiler o denli iç içe ki, ne gitmekle, ne de kalmakla çözümleniyor. Giderek büyüyor. Öfkenin derin boyutlarında, huzursuzlukların acılarında.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Yol üzerindeki saat yediyi gösteriyor. Uzun gün geceye varmamış henüz, yaklaşamıyor bile.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Üzerinde yol aldığımız caddeyi kent planında bulmamı istiyor. Kent planlarından hiç anlamam. Ayrıca bu kentle hiçbir bağlantım yok. Olmasını da istemiyorum. Daha da ötesi, otelim çok belirli bir yerde. Güney İstasyonunun yan duvarının tam karşısında. Üç gün önce, Berlin-Hamburg-Berlin, Batı-Doğu-Prag-Viyana arasındaki yolları geçtim ve şimdi de bu kentten ayrılmak üzereyim. Kentin üzerimdeki izlenimlerini silmeye çaba harcıyorum, bir de benden üzerinde ilerlediğimiz caddeyi planda bulmam istenir mi. Hangi cadde. Hangi kent.</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-5" xml:lang="tr-TR">“Bu kişiler tek bir olguya varma çabasındalar: Özgürlük olgusuna. Toplumun akılla bağdaşmayan zincirleri karşısında, bireyin kazanmak istediği bağımsızlık olgusuna.”</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-3" xml:lang="tr-TR">Bu ve yaşamın birçok anında bu duyguyu algıladın mı. Kendi bağımsızlığını, hiç değilse yalnız kendin için yaşayabilmek. Yıkmadan, incitmeden, yorulmadan, yılmadan. Başka biçimde yaşamla bağdaşmaya olanak var mı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Dört kez aynı yolu dönüyoruz. Yollarda tamir var. Çantamı otelden alıyorum. Yola çıkıyoruz. Saat şimdi yediyi gösteriyor. Kentte geçirdiğin yirmi bir saatte uyudun, kahvaltı ettin, bir çay ve altı rom içtin ve mutlusun, kentten hiçbir şey algılamadın, kente yeniden gelmiş sayılmazsın, hiç bir izlenim edinmeden gidiyorsun. Kimseyle konuşmadın bile. Geldin ve geçip gidiyorsun.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Ormanlardan, köylerden geçiyoruz. Mısır tarlaları üzerine gün ışıklarının son gücü yansıyor. Yıllar önce yaptığın bir öykü çevirisini anımsıyorsun. Pavese’nin “Mısır Tarlası”.</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-5" xml:lang="tr-TR">“Her zaman diğerinden daha boş bir cadde vardır. Zaman zaman böyle bir caddeye bakmak için duruyorum. Çünkü böyle bir anda, yitikliğim içinde, o caddeyi tanımıyor gibiyim. Güneş, hafif bir esinti ya da gökyüzünü boyayan renklerin biraz başka oluşu yetiyor ve ben nerede olduğumu bilemiyorum.”</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-3" xml:lang="tr-TR">Gidiyoruz. Gidiyoruz. Gidiyoruz. Gidiyoruz. Hiç konuşmadan. Günün ışıkları çoktan yitti. Karanlık. Sınırı geçtik. Gece ilerliyor. Yolla birlikte yorgunluk büyüyor. Bin yıllık yorgunluk ilerliyor. Zagreb yakınında yüksek yapıların altında, daha başka arabaların da park ettiği bir alanda durana dek.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Burada uyuyacağım, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Burada uyumama olanak yok. Giyineli on sekiz saat oldu ve on sekiz saattir oturuyorum. Soyunmam gerek. Gözlerimi çukurlarından çıkarabilirim. Saçlarımı yolabilir, ağrıyan dişimi çıkarıp atabilirim, sertleşmiş boynumu, düşüncelerden yorulmuş başımı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bir yüksekliğin, bir başıma olduğum bir yüksekliğin en ucundayım. İnemiyorum. Yaşayamıyorum. Ölemiyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Hiç durmadan dokuz saat araba kullandı. Kendi içine yönelik bir yolculukta. Kendi derinliklerine varmak isteğinde. Üstelik yirmi yaşının verdiği doldurulması olanaksız kaygının dayanılmaz baskısı altında. (Ama kırk yaşında olan ben neden bitirmiyorum kendi içime olan yolculuğumu). Ama bitirme, bitirme. İnsan yirmi yaşında ya toplumun akılla bağdaşmayan düzenine girer ya da var olur. Uyum istemiyor, var olmak istiyor. Gidiyor. Sınırlarını zorluyor. Ben de gidiyorum. Henüz uyum duyacağım hiçbir şeyle karşılaşmadım.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Koltuğa yaslanıyor. Başını geriye dayıyor. Gözlerini yumuyor. Yüksek yapıların camları karanlık. Yalnız sokak lambaları yanıyor. Ve E-5’te ilerleyen arabaların farları.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">E-5 kıyısında tek konuğu olduğum otelin terasında yemek ısmarlıyorum. Pazar gününden bu yana Berlin-Hamburg-Berlin,</span><span class="CharOverride-3" xml:lang="tr-TR"> </span><span class="CharOverride-3" xml:lang="tr-TR">Batı-Berlin-Doğu-Prag-Viyana-Zagrep-Belgrad kentlerini, Demokratik Alman Cumhuriyeti, Çekoslovakya, Avusturya ve Yugoslavya ülkelerini geçip Bulgaristan sınırı yakınlarındaki bu otele vardığım, tüm yorgunlukların yarattığı aşırı diriliğe kavuştuğum için, birşeyler yemek için çaba harcıyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Yeniden yorulmak için.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Garson kırmızı bir masa örtüsü getiriyor, üzerine bembeyaz, hiç kullanılmamış bir masa örtüsü daha sermeye çalışıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Masa örtülerine gerek yok, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Eee, burası birinci sınıf otel, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">İkimiz de “birinci sınıflara” gülüyoruz.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Saatim yaz saatine göre ayarlı. Yugoslavya’da yaz saati yok. 15.15’i gösteriyor. Ağzımdaki lokmayı çiğneyemiyorum. Dişim o denli ağrıyor ki. Gözlerimi yumsam, belki de uyurum. Hayır, hayır, sözcüklerin tümü içimden çıkmadan bir an bile uyuyamam.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Yüksek yapılar altında arabayı durdurup, arkasına yaslanıp, hemen uykunun derinliğine vardığı an gibi bir ana erişmem gerek. O, yolculuğunu 1975 yapımı bir Opel arabayla, ben de E-5 kenarındaki birinci sınıf bir otelin tek konuğu olarak ucuz bir kalemle yapıyoruz.</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-5" xml:lang="tr-TR">“Dünya nasıl olması gerekiyorsa, öyle. Kendi kendini kurtaramayanı hiç kimse kurtaramaz.”</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-3" xml:lang="tr-TR">Her şey geçiyor. Hiçbir şey geçmese de.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Çevreme bakıyorum. Ne var. Bildik siyah geceler. Bildik gri sabahlar. Bildik güneşin belirli ışığı. Zaman zaman en büyük güzelliklerine bürünse de, ışıklar gerçekten bizi şaşkına çevirse de, o ışıkların sonbahar ışıklarının tüm sonbahar yapraklarına verdiği renklerin tüm çeşitliliklerinde bir başına ışığı ilk kez görürcesine yürüsen de, içinde bağıran gene Dr. Driver:</span><span class="dipp CharOverride-6"><a class="_idFootnoteLink" href="#footnote-225-2" id="footnote-225-2-backlink">2</a></span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">“Hepiniz ne denli can sıkıcısınız!”</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">“Hepiniz ne denli can sıkıcısınız!”</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">“Hepiniz ne denli can sıkıcısınız!”</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">On altı yıl öncesi, bir Anadolu kentinde “Yaban Çilekleri”ni çevirirken, nemli bir ağustos gününde, yıllar öncesi Türkiye’den ayrılmış bir fotoğrafçı ve bir ressamla, İsveç’te yaban çilekleri toplayacağımı düşünemezdim bile. Bir düşten de öte. Bu nemli yapraklar içinde koyu kırmızı çilekler bir yaşamdan da öte... Yoksa vaat edilen cennetlerin çilek tarlalarında mıyız. Tanrım vaat edilen cennetlerin çilek tarlalarında mıyız. Çünkü bu sessizlik, bu ayakların yere basmadığı, düşüncelerin ve sözcüklerin kimseye ulaşmadığı ülke, bu yaşam ve ölüm arasında uzanan sessizlik, bu serin ülke, insanların yalnızlıkları içinde gözlerini bile kaldırıp ötekine bakmadığı ülkenin daha kuzeyindeki kapılar, gerçekten belki ölüme giden yollarla dolu. Ölüm sonsuzluğu, ölüm uzantısı, ölüm ölümsüzlüğü var burada. Şimdi gene düşüncelerinin daha önceki yazlara kaymasına izin verme.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Sandalyemi güneşe çeviriyorum. Şimdi yeşil tepeleri görüyorum. Aylardır Berlin’de hiçbir tepe görmedim. Berlin dümdüz. Hiçbir yükseltisi yok. Bense tepelerin insanıyım. Prag kentinin beni sarsan görüntülerini içimde taşıyorum. Latislav’ı düşünüyorum. Yirmi yaşı içinde sınırlarını aşmak isteyen, ülkesinin sınırında durup kalan Latislav’ı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Sınırlar kadar hiçbir kısıtlamadan sıkılmadım ve kendi sınırlarım içinde sınırsızlığımı kurdum. Hiç değilse bana özgü bir sınırsızlık, kendi suskum, kendi çığlığımın sınırsızlığı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Prag’da geçirdiğim bir tek gün, yaşamımın birçok mevsiminden daha yoğun. İlk kez, iki gün içinde içimde biriken sözcükleri böylesine yazabiliyorum. Şimdiye dek resimleri hep kendi derinliğimde, kendi karanlığımda tutmuş, onları sözcüklere dönüştürememiş, yalnız bana işkence etmelerine izin vermiştim.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Çocukluğumda algıladığım ilk resimlerden beri. Çocukluğun soğuk gecelerinden beri. Onlarla yaşadım, onlarla sevdim, sevdiğimi sandım, ama belki de ne sevdim, ne yaşadım. Her iki olgunun izdüşümünü algıladım. Resimleri karanlığımın derinliğinde gömülü tuttum. Şimdi resimlerden taşan seller içindeyim. Üstelik dişim de dayanılmayacak kadar ağrıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Cumartesi. 10 Temmuz 1982.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Sabah. Saat 5.15.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Dörtten bu yana diş ağrılarımın hafiflemesini bekliyorum. Dün gece, erken yatıp, kendimi hiç değilse uykunun derinliklerinde unutmak istediğimde, ağrılar öylesine bastırdı ki, ağzımda Aspirin acılığı ile, ağrının kuvvetlenip, uykumu yeniden bölmesi korkusunu da algılayarak altı saate yakın uyuyabildim. Ama şimdi ağrı o denli güçlü ki, sağ tarafıma felç iner gibi. İlk kez annemi düşünüyorum. Yaşamını kendine özgü sessizlik içinde sürdüren, o kimseye benzemeyen kadını.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">İlk kez, altı gün önce Hamburg Havaalanından Stockholm’a yolladığım çocuğu. Bana:</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR"> — İnsan bakarken düşünüyor, gerçekte düşünen gözler, diyen çocuğu. Henüz dokuz yaşında bile değil.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR"> Otel odasındayım. Pencere tarafındaki yatak boş. Sanki dün gece de onun soluklarını işittim. Otuz beş dakika sonra, Yugoslavya sabahının alacakaranlığında bir arabanın hareketini duyduğumdan bu yana, yirmi dört saat geçmiş olacak. Kentime gidiyor. Belki orada. Bir evde derin bir uykuda. Bin yedi yüz yirmi iki kilometrelik bu yolculuğun, başlangıcı ve sonu olmayan bu kendi içine yolculuğun herhangi bir yerinde. Benim gibi. Bin kırk bir kilometre gittiğim ve bu otelde durakladığım yolculuğun herhangi bir noktasında. O kentte, yalnız günlük yaşam bekliyor beni. Sevdiğim, belki, birbirimizi sevdiğimiz bir insan var evimde. Ya da uzun yılların, birlikte yaşamanın bıraktığı bir sevgi. İkimiz de, yaşamları ayrı ayrı aradığımızı, başkalarıyla daha mutlu olduğumuzu biliyoruz. Ama başkalarıyla olan mutluluğumuz gene de beraberliğimizden mi kaynaklanıyor. Hayır, bunlar yalan ilişkiler. Çevrenin yozluğu içinde yalanlaşan ilişkiler. Kendimizle nasıl hesaplaşıyorsak, birbirimizle de öyle hesaplaşmamız, açık olmamız gerek. Ama olamıyoruz. Hayır, henüz o kentteki günlük yaşama dönemem. Orada her şey gelişigüzel. Sen günlere birşeyler getirmedikçe, günler sana hiçbir şey getirmiyor. Boş bir caddede yürüme olanağı bile yok. Her köşe, her cadde öyle dolu, öyle dolu, öyle dolu ve bu doluluk içinde öyle boş, öyle boş, öyle boş ki... Kentin gizemi diretiyor, zaman zaman uzaktan kendini duyurmaya çalışıyor... Ama boşuna. Kentin gizemi gene anılarımızın bize yansıması. Başka hiçbir şey değil.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Orada her olgu gelişigüzellik içinde bir durgunluk kazanacak, bu belki benim güncelliğim, ama şimdi sıradan günlerime dönmek istemiyorum. İçimden çıkması gereken birşey var. Yaşadıklarımla hesaplaşmam gerek. Şimdi yollarda yalnız kendi kapırdanışlarımı, kendi haykırışlarımı duyacağım.</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-5" xml:lang="tr-TR">“Kader diye birşey yoktur, yalnız sınırlar vardır. En kötü yazgı, sınırları sabırla karşılamaktır. Karşı çıkmak gerekir.”</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-3" xml:lang="tr-TR">Panjurları açıyorum. E-5 üzerinde Türk işçilerinin İstanbul yönünde yüklü arabalarla ilerlediklerini görüyorum. Perşembe gününden beri görüyorum bu akışı. Sınırları tanıyan, benimseyen, bu sınırlara uyum gösteren hiçbir insan, karşı çıkmanın sonundaki bireysel bağımsızlığa erişemeyecek. Hem karşı çıkıp, hem de sınırlarda yaşayan insan, yaşamı boyunca çıkmazından sıyrılamayacak. Huzursuzluk duyacak ve ne yaşamdan hoşnut olacak, ne de rahatlıkla ölebilecek. Yaşlandıkça ölüm korkusu büyüyecek. Başkalarının yanında kendini güçlü göstermeye yeltense de, yalnız kaldığında, hiç değilse kendi kendine yalan söylediğinin bilincine varacak. Bu bilince varsa, o bile bir adım. Birçoğu yalanı gerçek gibi algılayacak kadar sıyrılmış kişisel özgürlükten. Oysa insan, hem yaşamı, bize sunulan bu en yüce olguyu, hem de yaşam sonunda sonsuzluğa varmayı hak etmek zorunda. Yaşam, bu gelişmeye tüm kapılarını açan bir olgu. Gelişigüzel geçip gidilecek bir varoluş değil insan varoluşu. Biçimlendirilecek, değiştirilecek, sınırsızlaştırılacak bir HER ŞEY. Kalıplardan kaçmak için gidiyorum. Gitmekten yılmayacağım. Kentlere gitmek, kocalara gitmek, geri dönmek, ülkelere gitmek, tımarhaneye gitmek, gene gitmek, gene gelmek, hiçbir şey yıldırmayacak beni. Yaşamı, GİTMEK olarak algılıyorum. Zagreb banliyösünde yüksek yapılar önünde arabayı park ediyor. Yapıların sayısız pencereleri karanlık. Yalnız sokak lambaları yanıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Artık sürmeyeceğim, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Gidiyorum, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bagajdan çantamı alıp yola doğru yürüyorum. Yabancı bir gecenin içindeyim. E-5 kenarında duruyorum. Hiçbir yönüm yok. Hiçbir cadde yön değil. Önümde yüksek sokak lambaları. Gerimde yüksek sokak lambaları. Üzerimde gökyüzü ve gece. Ayaklarım altında asfalt. Onun altında toprak. Çevremde Avrupa. Ben hiçliğin sınırında. Zaman gerek, bir mekan gerek. Tanıdığım bir tek şey gerek. Soyunup, derime dönmem gerek. Hiçbir yere gidemeyeceğim. Yeniden arabaya dönüyorum.</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-5" xml:lang="tr-TR">“Bir gezinti tüm günü ısıtabilir. Ama geceler öldürüyor beni.”</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-3" xml:lang="tr-TR">Hiçbir gece beni Zagreb gecesi kadar öldürmedi. Bir odayı bir başka sinir hastası ile bölüştüğüm geceler bile. Çünkü hastanelerde insana garip bir dayanma gücü geliyor. Beklenti mi veriyor bu gücü. Yoksa direnmenin gereksizliği, yararsızlığı mı. Oysa dışarıda ne direnebiliyorsun, ne de beklentin var. Gerçek bir hastane, belki de sonsuz bir tımarhane.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR"> Her düşünce, her konuşma kendi kendine olmak demektir. Birşeyi bir insanla bölüşmek gene kendi kendinle bölüşmek demektir. Bir insanla sevişmek, gene kendi kendinle sevişmek demektir. Birisiyle birlikte olmak, yalnız olmak demektir. Bunu çıkarma aklından. Ama Pavese haklı.</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-5" xml:lang="tr-TR">“Dünya nasıl olması gerekiyorsa öyle. Kendi kendini kurtaramayanı hiç kimse kurtaramaz.”</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-3" xml:lang="tr-TR">Temel sorun, yalnızlık direncini yitirmemekte.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Gene arabanın önünde oturuyorum. Diş ve boğaz ağrısı ile. Saat beşe çeyrek kala tüm sokak lambaları birden sönüyor. Alacakaranlık başladı. Sabah oluyor. Arabadan çıkıyorum. Nereye gitmek istiyorum ki. Nereye gidebilirim ki. Sürekli gitmek istemek de, bir yerde, hiçbir yerde olmak istemek değil mi. Olabileceğim bir yer kaldı mı. Hiçbir yerdeyim. Bir taksi durduruyorum. Otobüs terminaline varıyorum. Artık sokaklarda kalabalık insan grupları var. Duraklar, ilk araçlar doldu. Terminal, Topkapı terminallerinden daha karmaşık, daha pis. Yolcuların birçoğu köylü. Yugoslavya, köylüsü bol bir ülke. Ben köylüleri köylerde seviyorum. Kentlerin köy davranışlarını bırakmayan köylüler tarafından sarılması tedirgin ediyor beni. Köylerin de kentliler tarafından sarılması. Her ikisi de çarpık bir gelişme. Otobüsler eski. Her şey umutsuzluğumu çağrıştırıyor. Pisliği, bırakılmışlığı ve yoksulluğu. Ben de her zamankinden daha pis, daha bırakılmış ve daha yoksulum. Güne başlayabileceğim hiçbir somut ya da soyut görüntü yok. Artık ben de bir görüntü değilim. Tozum. Taşım. Daha sonraki saatlerde ısınacak havayım. Bütün bu yabancılık içinde tanıdık bir tek görüntü var. O da Viyana’dan buraya dek geldiğimiz kırmızı araba. Yeniden taksiye biniyorum. Ama şoföre söyleyebileceğim tek bir sözcük yok. Yolun gerisini işaret ediyorum. Dönüşünü. Araba nerde. Hangi yüksek yapıların altında. Hangi sokak lambaları altında. Her yön yüksek yapılarla dolu. Her yönde aynı yüksek sokak lambaları yükseliyor. Hangi park yerinde. Her yer park alanı. Tüm dünya yüksek yapı. Yüksek sokak lambası. Şoför ile konuşabileceğimiz hiçbir dil, hiçbir sözcük yok.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Birden</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Volvo, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Ana yola çıkarken, arabanın gerisinde büyük bir Volvo yazısı gözüme ilişmişti. Ama şimdi bildiğim ve sığınmak istediğim tek bir görüntü olarak yeniden arabayı ararken gene uzun bir yolculuktayım. Ya o da ben indikten sonra yola devam ettiyse. Bu olasılık bana o denli umutsuz görünüyor ki, gülmekten kendimi alamıyorum ve dudağımı ısırıyorum. İşte araba bıraktığım yerde duruyor. Ancak şimdi doğmuş olan güneşin altında. Cama vuruyorum. Kapıyı açıyor. Yerime oturuyorum. Gene dişim ağrıyor. Gene sigara içiyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Saat sekizde:</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Artık gidebilirim. Belgrad’a doğru, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Ben de, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Gideceğim yolun tam aksinde yol alacağım bütün gün. Ne değişir.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Güneş parlıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Sekiz saat hiç durmuyor. Federal Almanya, Belçika, Hollanda, Avusturya, Fransa plakaları taşıyan binlerce araba Edirne yolunda. Ben de onlardan birinin içindeyim.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Arabaların içi solgun yüzlerle dolu. Sapsarı yüzlü erkekler direksiyonda. Kadınlar esniyor. Çocuklar arkada sersemlemiş. Böylesi bir yoksulluk karşısında, benim sınırlarımı arayış içindeki yitikliğim gene de bir bağımsızlık. Bir gün daha. Bir gün daha kendi kendimin tutuklusu kalacağım. Sonra kendimi de, içimdeki “ben”i de kurtarmış olacağım. Yüklü arabalar. Yorgun esmer yüzler. Araba denen bu teneke hücrelerde insanlıkla bağdaşmayan yorgunluk, varmanın beklentisi. Çağımızın en büyük acısının yaşamını yabancı ülkelerde kazanmak zorunda bırakılmışlık olduğunu görüyorum.</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-5" xml:lang="tr-TR">“Biz kendimizi kendi köyümüz dışındaki her yerde rahat sayan huzursuz insanlarız”</span><span class="CharOverride-3" xml:lang="tr-TR"> diyor Pavese’nin bir kahramanı.</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-3" xml:lang="tr-TR">Kalabriyalı biri.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Tıpkı Anadolu insanı gibi.</span><span class="CharOverride-3" xml:lang="tr-TR">  </span></p>
			<div class="_idFootnotes">
				<div class="_idFootnote">
					<p class="dipnot" xml:lang="en-GB"><a class="_idFootnoteAnchor" href="#footnote-225-2-backlink" id="footnote-225-2">2</a>	<span class="CharOverride-7">	F. Scott Fitzgerald’ın “Geceler Güzeldir” romanının kahramanı.</span></p>
				</div>
			</div>
		</div>
	</body>
</html>