<html xmlns="http://www.w3.org/1999/xhtml">
	<head>
		<title>1-11</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-4">IV  </p>
			<p class="ilk ParaOverride-3">Trieste’de otel odasının küçük balkonunda oturuyorum. Önümde üç büyük çatı. Televizyon antenleri. Bacalar. Gökyüzünde yaz bulutları. Güneş, bulutları delip bize varıyor.  </p>
			<p class="paragraf ParaOverride-4"><span class="CharOverride-3" xml:lang="tr-TR">Pazar.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Saat ona çeyrek var.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Ayağa kalkınca, karşıdaki dar sokağın iki yanında sarı renkleri solmuş yapıların yükseldiğini görüyorum. Balkondan uzaklaştıkça, çatılar sıklaşıyor. Kentin, puslu güneş ışığı altındaki pazar günü görüntüsünü uzakta gene çatılar daraltıyor. Çatılar gerisinde geçip gittiğim ya da geldiğim ülkeler uzanıyor. Sonsuza dek gidebilme içgüdüsü, dünyanın görüntüleri doğrultusunda.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Pazar günü, bu kentte hiç tedirgin etmiyor beni.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Balkon duvarları omuzlarıma kadar yükseliyor. Yeryüzünden bu balkon, bu duvarlar ve karşımdaki çatılardan başka hiçbir şey görmemek rahatlatıcı ve mutlu kılıcı bir durum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Daha sonraki saatlerde kent caddeleri ve sokaklarında yürüyeceksin. Italo Svevo’nun anlatımlarında dolaştığın, düşlediğin, düşündüğün sokaklarda. O zamanlar, İstanbul’un dayanılmaz kargaşası içinde Svevo’yu okurken, Trieste bulvarlarında dolaşan roman kahramanlarına ne denli özenmiştin. Bombaların patladığı, her gün, her gece silah seslerinin duyulduğu, her an, ölümün insanları bulduğu İstanbul kentinde dayanılmaz yaşamdan kaçılacak tek köşe gene kitaplardı. Bir kentin sokaklarında yürüyebilmek... Kentlerin sokaklarında yürümek yaşamın en güzel armağanlarından biri. Senin yaşadığın kentte bombalar patlamasa da yürünecek sokak kalmadı. Kaldırımları, yaya yollarını, havayı, gökyüzünü, vitrinleri, deniz yüzeyini arabalar ve siyah bir kalabalık kapladı. Sana kendi kentinden daha yabancı bir kent var mı. Derinliğini bu denli sevdiğin ve anını yaşayamadığın, giderek bırıkıp attığın, uzaklaştığında yalnız bir tek resmini algıladığın o derin kent.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Şimdi yürümek için Trieste’desin. Aylar sonra yeniden gördüğün denizlerinin uzantısı olan deniz, daha sonraki saatlerde sıcaklıkla yer değiştirecek sabah serinliği içinde açılıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Buradaki yosun kokusunu, buradaki rüzgarları tanıyorsun. Otelin önündeki ortaçağdan kalan antik alan, çevresindeki kahveler ve galerilerle bekliyor. Akşamüstü orada olacağım.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Yatağımda uzun boylu, ince, güzel bir delikanlı uyuyor. Varlığı hep duyulan, oysa yanına varıldığında, tenine dokunulduğunda yiten, yok olan bedenler, yiten özlemler. Çevremin yalnız cansız olgulardan, duvar, yatak, koltuk, televizyon, radyo, resim, bardak, musluk, lavabo, küvet, perde, balkon, sandalye, gökyüzü, bacalar, çatılar, uzantılar, özlemler, anılar, beklentiler ya da şarkılardan oluşmaması için, yatakta yatan ve soluyan biri var. Onun uykusu, mavi yatağı, lacivert kalın perdeleri, ipek kadife koltuğu, küçük televizyonu, barı, koridoru, duvarda asılı dinlendirici resmi, siyah lacivert banyoyu yaşama dönüştürüyor. Bu küçük balkon, yuvarlak masa ve gri beyaz metal sandalyeler de onun genç, güzel diriliği ile yaşıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">O uyuyan benim kendi gençliğim. Ölene dek birlikte sürükleyeceğim, vazgeçmeyeceğim gençliğim. Gençken de hem yaşlı, hem çocuk değil miydim. İşte şimdi yaz gününün pusu içinde balkonda oturuyorum. O lacivert kadife perdelerin gerisinde, uzantısında sıcaklaşacak güne doğru uyuyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Dün gece beni kollarına aldı. Başımı omzuna koydu. Gece. Tren Belgrad İstasyonunda durduğunda. Ve ben kendi sınırlarımın bitmiş sonuna vardığımda.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Şimdi ince bir ter bacaklarımdan doğru akarken, unuttuğum bir duygunun güzelliğini yaşıyorum. Kiliselerin çanları her saat çalıyor. Arada bir konuşanların sesi bana varıyor. Sık sık bir otomobil ya da mopet geçiyor. Ama Pazar gününün sessizliğini hiçbir gürültü zedelemiyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Tren Belgrad’da durduğunda, koridor, tatile giden Kuzey Avrupalı ve Yugoslavlarla doluyken, babalarıyla deniz kıyısına giden ve ellerinde hasır şapkalar tutan kardeşler akşam yemeklerini yerken ve çocuk gözleri ile dünyayı tanımaya çalışırken ve babaları hiç durmadan konuşurken, babalarının dört arkadaşı kompartıman kapısında dururken ve hepsi birlikte beyaz şarap içerken, büyük, kalın şişman parmaklarıyla ekmek ve salam yerken, sapasağlam bedenleriyle iştahla yiyip içerken, daha sonraki saatlerde gömleklerinin düğmelerini açıp, büyük, gergin göbekleriyle yanıbaşımda horlayan uykularına daldıklarında, tren Belgrad İstasyonunda durdu ve diş ağrılarım en yüksek noktasına erişti, trene bineli dördüncü ağrı dindiriciyi ve üçüncü antibiyotiği yuttum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Birden üzerimi ateş bastı. Her yanım, her şeyim acıydı. Artık yalnız ağrı dindirici haplar, öldürücü yorgunluk, antibiyotik ve Berlin-Hamburg-Prag-Viyana-Zagrep-Belgrad-Niş-Belgrad arasındaki altı günde geçtiğim uzaklıktan oluşuyordum. Üzerimi müthiş bir ateş bastı. Yüreğimin durmak üzere olduğunu algıladım.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Yardıma ihtiyacın var mı?</span><span class="CharOverride-3" xml:lang="tr-TR">  </span></p>
			<p class="paragraf"><span class="CharOverride-3" xml:lang="tr-TR">diye sordu karşımdaki Yunanlı. Durmadan ne hapı yutup duruyorsun.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Yorgun, zayıf yüzüm ve dayanılmaz diş ağrılarımla Yunanlı’nın karşısında oturuyorum. Üzerinde beyaz bir tişört, sarı bir pantolon var. Çok genç, ince. Saçları John Travolta biçiminde kesili. Mitscherlich ve Dieter Lattmann gibi, hiçbir yabancının okumayacağı Alman yazarlarının Yunanca çevirisini okuyor. Daha sonraki konuşmalarda kendi ülkesinin ozanı Ritsos’u tanımadığını öğreneceğim. Gençliği içinde, dünyadan oldukça habersiz. Kendi dünyasını da tanımıyor. Hiç hak etmediği biçimde şık. Gördüğüm bu kadar. Ama yardım isteyip istemediğimi sorduğunda, yanıtlamam olanaksız. Konuşamıyorum, ancak ağrıyan dişi gösteriyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">O da Torino’ya gidiyor. Orada Rolling Stones’un konserini kaçırmak istemiyor. Gitar çalıyor ve en çok Rolling Stones’u seviyor. Onlar için Selanik’ten Torino’ya gidiyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Geceyi omzunda geçiriyorum. Ne bayılıyorum, ne de durmaz yüreğim duruyor. Yorgun ve ağrılardan çatlayan, taşıyamadığım başımı, yirmi bir yaşındaki omzuna dayıyorum. Bana geceye dayanabileceğim gençliğimi veriyor, yeniden terleyebileceğim sıcağa doğru taşıyor beni. Akşama doğru Trieste Alanına ve Svevo’nun sokaklarına birlikte götüreceğim canlılığımı yeniden veriyor bana. Bir kez gördüğüm bu insan. Beni hiç tanımayan bu genç, bir kadına karşı, yıllar yılı en yakınımda taşıdığım erkeklerden daha sevecen. Yarın Torino’ya gitmeyeceğim. Burada rüzgarlarımı buldum. Saat beşe on kala, alanda orkestra çalmaya başlıyor. İnsanı gecenin güzelliklerine hazırlayan, insanı çağıran, yaşamın kucağını açan, alandan yükselen hafif bir müzik.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Piazza Unita d’Italia Triesta’daki otelden birlikte çıkıyoruz. Küçük bir gezinti. Uzun bir yürüyüşün, sonsuz bir yürüyüşün küçük bir kesiti. Uzakta, yeşil tepelere doğru yiten yollardayız. Yeniden deniz kıyısında durduğumuzda, hafif bir yaz yağmurunun damlaları buluyor bizi. Limanlar, kentimin limanını anımsatıyor. Ama burada denizde trafik yok. Gemilerin, denizin güzel gürültüsü yok. İstanbul’un gölgesinin yükseldiği Sarayburnu gerisini düşünüyorum bir an. Haydarpaşa vapur iskelesinde Christa, Achim ve Süm ile birlikte saatlerce beklediğimiz Ada vapurunu, henüz Christa’nın yaşadığı bir sabah. Atlı arabayla adanın boş sokaklarından geçişimizi anımsıyorum. Bahçeli evler yaz konuklarının sessiz beklentisi içinde. Christa üşüyor. Hepimiz üşüyoruz.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Alandaki kahvede otururken garip bir rahatlık duyuyorum. Yağmur dinmiş bile. Çevrem her yaşta insanla sarılı. Hiçbiri yalnızlığın insanı değil. Güneş altında yaşayan insanlar. Önümdeki geniş alanda, genç, yaşlı, güzel, güneşten yanık tenli, moda giysiler içinde gezinen kentliler. Arada bir kalabalık içinden çok zayıf yaşlı bir kadın siyahlar içinde gelip gidiyor. Kahveye giren beyaz keten giysili, hasır şapkalı, kahverengi-beyaz ayakkabılı yaşlı adam, deniz kıyısı kentlerinin yaz şıklığı yanı sıra, bana babamın Gölcük’teki giyinişini de anımsatıyor. Sonra gene ağabeyimi anıyorum, beyaz-kahverengi ayakkabılarını giyip, Taksim’deki kahveye arkadaşlarını görmeye gidişini.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">İstanbul görüntüsünde bıraktığım güvercinler de işte burada.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Yunanlı’nın durgunluğu bana da yansıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Ne zaman Selanik’e geldin, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Sen ne zaman doğdun, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Bin dokuz yüz altmış ikide, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Belki de o yıl geldim, bir gece kaldım, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Beni nasıl karşıladığını hiç düşünmüyorum. Kimsenin beni nasıl karşıladığını hiç düşünmüyorum. Belki bencillik ediyorum ama, artık bir yerde, ancak benim, kendimin herkesi ve her olguyu nasıl karşıladığım ilgilendiriyor beni. Hiç değilse böyle davranmayı hak ettiğimi sanıyorum. Bu hakkı kendi kendime verdim, en genç yaşlarımda istediğimle yatmak hakkını kendi kendime verdiğim gibi. Varoluşumuzun en güzel inceliğini, bir başka insanın teniyle birlikte olma isteğimizi kimseye kısıtlandırmadım.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Hoş bir kadınsın, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bütün bu bilmediğim yüzler arasında bir yüzü biraz olsun tanımam, bu an için, ılık yaz akşamının rahatlığı içinde doyum verici bir duygu.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Çanlar çalıyor. Saat yediye çeyrek var.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Otelden çıkmadan önce ayna önünde yorgun yüzümü çevreleyen saçlarımı tararken, Gerede’de beyaz okul yakalarını ve tafta kurdelelerini kolalayan çocuğu, bayram günlerinde kahramanlık şiirleri bağıran öğrenciyi, kentten kente koşan, dünyayı arayan genç kızı, yorgun bir ev kadınını, iki kocanın hem sevdiği, hem hırpaladığı, iki kocayı, hem seven, hem hırpalayan, iki koca tarafından hem aldatılan, hem iki kocayı aldatan kadını, bütün direncini kendi kaynağından alan kadını, hiçbir zaman yaşamın dışına atılmamış bir insanı düşünüyorum. Onu itebilecek tek kişi gene kendisi. Kendine yaşamın sonunu başlangıç yaptın, diyorum... Ölümü denemekse on sekiz yaşında intihar ettin, güzel genç bedenin ile ölmek, cesedini bulacak kişileri korkutmak, alın, bu acımasız yaşam sizin olsun, demek istedin. İyileştirdiler. Sana daha da acımasız olduklarını yaşatmak istediler. Artık sen de acımasızsın.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Daha sonra aklın sınırlarını zorladın, diyorum. Çünkü aklın sınırları can sıkıcıydı, yaşam boyu yeterli olamazdı. Bir boyut daha kazanmak gerekirdi, herkesin erişemediği bir boyut daha kazanmak, diyorum. Akıldan öte giden, akıldan daha derinlere varan bir boyut olmalıydı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Ve küçük yaşlarımdan beri beni ilgilendiren deliliğin boyutlarına ne denli gerçek ve ne denli cesur atılımımı düşünüyorum. Yaşamımda elde edebildiğim bir tek başka boyut var: Kimsenin sahip olamadığı bir boyut. Cesaretleri yetmediği için sahip olamadıkları bir boyut. Kendi kendilerine kıyamadıkları için, yaşam boyunca sürüklenip çıkamadıkları aklın boyutları. Deliliğin derin boyutunu tanıyorum, diyorum. Akıl ve delilik arasındaki o ince çizgiyi. Önümde açılan puslu Akdeniz’in gökyüzüyle birleştiği ufuk çizgisi gibi. Denizin nerede bittiği, gökyüzünün nerede başladığının belirlenmediği sınır çizgisi gibi. Artık kimse karşıma çıkıp, bana bencil olduğumu söylemesin. Her “ben” bencildir, her “kır” kırsal olduğu gibi.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Her olgu, her varlık nasıl olabilecekse, öyle. Güvercinler uçuyor. Kahve orkestrası romantik, duyarlı melodiler çalıyor. Özlem uyandıran, yitik özlemleri çağrıştıran şarkılar. Piazza Unita d’Italia Triesta’da bir tabur asker bayrak törenine başlıyor. Çanlar saat 19’u çalıyor. Orkestra “Besame mucho”yu.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Bu şarkıyı biliyor musun, diyor Yunanlı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Evet, biliyorum, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">  Tüm gençliği, inceliği, güzelliği içinde karşımda oturduğu sandalyede kendini bana sunuyor. Hiçbir şey söylemeyen bir canlı. Onu ne yapabilirim. Hiçbir kimseden hiçbir şey istediğim yok. Yaz insanları alanda gezinirken, köpeklerini gezdirirken, kahveye girip çıkarken, birbirleriyle konuşurken, o, elimi okşuyor. Çocuklar top oynarken, bisiklete binerken, güvencinler uçarken, sol bacağımı okşuyor hafifçe. Ona bir gezinti yapmamızı önereceğim.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Denize açılan kısa yolu yürüyoruz. Güneş, puslu gölgeler içinde yükselen tepelerin tam karşısında duruyor. Svevo’nun, Zeno Cosini’de anlattığı tepeler bunlar olmalı. Ada’nın kocası, Guido ile uzun yürüyüşlere çıktığı tepeler bunlar olmalı. Zeno’nun kıskançlıktan Guido’yu aşağıya atarak öldürmeyi düşündüğü tepeler bunlar olmalı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR"> Pazar sokaklarının sessizliğinden geçiyoruz. Tepeler doğrultusunda ya da tepelerin yamaçlarına uzanan dar sokakların kıyısındaki eski yapıların tahta kepenkleri kapalı. İşte bir tepenin yamacına çıkabiliyorum. Aylardır hiçbir tepeye çıkmadığımı anımsıyorum. Ben ki, Boğaziçi’nin tepelerinden, yokuşlarından gelenim. Bir Fiat araba üzerinde, bir erkek kedi, bir dişi kediyle çiftleşiyor. Herhangi bir evin, giriş katının penceresi açık. Kadın yatakta uzanmış. Erkek mutfakta. Raf üzerinde transistorlu radyo. Adalar’ın bitkileri kokuyor. Güneş büyük, koyu yeşil, güçlü çamlara doğru iniyor. Castello e Catedrale di S. Guista tepesindeyiz. Defterime not alıyorum. Defterimde İstanbul’dan beri yanımda taşıdığım, Svevo’nun bir cümlesini buluyorum: “Hiçbir zaman sakin olamamak belki de benim yazgım.”</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Şimdi  çanlar  saat 20’yi  çalıyor. Güneş henüz çamların tepesine varmadı. Akdeniz üzerine yansıttığı kırmızı-turuncu ışıklarını dallar arasından görüyorum. Dünyanın yaradılışını düşündürüyor. Her an, bu dünyanın her anı ne denli yoğun. Bakmasını bilince.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Daha sonra, Corso d’Italia’ya indiğimizde, güneş henüz büyük yapılar üzerinde durmakta. Az sonra sokaklar, ardından da gökyüzü kararacak, gece inecek, yalnızları daha yalnız, hastaları daha hasta kılmak için.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Şimdi sokaklar boş. Her köşeden filmlerden tanıdığım Mussolini’nin sesini anımsatan mekanik bir ses geliyor kulaklara. Genç, çok güzel bir kız motosiklet üzerine oturmuş, bir futbol maçının naklen yayınını dinliyor. Evlerin açık pencerelerinden aynı futbol maçının yayını işitiliyor ve arada bir bağrışlar.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Kim oynuyor, diye soruyorum Yunanlı’ya.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— İtalya, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Kime karşı, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Federal Almanya’ya karşı, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Son maç mı bu yoksa, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Son maç, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Demek tüm kent futbol seviyor. Çünkü sokaklarda dolaşan bir ben, bir de Yunanlı. En güzel akşam alacakaranlığına doğru yürüyen bir biziz. Terk edilmiş bulvarların, kapanmış kahvelerin teraslarında oturan tek tük erkekler var. Yalnızlığın heykelleri gibi. Hiçbir zaman, hiçbir olayla ilgilenmeyen, sevinmeyen, yaşama katılmayan, yalnızlığı, sonsuz yalnızlığı yaşayanlar oldukları belli. Küçük vitrinlerden birinde, cam gerisinde canlı bir kedi oturuyor. Gene dar sokaklardan birinin açık penceresi ve yarı aralık kepenkleri gerisinden, yaşamış bir kadın yüzünün sokağa doğru baktığını ve sigara içtiğini görüyorum. Yorgun bir kadının yaşlı yüzünü.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Lokantada televizyon ekranının görünmediği bir tek masa var. O boş. Kalabalığın üzerinde yaz güneşinin güzel, canlı, sağlıklı renkleri. Ama tümü yalnız futbolu izliyor, futbolu düşünüyor.  Patlıcan, makarna, peynir kokuları üzerinde temmuz sıcağı. Sokakta gün henüz bitmemiş. Yaz aylarının uzun günleri... doyumsuz uzun günler. Televizyon arada Rolling Stones’ların hareketli bir parçasını çalıyor. Kalkıp futbol izleyicilerinden birine Torino’daki konseri soruyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Yarın saat sekizde, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Masaya dönüyorum. Yunanlı’nın olumlu yönü maça olan ilgisizliği.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Konser yarın saat sekizde, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Hangi trene binmem gerek yarın, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— 6.42, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Ama neden bu gece gitmiyorsun. Bütün gün uyudun. Bir saat sonra Torino’ya bir tren var. 22.08.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Artık perdeleri, duvarları, kapıları, yaklaşan geceyi, ılık yaz gecesini, kent çevresinde yükselen tepeleri bir başka insanın soluğu olmadan algılamalıyım. Piazza Unita d’Italia Triesta’ya açılan son sokağa vardığımızda birden tüm kent haykırıyor. Tüm ülkenin sesi, bağırışı, çığlığı gökyüzünde bir bomba gibi patlıyor. İtalya bir gol atıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Oda düzeltilmiş. Yunanlı çantasını alıyor. Gene deniz kıyısında istasyona doğru yürüyoruz. Bir elinde bavulu. Çevre karanlık. Denizden fosfor kokusu yansıyor. Ne denli yumuşak bir gece. Tüm acılardan ırak. Yorgunluklardan, düşüncelerden uzak, insanın okşamak istediği bir gece. Tanımadığım, istasyondan getirdiğim bu sakin insanı, bu okşanacak gecede, istasyona giden deniz kıyısında bırakıyorum. Hafifim. Kendi ağırlığımı duymuyorum. Hafif bir meltem gibi. Akdeniz kıyısı hep hafif bir meltem gibi.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Odama girdiğimde bütün ışıkları açıyorum. Televizyonu da. Bir film var. Oyunculardan hiç değilse birini tanımaya çalışıyorum. Olmuyor. Bardan bir madensuyu çıkarıp açıyorum. Nihayet radyoyu da açabilmeyi başarıyorum. Rolling Stones. Öyle sanıyorum ki, İtalya dünya futbol şampiyonu oldu. Diş ağrısının yavaş yavaş etkisizleşmesi ne büyük mutluluk. Derin, uzun bir uykuyu arzuluyorum. Başka hiçbir şey.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Spiker haykırıyor:</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Rolling Stones.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Öyle sanıyorum ki, şampiyonayı kutlamak için tüm kent sokaklara döküldü. İyi ki, daha önceden odaya girip, kapımı kitledim. Yanımda kimsenin bulunmaması da en büyük mutluluk.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Şimdi kentin tüm arabaları klaksonlarını çalıyor. Hiç ara vermeden. Pencereyi açmayı deniyorum. Ama dışarıda öylesi bir gürültü, öylesine haykırış var ki... İşte gene uyuyamayacağım. Gecelerdir diş ağrısının yavaşladığı saatlerde, futbol haykırışları yüzünden gece uykusuz kalacağım.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Merdivenleri iniyorum. Danışmada aynı görevli oturuyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Şampiyon mu oldunuz, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Yanıt vermeden hemen önünden büyük bir İtalya bayrağı çıkarıp, heyecanla havaya kaldırıyor. Alana çıkıyorum. Tüm kentliler, otelin, odamın tam önündeki alanda toplanmış. Alana açılan sayısız dar yolu arabalar tıkamış. Ne geri, ne ileri gidebiliyorlar. Her yer, her el, her boyun İtalyan bayraklarıyla donanmış. Tüm kadınlar boyunlarına bayrak sarmış. Çocuklar da. Herkes dans ediyor, haykırıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Viva İtalia.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR"> Henüz konuşabilecek yaşa varmamış çocuklar bile Viva İtalia, diye bağrışıyor. Arabalar üzerine yarı çıplak genç kızlar zafer simgesi olarak oturmuş. Bayrak sallıyorlar. Kimi sevinçten, alandaki çeşmelerin içine girmiş, yıkanıyor. Gene otele giriyorum. Otelin yaşlı hizmetkarı bu zafere sevinmeyen tek insana benziyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR"> Öfkeyle,</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Mamma mia,</span><span class="CharOverride-3" xml:lang="tr-TR">  </span></p>
			<p class="paragraf"><span class="CharOverride-3" xml:lang="tr-TR">diyor ve televizyon odasında maç izleyenlerin doldurdukları kül tablalarını boşaltıyor. Yüzü de çok asık.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR"> Dünya Futbol Şampiyonası ile ilgili hiçbir şey duymak istemezken, şampiyona tam kafamın üzerinde patladı. Artık hiçbir şey düşünemiyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Birdenbire bir yağmur boşalmazsa, bütün gece haykırırlar, diyor yaşlı hizmetkar.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Derin bir uykuya, sessizliğe öylesine ihtiyacım var ki, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Yarın da kutlar bunlar, günler boyunca, diyor. Size bir konyak getireyim mi?</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— İlaç alıyorum, içki içemem, diyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Kulaklarınıza tıkaç bulayım bari, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bu yaşlı hizmetkar kentin en akıllı kişisi galiba. Ne müthiş. Bu yaşta sağlıklı, olgun ve akıllı. Dış dünyanın tüm karmaşasına karşın. Yaptığı basit işe karşın.</span><span class="CharOverride-3" xml:lang="tr-TR">  </span></p>
		</div>
	</body>
</html>