<html xmlns="http://www.w3.org/1999/xhtml">
	<head>
		<title>1-10</title>
		<link href="css/idGeneratedStyles.css" rel="stylesheet" type="text/css"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-3">III  </p>
			<p class="paragraf ParaOverride-8"><span class="CharOverride-5" xml:lang="tr-TR">“Denizin dümdüz yüzeyi boyunca sonsuza dek böyle gidebileceği duygusuna kapıldı.”</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="ilk ParaOverride-3">Sordukları zaman, bana ne iş yaptığımı, evli olup olmadığımı, kocamın ne iş yaptığını, ana babamın ne olduklarını sordukları zaman, ne gibi koşullarda yaşadığımı, yanıtlarımı nasıl memnunlukla onayladıklarını yüzlerinde okuyorum. Ve hepsine haykırmak istiyorum. Onayladığınız yanıtlar yalnız bir yüzey, benim gerçeğimle bağdaşmayan bir yüzey. Ne düzenli bir iş, ne iyi bir konut, ne sizin “medeni durum” dediğiniz durumsuzluk, ne de başarılı bir birey olmak ya da sayılmak benim gerçeğim değil. Bu kolay olgulara, siz bu düzeni böylesine saptadığınız için ben de eriştim. Hem de hiçbir çaba harcamadan. Belki de hiç istediğim gibi çalışmadan. İstediğiniz düzene erişmek o denli kolay ki... Ama insanın gerçek yeteneğini, tüm yaşamını, kanını, aklını, varoluşunu verdiği iç dünyasının olgularının sizler için hiçbir değeri yok ki.. Bırakıyorsun insan onları kendisiyle birlikte gömsün. Ama hayır, hiç değilse susarak hepsini yüzünüze haykırmak istiyorum. Sizin düzeninizle, akıl anlayışınızla, namus anlayışınızla, başarı anlayışınızla hiç bağdaşan yönüm yok. Aranızda dolaşmak için giyiniyorum. Hem de iyi giyiniyorum. İyi giyinene iyi yer verdiğiniz için. Aranızda dolaşmak için çalışıyorum. İstediğimi çalışmama izin vermediğiniz için. İçgüdülerimi hiçbir işte uygulamama izin vermediğiniz için. Hiçbir çaba harcamadan bunları yapabiliyorum, birşey yapıldı sanıyorsunuz. Yaşamım boyunca içimi kemirttiniz. Evlerinizle. Okullarınızla. İş yerlerinizle.  Özel ya da resmi kuruluşlarınızla içimi kemirttiniz. Ölmek istedim, dirilttiniz. Yazı yazmak istedim, aç kalırsın, dediniz. Aç kalmayı denedim, serum verdiniz. Delirdim, kafama elektrik verdiniz. Hiç aile olmayacak insanla bir araya geldim, gene aile olduk. Ben bütün bunların dışındayım. Şimdi tek konuğu olduğum bu otelden ayrılırken, hangi otobüs ya da tren istasyonuna, hangi havaalanı ya da hangi limana doğru gideceğimi bilmediğim bu sabahta, iyi, başarılı, düzenli bir insandan başka her şey olduğumu duyuyorum.  </p>
			<p class="paragraf ParaOverride-4"><span class="CharOverride-3" xml:lang="tr-TR"> Herhangi bir yol. Bu yolun İstanbul’da bitmesi bir raslantı. Kenti, ülkeyi, yolları ben seçmedim ki. Hiçbir yerde değilim. Hiçbir yerde olmayacağım. Hiçbir şeyi benimsemeyeceğim. Uzay kentlerini andıran bu otelde yıllar boyu binlerce insan konaklayacak. Ben onlardan birincisiyim. Burada oturuyorum ve temmuz ayının zaman zaman bulutlanan gökyüzüne bakıyorum. İnsanlarla konuşuyorum. Özlediğim tepelere bakıyorum. Her tepe benim değil mi. Her toprak. Her insan. Her insan ben değil miyim. Her insan kendi sevgisini taşımıyor mu. O halde neden ilişkileri bir tek insanda toplamak. Alışılagelmiş ilişkilere karşı çıktığın an, insanı yadırgıyorlar. Toplumdışı bırakmak için tüm çabalarını harcıyorlar. Toplum dedikleri kitlenin bir aradaki dayanılmaz yabancılaşmasını sanki kimse algılamıyor. Aklımı ellerinizden kurtardım. Geçti. Ben gökyüzümün altında, topraklarımın üzerinde olacağım. Toprakların dümdüz ve sonsuz ufku boyunca sürekli gideceğim.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Güzel, küçük burjuva ya da büyük burjuva ya da parlak, duygusal, romantik, heyecanlı, harika, içten, sürekli, gelişen insan ilişkileri, ikili insan ilişkileri hiçbir zaman çıkış noktam olmadı. Bu tür ilişkileri, sürekli evlilikleri her zaman yanlış, toplumsal düzenin yanlış kurumları olarak nitelendirdim, nitelendireceğim. Onlara karşı direndim, direneceğim. Kurumlarınıza uyuyor gibi görünmem, onlara karşı direnmemi ancak böyle sağlayabileceğime inanmamdandır. Başarı diye nitelendirdiğiniz olgulara direnmem için en az sizin kadar başarılı olabilmem gerektiğinden. Böylesi bir görüş dışında var olmak istemiyorum. İnsan ilişkilerini değiştirmek için yaşıyorum. Hiçbir şeyin değişmeyeceği umutsuzluğuna kapıldığım kısa anlar kadar korkunç ve umutsuz anlar tanımıyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Değişecek. Dünya küresinin dağları, denizleri, okyanusları, gölleri, ovaları, bozkır ve çölleri, nehir yatakları, buzulları, kent ve köyleri nasıl değişiyorsa, insan ilişkileri de değişecek. İnsandan, içgüdüleri ile bağdaşmayan uğraşların beklenmediği bir dönem de olacak. Kurallar doğrultusundaki bir yaşam yalnız ve yalnız durgunluktur. Başka hiçbir şey. İşte dün böylesine oturdum yeni otelin terasında. Doyumsuz dünyanın güneşi altında ısındım. Doyumsuz ışıklarına baktım. Bir kasım ayı gökyüzünü düşündüm. Geniş bir ağaçlık alan üzerindeki bulutları. Gri rengin tüm çeşitlerini, koyu ve açık tonlarını içeren, kış mevsimini yaklaştıran yoğun bulutları. Bulutlar arasındaki küçük boşlukların derinliğindeki maviliği. Bu boşluklardan sızan ve rüzgarla birlikte batıya doğru yürüyen ışık yollarını. Doyumsuz bulutların sonsuzluğunu.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Dün masama gelip oturanlar oldu. Bir kamyon şoförü, otelin mühendisi. Yüzme havuzu inşaatında çalışan işçiler. Birlikte kahve ve konyak içtik. Biri, karısından ayrılmanın burukluğu içindeydi. Sevgiler geçer, sevgiler gelir, dedik. Tüm ayrılıklara, tüm sevgilere içtik. Herhangi bir temmuz gününün anlarını yalnız bir kez bölüştüğüm bu insanlar ne denli dost.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Güneş tepelere yaklaşırken gene terastayız. Gene kahve ve konyak içiyoruz. Biri, adının “Zoran” olduğunu ve bunun “Güneş doğuyor” anlamına geldiğini söylüyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Şimdi saat sabahın sekizi. Yazmaya ara veriyorum. Gitmem gerek. Yeni resimler görmem gerek. Benimseyeceğim, içimdeki kıpırdanışları dolduracak bir resim bulana dek gitmem gerek. Bu kez S. Stefano Belbo’ya dek. Otuz iki yıl önce intihar eden bu yazar, sanki orada beni bekliyor. Onun tepelerini, onun evlerini, onun caddelerini görmek, onu koşullandıran doğa parçasını yaşamak, biraz da onu yaşamak olmayacak mı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">E-5’e dönmeyeceğim. Başka yollardan gitmem gerek. Her gittiğim yolun yeni bir yol olması gerek.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Hava bulutlu. İşçiler Türkiye’ye doğru akıyor. Kavrayamıyorum. Çevremde olup biten hiçbir şeyi kavrayamıyorum. Oysa hiçbir durum yabancı değil. Ama kavranması, benimsenmesi olanaksız. İnsan yalnız kendi değer yargılarını benimsiyor. Ve bunlar genel yaşam yargılarından o denli başka ki... Uzun yıllar boyu bu yaşama karşıt yaşamı sürüklemek hiç de kolay değil. Hem kolay, hem mümkün değil. Yabancısı olmadığım bir tek olgu var. O da kendi varoluşum. Belki tek mutluluğum bu. Tek bağlantım. Kendimi kavrayamazsam, tüm varoluşum yitmiş demektir.</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-5" xml:lang="tr-TR">“Tek günah, insanın kendi yaptığını kavrayamamasıdır.”</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-3" xml:lang="tr-TR">Her yerde tatile giden ya da tatilden dönen insanlar kaynaşıp duruyor. Araplar, Almanlar, Türk işçileri ve Yugoslavlar ve her ulusun insanları. Otelin önünde büyük bir otobüs duruyor. İçi Türk işçileriyle dolu. Çalışan insanların hepsi doğal. Tatil insanlarının hiçbiri, hiçbir yerde dayanılır gibi değil.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Duvarlarım gerisine dönmem gerek. Gökyüzü altındaki yaşam bana göre değil. Ben gökyüzüne ancak duvarlarım gerisinden bakabilirim. Cenova’da olduğu gibi denizi bulmam mümkün olmayacak. Ben ve benim gibilerin tüm çevresinin gene kendi duvarları gerisi olduğunu anlıyorum. Kumsalımız, caddelerimiz, ağaçlarımız, sevgilerimiz yalnız ve yalnız düşüncelerimizle sınırlı. Tüm dünyamız. Çok genç yaşlarımın, henüz yirmime varmadığım yaşların nihilizmi, şimdi bu yol kenarındaki büyük otelden ayrıldığım anlarda en güçlü inanç olarak yeniden beliriyor. O zamanlar dünyayı tıpkı bugünkü gibi, tıpkı şimdi, şu an önümde, E-5 üzerinde uzandığı gibi düşünmüştüm.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Yağmur çiseliyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Buğdaylar biçilmiş, tarla üzerinde yığılı duruyor. Gençlerin hiçbiri yok. Bayrakla dans eden gençler. Bayrakları sevmem. Çocukken de bayrakları sevmezdim. Dün ısıtan güneş de yok bugün. Zoran doğmadı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Otobüs İstanbul’dan geliyor. Otobüsten şişman kadınlar iniyor. Uzun, renkli etekler giymişler. Büyük şişelerde su taşıyorlar. Bütün bu insanlar hem çok yemek yiyor, hem de çok su içiyorlar.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bulutlu ve yağmurun çiselediği bir temmuz sabahında S. Stefano Belbo’yu özlüyorum. Torino’ya varabilmeyi. Akdeniz’den vazgeçtim, Güneşten ve sahilden de. Oralar, tatil insanlarının. Oysa ben tüm yaşamı gökyüzü altında bir tatil olarak görüyorum. Çalışmayı bile. Belki de çeşitli ülke insanlarının yaşamından uzaklaşabilmek için, geceleri gündüze, gündüzleri gecelere dönüştürmem gerek.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Hangi zorunluluk her olguyu bu denli güçleştiriyor. Sözcükler. Ve aynı anda her şey olmak: Kadın, erkek, çocuk, yetişkin, deniz, güneş, gece, sabah, korku, cesaret, sonsuzluk, sınırlılık, karanlık, bulut, seven, sevilen, giden, duran, anlayan, anlamayan, doğan doğmamış olan, var olan ve var olmayan bir hiç.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Otelde çalışanlardan birinin arabasıyla kente doğru gidiyoruz.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bu kez kentin adı Niş.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bir bütan-gaz deposu önünde duruyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Araba gazla çalışıyor, diyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Arabanın benzin istasyonu önünde durmaması bile sevindirici bir değişiklik. Radyo günün ısı derecelerini veriyor. Tek sözcük anlamıyorum. Yağmur çiselemesini sürdürüyor. Hemen hemen günlük yorgunluğuma varmış durumdayım. Diş ağrımaya devam ediyor. Bütan-gaz bekleyen birçok araba birikiverdi.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Sessiz, yalın insanlar. Tatile çıkmış insanlara benzemiyorlar. Ama çıktıkları zaman benzerler. Radyoda bildiğim melodilerden biri çalıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Dünya futbol şampiyonası bugün kulağıma çalınmadı. Bu da mutlulukların en büyüğü. Belki bundan sonraki şampiyonadan önce bu dünyadan gitmiş olurum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Şimdi İngilizce bir şarkı. Amerikalıların dili her ülkede anadil gibi geliyor kulağa.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR"> Niş’te çantayı gerimde sürükleyerek bir eczane arıyorum. İstanbul’un herhangi bir banliyösünü andıran bir kentteyim. Ya da İstanbul’da mıyım. Çevremde dolaşan kalabalık, ülkemin herhangi bir kentindeki kalabalık. Dükkanlardaki mallar, cumartesi sokaklarında alışveriş eden köylüler, kent ile iç içe girmiş köy, arada bir güzellikleri ve iyi giyimleriyle dikkati çeken genç kızlar.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Ağrı dindirici ve antibiyotik alıyorum. Gene çantayı arkamda sürükleyerek sokaklardayım.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Neden buradayım. Herkesin uzağındayım. Hiçbir tanıdığım olmayan bu kentte, bu ülkedeyim. Yorgunum. Yorgun olmasam daha kötü. Ama neden buradayım. Sözcükleri art arda dizebilmek için mi, kendi sınırlarımı zorlamak için mi, yoksa böyle bir yolculuğun sonunda yorgunluktan herhangi bir otelde yığılıp kalmak için mi.. Tanınmadığın bir kentte ne denli isterdin yitip gitmeyi... ama öyle kolay değil. Henüz rüzgarlara doydun mu. Sor kendine... henüz bulutlara doydun mu. Yeterince haykırabildin mi henüz.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Siyah başörtülü kadınlar İstanbul’un azınlık dediğimiz ve giderek gerçekten azalan kadınlarını anımsatıyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Ambassador Oteline giriyorum. Otel girişi gene yorgun Türk işçileriyle dolu. Türkiye’den dönen ya da Türkiye’ye giden işçiler. Sonsuzluğa dek yorgun insanlar.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Hemen otelden çıkıyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Uzun yıllar önce, herhangi bir yolculuğumda, o zamanlar, dünyaya karamsar gözlerle baktığım yıllarda, bu otelde bir gece kaldığımı anımsıyorum. Eski, küflenmiş, korkunç, ürkütücü bir anı. Oysa bugünkü yalnızlığım içinde ne denli güçlü ve mutluyum. Korkunç diş ağrısına karşın. Arayışım içinde. Kendi sınırlarımın sonuna doğru çıktığım bu yolculuğun herhangi bir anında nasıl bağımsızım. Bir başımalığımı nasıl derinden duyabiliyorum. Ne kadar mutluyum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bütün uçaklar dolu. Yaşlı bir kadının bir başına çalıştırdığı kahvede oturuyorum. Hemen ilaçları alıyorum. Bu diş ağrıları garip bünyemin bir başkaldırışı. Diğer duyguları bana unutturmak için, dişim ağrıyor. Artık ağrımasın. Hiçbir şey anımsamıyorum. Özlemiyorum. İstemiyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bugün Roma ve Milano’ya kalkan uçaklara yetişemem. Bütün uçak seferlerini baştan sona geçiyorum: İstanbul-New York-Chicago: Sidney’den gelen uçak, İstanbul’a iniyor. Yugoslavya-Çin, Yugoslavya-Kuveyt. Yugoslavya-İngiltere, Yugoslavya-Fransa. Yugoslavya-İskandinavya. Yugoslavya-Hollanda. Yugoslavya-Belçika. Yugoslavya-Federal Almanya. Yugoslavya-Avusturya (Viyana). Yugoslavya-İtalya. Yugoslavya-İspanya. Yugoslavya-Türkiye-Mısır-Suriye. Yugoslavya-Libya-Malta-Tunus. Yugoslavya-Cezayir. Yugoslavya-Irak-SSCB-Polonya, Macaristan, Demokratik Alman Cumhuriyeti-Bulgaristan-Çekoslovakya-Arnavutluk- Romanya. İçhatlar: Hiçbirinde yer yok.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Venedik’e bir tren bileti alıyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Şimdi kent merkezinde yüksek bir yapının ikinci katında oturuyorum. Buranın mı, Türkiye’nin mi daha karmaşık olduğunu düşünüyorum. Hemen hemen aynı karmaşıklık. Önümde gene bir zafer anıtı. Bir ülkenin zaferi, diğer ülkenin yenilgisi. Zaferler de, yenilgiler de insan ölüleri üzerinden geçiyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Lokantanın sigara dumanı içindeki havası. Tül, pis perdeler. Kirli kül tablaları. Soluk alınmayan hava. Herkesin ağzında bir sigara. Burada sokak satıcıları eksik.  Altın dişli, boyunlarına altın zincirler takan, ipek gömlekli, büyük arabalar içinde yaşayan yeni zenginler eksik. Bir süre daha o yeni zenginleri görmemek ne denli bir mutluluk.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Bir çocuk bağırıyor. İstasyona gideceğim. Hava dayanılır gibi değil. Hesabı öderken:</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Nerelisin, diyor garson.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Hiçbir yerli.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Sonra dünya futbol şampiyonasına olan ilgimi soruyor.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Hiiiiiç, diye bağırıyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Merdivenleri inerken arkamdan biri bağırıyor:</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">— Alman, Alman.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">İstasyona giden otobüste karşımda oturan, anlamlı kadın yüzlerine bakarken, bulunduğum yabancılık içinde bağlantılar aramasam da, düşünceler kendiliğinden buluyor ilişkileri. Duyguların sözcük karşılıklarını aramadan istasyona doğru gidiyorum. E-5 üzerinde ve yeni otelde olmadığım için daha iyiyim. Çünkü gene hiçbir yerdeyim. Üzgün değilim. Mutlu da değilim. Duygusal burukluklardan uzağım.</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-5" xml:lang="tr-TR">“Yalnız sağlıklı insan aklı ile yaşansaydı, değmezdi yaşamaya can sıkıcı olurdu. Tam aksine güzel olan dünyanın gökyüzü altında bir deliler topluluğunu andırması.”</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-3" xml:lang="tr-TR">Niş tren istasyonunda ses yükselticileri, İstanbul’dan gelen ve İstanbul’a giden trenlerin yaklaştığını bildiriyor. Bütün trenlerin bağlantısı İstanbul. Ben, İstanbul’dan uzaklaşmaya çalışırken her şey İstanbul’u çağrıştırıyor.</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-5" xml:lang="tr-TR">“Tüm yaşam, diye düşünüyorum böylesi sabahlarda, tüm yaşam güneş altında bir oyun.”</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-3" xml:lang="tr-TR">Niş tren istasyonunda uzun vagonlar arasındayım. Burada da peronlara varabilmek için tren rayları üzerinde yürüyenler var.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Trenlerden biri Münih-Paris ve Viyana Güney İstasyonundan gelen vagonlardan, diğeri Sirkeci’den kalkmış, Münih, Paris ve Viyana Güney İstasyonuna giden vagonlardan oluşuyor, ben bu trene bineceğim. Binmesem mi. Kendimden uzaklaştırmaya çalıştığım anılar, düşünceler, özlemler, bu iki uzun siyah vagonlar arasında yürürken, bütün gün bulutlarda bekleyen sağnak yağmur ile birlikte başımdan aşağı boşanıyor. Her iki peronda durmuş uzun kara vagonların pencerelerinden gene yorgun işçi yüzleri sarkmıyor mu.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Hareketlilik. İşte, iyi ki gene hareketliliğin içindeyim. Ben gitmiyorum. Raylar üzerinde iletiliyorum. Mısır tarlaları boyunca.</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-5" xml:lang="tr-TR">“Ama ben, ama ben tüm mısır tarlalarının ve tüm boş gökyüzlerinin çok uzağındayım.”</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-3" xml:lang="tr-TR">Perşembe günü ilerlediğim uzaklığı şimdi geri dönüyorum.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Cumartesi. 10 Temmuz.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Perşembe gününü anımsıyorum. Derin yorgunluk ve uyku arasında oturup, gözlerimi yumamadığım saatleri. Bu ölümsü yorgunluğun tadına varmaya çalıştığım anları. Mozart’ın klarnet konçertolarını dinlediğim uzaklıkları. Bütün yolculuk, Mozart’ın müziği ve ölümsü yorgunluktan oluşuyordu. Bu yolculuğun sonunda Zoran’ı tanıyacaktım. 1041 kilometre gitmek, onu tanımak için değil. Ne kimseyi unutmak, ne kimse ile olmak için değil. Yalnız kendimi 1041 kilometre zorlamak için. Patlamak istiyorum. Dağılmak. Parçalara ayrılmak. Kompartımanda, karşımda babaları ile iki çocuk oturuyor. Biri kız, biri erkek. Kız daha büyük. İkisi de ellerinde aynı hasır şapkayı tutuyor. Babaları, çocuklarını deniz kıyısına götürdüğünü söylüyor. Birdenbire çocukluğumu anımsıyorum. Eski, yavaş trenlerle gittiğim Ege kıyılarını, Ege kentlerini. Bizi Bozdağlara, Gölcük’e götüren babayı. Hasır şapkam yoktu. Trenleri çocukken de severdim.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Ama otobüslerde midem bulanır, kusardım. Bu dünyada neyi tanıyacağım, diye düşünürdüm. Bir gün, yıllar, yıllar, onyıllar öncesi Bozdağlar gerisinden Gölcük’e inen bir otobüsten, boğulmuş, bembeyaz bir erkek cesedi görmüştüm. Bunu neden şimdi Trieste’ye doğru ilerleyen bu tren kompartımanında anımsıyorum. Babaları ile deniz kıyısına giden, ellerinde hasır şapkalar tutan bu iki çocuk bana neden hiç düşünmediğim bu korkunç resmi düşündürüyor. Bu çocuklar da benim çocukluğumdaki gibi merak ve korku ile mi bakıyor doğaya, dağlara, mısır tarlalarına, deniz yüzeyine.</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-5" xml:lang="tr-TR">“Ama ben, ama ben tüm mısır tarlalarının ve tüm boş gökyüzlerinin çok uzağındayım.”</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-3" xml:lang="tr-TR">Tren, Niş’ten Belgrad’a doğru gidiyor. İçimde Torino’yu tanımanın, onun caddelerinde dolaşmanın sevinci beliriyor. Ama ilkin Trieste’nin rüzgarlarını duymak istiyorum tenimde. İtalo Sevevo’nun kentinin rüzgarlarını. Müthiş bir ihtirasla Ada’yı seven ve Zeno Cosini romanında Ada’yı mutsuzluklar içinde yıkan Svevo. Edebiyatın aşk, çelişki, acı, gözyaşı, intihar dolu derin yaşamı. En güvendiğim duygum, en sadık dünyam.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR"> Şimdi, akşamı hazırlayan alacakaranlık içinde yitecek tepeler arasında ilerlerken, somut ve soyut varlığımı en derine indirmiş, yitirmiş durumdayım.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR"> Korkunç diş ağrılarına karşı bir ilaç alıyorum. Uyuştum. Ağrı biraz geçer gibi oluyor, sonra birden üzerime dayanılmaz biçimde çullanıyor. Ve bu trenin kompartımanında bağırmama da olanak yok. Böylece Trieste’ye doğru ilerliyoruz:</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Ben, yorgunluk ve diş ağrısı.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Başka her şey unutuldu.</span><span class="CharOverride-3" xml:lang="tr-TR">  </span></p>
			<p class="paragraf ParaOverride-4"><span class="CharOverride-3" xml:lang="tr-TR">Yolculuklar ilginçtir. Yaşamın sürekliliği içinde, başlı başına kesitler oluştururlar. Dağlardan, deniz kıyılarından, kentlerden, gecelerden geçilir. İnsanlardan geçilir. Irmaklar görülür. İnsanlar görülür. Kalabalık ya da bomboş istasyonlar belirir. Sonra herhangi bir ormanla karşılaşırsın. Belki birkaç gün önce geçtiğin bir orman. Bir kent. Ağaçların kızıl kahverengiliğini, yeşilini, çıplaklığını algılamış mıydım, diye sorarsın kendi kendine. Yol kıyısında bir başına bir çocuk durur. Büyük bir siyah şemsiye tutar elinde. Yeşil, yün örgüsü bir başlık giymiştir. Elinde gene yeşil, cırtlak yeşil bir plastik torba tutuyordur. Yanı başında güttüğü iki koyun durur. Çocuk, kendini bürüyen yalnızlığın, boşluğun bilincinde değildir. Ve diğer dünyaların. Her insanın oluşturduğu bir bütün dünyanın. Sonra yol ilerler. Dünyalara açılan, yeni yaşamlardır yolculuklar.</span><span class="CharOverride-3" xml:lang="tr-TR">  </span></p>
			<p class="_0">  </p>
			<p class="paragraf ParaOverride-4"><span class="CharOverride-5" xml:lang="tr-TR">“Birdenbire önünde açılan gecenin gökyüzü olduğunu kavradı. Ve gözü ancak sabah ağarırken bir trende oturacağını ve yaz günleri altındaki topraklarda ilerleyeceği kadarını görüyordu. Bağımsız geçip gideceği, o görünmeyen insan duvarları gerisine her zaman için kapanacağını görüyordu. İşte sınır buydu ve tutukevinin tüm suskunluğu hiçlikte yitti. Gecede.”</span><span class="CharOverride-3" xml:lang="tr-TR">  </span></p>
		</div>
	</body>
</html>