<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" type="text/css" rel="stylesheet"/>
</head>

<body>

  <h1>En Büyük Deniz</h1>

  <p>Ruhum ve ben, yıkanmak için büyük denize gittik. Kıyıya vardığımızda, gizli ve ıssız bir yer aramaya koyulduk.</p>

  <p>Ama yürürken, kül renginde bir kayanın üstüne oturmuş bir adam gördük. Torbasından bir tutam tuz alıyor ve denize atıyordu.</p>

  <p>“Bu karamsar biri,” dedi ruhum, “gidelim buradan. Burada yıkanamayız.”</p>

  <p>Denizin küçük bir girinti yaptığı yere varıncaya kadar yürüdük. Orada, beyaz bir kayanın üstüne oturmuş, elindeki işlenmiş bir mücevher kutusundan denize şeker atan bir adam gördük.</p>

  <p>“Bu iyimserdir,” dedi bana ruhum, “bizim çıplak vücudumuza bakmamalı.”</p>

  <p>Daha uzağa gittik. Kumsalda, ölü balıkları toplayıp onları şefkatle suya atan bir adam gördük.</p>

  <p>“Onun önünde yıkanamayız,” dedi bana ruhum. “Bu adam insansever.”</p>

  <p>Ve yolumuza devam ettik.</p>

  <p>Kum üzerinde gölgesinin izlerini çizen bir adamla karşılaştık. Koca dalgalar gelip izleri siliyor, ama o bir daha, bir daha çizmeye çalışıyordu.</p>

  <p>“Bu gizemcidir,” dedi bana ruhum, “onu rahat bırakalım.”</p>

  <p>Sakin bir koya varıncaya kadar devam ettik. Köpükleri toplayıp, kaymaktaşından bir kâseye koyan bir adam gördük.</p>

  <p>“Bu idealisttir,” dedi bana ruhum, “şüphesiz, çıplaklığımızı görmemeli.”</p>

  <p>Uzaklaştık. Ansızın, çığlık çığlığa bir ses duyduk: “Bu, deniz! Bu, derin deniz! Engin ve güçlü deniz!” Sesin kaynağına ulaştığımızda, sırtı denize dönük, denizin fısıltısını duymak için kulağına deniz kabuğu tutan bir adam gördük.</p>

  <p>Ve ruhum dedi ki: “Geçelim. Bu adam, sahip olamayacağı şeye sırtını dönen, sahip olabildiği şeyden hoşnut olan bir maddecidir.”</p>

  <p>Yolumuza devam ettik. Kayaların arasında otlarla kaplı bir yerde, başını kuma gömmüş bir adam vardı. “Burada yıkanabiliriz, o bizi göremez,” dedim ruhuma.</p>

  <p>“Hayır, binlerce kez hayır,” dedi ruhum. “Bu, gördüğün insanların en kötüsüdür. Ruhunu gizleyen tam bir softadır.”</p>

  <p>Bunun üzerine, derin bir hüzün sardı ruhumun yüzünü; sesinde de belirdi bu. “Gidelim buradan,” dedi, “yıkanabileceğimiz ıssız ve saklı bir yer yok. Bu rüzgârın altın saçlarımı dağıtmasını ya da temiz göğsümü çıplak bırakmasını istemem. Işığın çıplak kutsallığımı ortaya çıkarmasına da izin veremem.”</p>

  <p>O zaman, en büyük denizi aramak üzere, bu denizi terk ettik.</p>

</body>

</html>