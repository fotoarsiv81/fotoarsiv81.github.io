<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Format.css" rel="stylesheet" type="text/css" />

  <title></title>
</head>

<body>
  <h2>1.</h2>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Çatışma ihbarını aldıklarında TED Kolej'in önünden Kurtuluş'a çıkmak üzereydiler. Harun "Şu ihbar bir gün de doğru istikametteyken gelsin arkadaş," diye söylendi. Sevgililer Günü'ydü ve sulu kar yağıyordu.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Behzat Ç. Postanın arka sayfasına sarılı Tekel Birası'nın dibinde kalanı fondipledi. İki parmağıyla çevirdiği şişenin bir yanında göğüslerini koluyla kapatmış manken, diğer yanında küresel ısınma nedeniyle zor günler geçiren kutup ayıları vardı. Ayılarla ilgili habere göz gezdirip şişeyi ayaklarının arasına koydu. Harun'un vites küçültmeden, akıllara ziyan bir U dönüşü yapmaya hazırlandığını anlayınca, camın üstündeki viraj tutamağına yapıştı. Saate baktı: 23.15.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Harun gazı kökleyip Renault Toros'un burnunu dönüş yapacağı yere kırdı ve birden el frenine asıldı. Arka taraf merkezkaç kuvvetiyle savrulunca, spin atmamak için direksiyonu viraj istikametinin ters yönüne çevirip şık bir kontra çekti. U'dan çok V'yi andıran bir dönüştü. Güç bela topladı, başkası olsa arka koltuğu orada bırakırdı.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Behzat Ç. normal şartlar altında -NŞA - "Biraz yavaş!" ya da en azından "Dikkatli!" diyebilirdi ama demedi. Çünkü bir yılı aşkın süredir kimseyle konuşmuyordu. Çok gerekirse kendi kendine ses talimleri yapıyor, o anlarda da zamanlamayı tutturamayan bir dublaj sanatçısı gibi hissediyordu kendini. Yolu düzleyip Kızılay tarafına gittiklerinden emin olunca camı açtı, mavi tepe lambasını zarif bir turnikeyle bıraktı Toros'un üstüne. Karla yağmur arasında bocalayan karaktersiz hava, ıslak ve buzlu nefesini üflemeye başlamıştı yarı açık camdan içeri. Ambulansa yol vermeyen olabilir, ama arkadan gelen polisse, biraz sıkar.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Trafiğe kapalı Sakarya Caddesi'ne SSK İşhanı çiçekçiler tarafından girdiler. Harun, önüne çıkan çöp kamyonunu sollayıp direksiyonu toplamaya çalışırken, sallantıya dayanamayan tepe lambası düştü, sağ ön jant fırladı. Seyyar satıcı taifesi, üstlerine zikzaklarla gelen Toros'u görünce, ışıldaklı oyuncakları, dil çıkaran ördekleri ve bilumum zerzevatı toplayıp, zabıta baskınından kaçar gibi sağa sola dağıldı. Mal canın yongasıdır diyen bir iki çiçekçi gül demetlerini içeri aldı. Sarhoşun biri yuvarlanan jantı yakalayıp "Hey koçum benim be!" diye bağırdı Toros'un arkasından. "FBI mısınız?" İşte ancak ondan sonra Harun, ayaklarının arasında bir fren pedalı da olduğunu hatırladı. Asılınca arka tekerler kilitlendi, bir süre kaydılar ve tam yerinde durdular. Çatışmanın ortasında. Behzat Ç. saate baktı: 23.19.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Harun, geri vitese takmaya uğraşırken -bir Toros'un en nazik yeridir, şefkat ister- "Ahlak Büro bile Megane'a geçti, biz hâlâ bu dandik Toroslarla," diye söyleniyordu. "Hah! Akbaba da gelmiş."</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Akbaba, Hosta Piknik'le çiçekçiler arasında kalan, yanma yöresine Ankaragüçlülerin sprey boyayla yazılar karaladığı acayip heykeli kendine siper almıştı. Olay yerine ondan önce varmanın imkânı yoktu; bir adama durup dururken Akbaba demezler. Harun'a el edip "Gelin, gelin!" diye bağırdı.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Ardından havaya iki el ateş etti "At silahını! Polis!" Ama siyah ceketli adamlar silahlarını atmaya niyetli değildi. Balık tezgâhlarının arkasına konuşlanmış, SSK'nın girişine doğru saydırıyorlardı.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Harun, Toros'u heykelin önüne çekti. Arabadan çıktılar. Behzat Ç. boş Tekel şişesini çöpe atarken olay yerini kokladı. Çürümüş çiçek, taze çöp, köfte, kokoreç, döner ve mermilerden yayılan barut gazı kokusunun iç içe geçtiği kaotik bir karışımdı. Akbaba, iki büklüm dursa da kabak gibi meydandaydı ve taştan tasarruf eden heykeltıraş Finlandiyalı'ydı.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Harun, Akbabaya "Mesele ne?" diye sordu.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">"Haraç kavgası."</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">"Öbür grup nerede?"</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">"SSK'nın önündeki bankamatik var ya, ikisi orada. Bir adam da bira fıçılarının arkasında."</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">"Hah! Hayalet de geldi."</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Hayalet, yüz derisi kemiklerine yapışmış, gözleri içe çökük, bembeyaz ve incecik bir adamdı. Üstünde yazlık bir ceket, ceketin içinde yüz yıldır giydiği küf yeşili, kısa kollu gömleği vardı. Zabıta Noktası'nın önünden süzülüp geldi; görünmeyen bir raylı sistemin üzerinde ilerliyordu sanki.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Behzat Ç. işaret parmağını karşıya diktikten sonra bir çengel işareti yaptı. Harun, bir gözü amirinde, telsizi aldı "45 32 - Merkez "dedi.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">"Merkez dinliyor 45 32." "Biz heykel tarafını tuttuk, öbür ekip havuzun oradan gelsin. Tamam."</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">"Hangi havuzun?"</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">"Ya bu milletin oturup bira içtiği havuz yok mu?"</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">"Havuz mu kaldı, doldurdular orayı."</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">"Ya uzatma Merkez! Oradan gelsinler işte."</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">"Anlaşıldı tamam."</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Behzat Ç., Harun'un verdiği talimatı başıyla onayladıktan sonra bir 216 götürdü dudağının kıyısına. Eli titrediği için ateşle tütünün kucaklaşması gecikti biraz. Daha duman ciğerlerine varmadan, minik bir elin kadife ceketinin eteklerine asıldığını hissetti. Döndü, altı yaşında bir velet.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">"Selpak lazım mı?"</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Elindeki kâğıt mendili kaldırabildiği kadar yukarı kaldırmıştı. Sümüğü akmış, dudağının üstünde kurumuştu. O anda vızıldayarak gelen bir kurşun Behzat Ç.'nin gölgesini kalbinden vurdu.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Harun, "Amirim biraz geride dur!" dedi.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Behzat Ç., koltuk altlarından kavradığı selpakçı çocuğu bir çırpıda kokoreç tezgâhının arkasına kondurdu. İşaret parmağını sallamak suretiyle oradan ayrılmamasını tembihledi. Geri döndüğünde üç polis de aynı yere bakıyordu. Doldurulmuş havuzun önünden koşarak gelen kırmızı pal- tolu bir kız, silah seslerinden kaçayım derken tam çatışmanın ortasında bulmuştu kendini.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Harun "Yere Yaaat!" diye bağırdı. "Yere Yaaaat!"</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Kız, iki elini yana açmış kıpırtısız duruyordu.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Behzat Ç. kırmızı paltolu kıza baktı ve O'nu gördü. Gözlerini kapadı. Şakakları zonkluyordu. Sakin ol, yanlış gördün, O değil. Gözlerini açtı, O. Silah kılıfının çıt çıtını açtı, 14'lüyü çekip yürümeye başladı. Üç adım sonra farkında olmadan koşuyordu. Harun "Amirim, dur!" diye bağırdı arkasından.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Bira fıçısının arkasından çıkan el tetiğe bastığında, kırmızı paltolu kız sarsıldı. Denize yavaş yavaş, su soğukluğuna alışa ahşa girmek isteyenleri sırtından ıslatırsan sarsılır, bir an kasılıp kalırlar ya, O da öyle kaldı. Ardından Behzat Ç.'ye doğru iki adım attı, üçüncüde yıkıldı.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Karşıdan gelen ekip de sıkıştırınca, siyah ceketli adamlar NET Piknik'in önünden yıkım çalışmaları süren Yeni Sahne'ye doğru tabana kuvvet kaçmaya başladılar. Harun, bira fıçısının arkasından ateş eden adamın peşinden SSK'ya daldı.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Behzat Ç., O'nun yanında kaldı. Yavaş yavaş meraklı bir kalabalık birikti başlarında. Cep telefonları kayda başladı.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">"Çek ağbi çek, Youtube'a koyarız."</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Akbaba, telefon kamerasıyla amatör felaket muhabirliği yapan adamı itti elinin tersiyle. Adam "Ne itiyorsun kardeşim !" diye diklendi.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">"Siktir git! Kırmayayım o telefonu."</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">İş işten geçince O'nun üstüne Posta'nın spor sayfasını örttüler. Uçmasın diye de bir taş koydular.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Bir görgü tanığı "Neredesiniz siz!" diye çıkıştı polislere. "Teksas mı burası?"</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Yanındaki arkadaşı "Bunlara polis ne yapsın? Adamlar mafya," dedi.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">"Sen sus lan pısırık!" diye azarladı onu görgü tanığı. Ortak bir arkadaşları, sinirli tanığın koluna girip "Bahattin Ağbi'ye öyle deme," dedi. "Özünde iyi bir insandır."</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Kokoreççi, huzur ve güven ortamının sağlandığına kanaat getirince tezgâhının başına geçti "Senin ananı avradını," diyerek oraya sinen selpakçı çocuğu tekmeledi ilk iş olarak. Ardından, satırla, her zamanki 2/4'lük ritmini tutturmaya başladı tahtada. Tık tıkı tık tık... Tık tıkı tık tık...</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Behzat Ç. kesik kesik havlayan Uyuz 3'ün yanına eğildi. Uyuz 3, havlamasını Behzat Ç.'den başka kimsenin umursamadığını görünce yere çöktü, patisiyle sırtını kaşıdı. Sulu karı yiyince ıslanıp ağırlaşmış, vasıfsız sokak köpeğiydi. Kulağında Veteriner Müdürlüğü'nün çaktığı mavi bir küpe vardı. Adını köşedeki büfeci koymuştu.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Omzuna minik bir el dokundu.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">"Selpak lazım mı?"</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Behzat Ç.'nin boş gözleri hâlâ Uyuz 3'e dikiliydi. Selpakçı çocuk, bir iki sefer daha ısrar ettikten sonra sinirlenmiş olacak ki "Senin ananı avradını," diyerek kaçtı. Doktor Köftecisi'nin önünde durdu, Behzat Ç.'nin peşinden gelmediğini görünce rahatladı. Sümüğünü yenlerine silip başka bir müşteri aramaya başladı.</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Şiddetlenerek gelen ambulans sireni, önce kokoreççinin tık tıklarını bastırdı, ardından diğer sesleri. O'nun üstüne örtülü spor sayfası rüzgârdan açılıp kapanıyordu. 20, bilemedin 21 yaşındaydı. Yüzünde, heyecanlanınca güzelleşen genç kızlara özgü bir ifade vardı. Küçük bir burun, ucu soğuktan kızarmış. İnce dudaklar, gülümser gibi, hafif aralık. Serseri kurşun, ense kıvrımından, tam sevgilisinin öpmesi gereken yerden girmişti. Behzat Ç. elini yaraya bastırdı. Cıvık kar kanı emerken, O'nun bakışları on metre ötedeki belediye levhasına çakılı kalmıştı: "Ankara Bir Başka Güzel Şimdi."</span></p>

  <p class="MsoNormal"><span xml:lang="TR" xmlns:xml="http://www.w3.org/XML/1998/namespace">Behzat Ç., Cinayet Büro Amirliği'nde başkomiser, hayata karşı işlenen suçlar uzmanı, cıvık karda mürekkep lekesi gibi büyüyen kana baktı ve yine O'nu gördü. Gözlerini kapadı. Sakin ol, yanlış gördün, O değil. Gözlerini açtı, O. Sağ elinin ayasıyla 14'lünün şarjörünü yuvasına itti. Havaya iki el ateş etti. O'nu vuran adamı bulmak için SSK'ya doğru yürüdü.</span></p>
</body>
</html>
