<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Format.css" rel="stylesheet" type="text/css" />

  <title></title>
</head>

<body>
  <h2>27.</h2>

  <p><span xml:lang="TR">Uykusuzluktan göz kapaklan ağırlaşmıştı, elleri titriyordu. Betty, titreyen elleri dikkatle inceledi. Barni Moloztaş'a Benzeyen Müfettiş -gerçi soruşturma sürecinde Barnilikten çıkmış, bu Sharon Stone'un Yenimahalle Şubesi gibi tutkulu kadının yanında yavaş yavaş silikleşmiş, Temel İçgüdü'deki aptal şişman polise benzemeye başlamıştı, o da Barni Moloztaş'tan çok Fred Çakmaktaş'a benzer ya, neyse bu muhabbet bitmez- durumu "Susma hakkınız hâlâ geçerli," diyerek açıkladı başkomisere. "Sayın Mülkiye müfettişinin size söyleyecekleri var."</span></p>

  <p><span xml:lang="TR">Betty, her sözcüğü ve bilhassa yüklemi vurgulayarak, "14 Şubat'tan beri, iki haftadır bu olayla uğraşıyorum," dedi. "Şimdi, eğer bir mahsuru yoksa dinleme hakkınızı kullanabilirsiniz. Tabii nodül raporlarınız sahte olduğundan, isterseniz cevap da verebilirsiniz."</span></p>

  <p><span xml:lang="TR">Betty, gözlüğünü burun üstüne almış, önündeki kalın dosyanın sayfalarını çeviriyordu. Dosyayı hafif büküp Behzat Ç.'ye gösterdi. "Bu ne, merak ediyor musunuz?" diye sordu. Biraz sessizlikle oynadıktan sonra, "Sizin sicil dosyanız," diye yanıtladı kendi sorusunu. Behzat Ç. kendisini okul müdürünün odasına girmiş gibi hissetti, gri çizgili acil durum kravatını düzeltti.</span></p>

  <p><span xml:lang="TR">"Sayfa bir, askerî lisedeyken yüzbaşına fiilî saldırı. Askerî okuldan atılmışsınız. Siciliniz Emniyet'e sizden önce gelmiş. Herhangi bir okuldan disiplin suçuyla atılanlar polis akademisine giremez. Ama babanız, emekli albay olduğundan araya hatırlı kişileri sokmuş. Kayıt dosyanıza ufak bir 'sakıncalıdır' notu düşüp akademiye girişinizi yapmışlar. Öğrenciliğinizde ve mesleğe başladıktan sonraki ilk on senenizde fazla göze batan bir durumunuz olmamış."</span></p>

  <p><span xml:lang="TR">Betty, işaret parmağını diline dokundurup dosyadan bir iki sayfa çevirdi. Başkomiser, Betty'nin parmağına baktı, Barni diline.</span></p>

  <p><span xml:lang="TR">Betty, "Lâkin sene '95 ," dedi. "Zamanın Ankara Emniyet Müdürü yanınıza gelip 'İyi misin?' diye sormuş, 'Saçma sapan konuşma,' demişsiniz. Savunmanız: 'O sorudan nefret ederim.' Hatırlı kişiler araya girmiş, iki yıl kıdem tenzili, iki maaş kesinti, olay kapanmış. Aynı sene, ekip aracında alkol alırken yakalanmışsınız. Savunmanız: 'Karımdan yeni boşandım.' Yine hatırlı kişiler araya girmiş, kınama cezası, yarım maaş kesinti, olay kapanmış."</span></p>

  <p><span xml:lang="TR">Betty saçlarını geriye atıp sayfaları çevirmeye devam etti. Behzat Ç. titremelerini engelleyemediği ellerini önünde kavuşturdu. Polis Müfettişi Barni, Betty'nin saç stilini inceliyordu.</span></p>

  <p><span xml:lang="TR">Betty "Sene '96," diye devam etti. "Dördüncü Sınıf Emniyet Müdürü'ne fiilî saldırı. Savunmanız: 'Terbiyesizlik yaptı.' Yine hatırlı kişiler, bir yıl kıdem tenzili, iki maaş kesinti, olay kapanmış. Sene 97, Asayiş Şube Müdürü'ne sözlü saldırı. Parantez içinden okuyorum 'Çok konuşma lan!' demişsiniz. Savunmanız: 'İşime karıştı.' Kınama cezası, iki yıl kıdem tenzili. Müdürlere gıcığınız var herhalde?"</span></p>

  <p><span xml:lang="TR">Başkomiser cevap vermedi.</span></p>

  <p><span xml:lang="TR">Betty "Sene '98 ," dedikten sonra bir an durdu, Behzat Ç.'yi alıcı gözle süzdü. "Hizmet içi eğitim kapsamında, başkomiserler arasında yapılan bir ankette," diye devam etti, "Polis olmasaydınız ne olurdunuz sorusuna verdiğiniz yanıt: Katil olurdum. Savunmanız: 'Hayatımda böyle saçma sapan anket görmedim.' Kınama cezası, iki yıl kıdem tenzili. Sene 99, yılbaşı gecesi bir vatandaşın işaret parmağını kırmışsınız. Savunmanız: 'meskûn mahalde ateş edecekmiş gibi bakıyordu.' Sene 2000, Gençlerbirliği İdari Menajeri'ne silah çekmişsiniz. Savunmanız: 'Kapıları vaktinde açtırmadı, taraftar dışarıda kaldı.' Ve daha bir sürü sayamadığım şey. Bunlar ilk gözüme çarpanlar."</span></p>

  <p><span xml:lang="TR">Betty'nin yanakları öfkeden ve görev heyecanından al al olmuştu. Bacak bacak üstüne atıp başkomisere yiyecekmiş gibi baktı. Behzat Ç.'nin gözleri bir an Betty'nin dizkapaklarına takıldı, hemen kaçırdı bakışlarını.</span></p>

  <p><span xml:lang="TR">Betty, "Görev yerini terk etme ve rüşvet alma dışında, disiplin yönetmeliğindeki hemen hemen bütün suçları işlemişsiniz," dedi. "Yirmi iki yılda yirmi üç soruşturma. Toplamda on altı yıl kıdem tenzili, yirmi iki maaş kesinti, on kınama cezası, yedi sefer açığa alınma. Yüz altmış bir yıllık polis teşkilatının yetiştirdiği sicili en kabarık başkomisersiniz. Meslek hayatınız, polis koleji öğrencilerine kötü örnek olarak okutulabilir. Ve şimdi susma hakkınızı kullanıyorsunuz. Aslında geçtiğimiz yıla kadar idari soruşturmalarda susma hakkı olmazdı. Savunma yapmak zorundaydınız. Ama yeni mevzuata göre böyle bir hakkınız var. Gerçi, kendiniz en taze haklardan yararlanırken başkalarının en temel haklarına yeterince saygı gösterdiğiniz söylenemez. Bütün bunlara bir diyeceğiniz var mı?"</span></p>

  <p><span xml:lang="TR">Behzat Ç. 'ne desem boş' gibi baktı. Haklıydı kadın. Barni öksürdü, Betty, "Gelelim son olaya," dedi. "Aslında bu olayı incelemeye bile gerek yok. Sicili böyle olan adamın yiyeceği nane budur. Ama her şeyden önce teşkilatınızdan bazı karanlık isimler sizi korudu."</span></p>

  <p><span xml:lang="TR">Polis Müfettişi Barni, "Ehem öhöm," yaptı. Dudak arasından, "Yok canım," falan demeye çalıştı ama Betty kaşlarını çatarak susturdu onu. Behzat Ç. oralı olmadı, polis müfettişiyle Mülkiye müfettişi birbirine girerse ayırmaya niyeti yoktu.</span></p>

  <p><span xml:lang="TR">Betty, "Bu olayda ekibiniz sizi kolladı, bir kişi hariç göz göre göre yalan ifade verdiler. Görgü tanıklarını tehdit ettiniz. Kanıt dosyasından gömleği bile çaldınız. Vurduğunuz şahsın gömleği elimizde olsaydı atış mesafesini tespit edebilecektik. Ekibinizin uydurduğu öykü de açığa çıkacaktı. Şimdiki savunmanız ne olacak? Vurduğunuz şahıs işinize mi karıştı? Terbiyesizlik mi yaptı? Sevmediğiniz bir soruyu mu sordu? Taraftara kapıları mı kapattı? Sizi saçma sapan bir anket doldurmaya mı zorladı?"</span></p>

  <p><span xml:lang="TR">Betty, "Yoksa," deyip sustu. Barni de ağzının içine bakıyordu.</span></p>

  <p><span xml:lang="TR">"Yoksa vurduğunuz şahıs, o geceki çatışmada kızınızı mı öldürdü zannettiniz? Vurulan kızı karlar içinde görünce, kızınızın ölümünü baştan yaşayıp intikam almaya mı kalktınız? Öyle ters ters bakmayın, sizin hayatınızı sizden daha iyi biliyorum."</span></p>

  <p><span xml:lang="TR">Betty, Behzat Ç.'nin zarfın üstünde titreyen ellerine son kez göz attı. "Şahsı neden omzundan vurduğunuzu da söyleyeyim," dedi. "Aslında başına nişan almıştınız, ama eliniz titrediği için omzundan vurdunuz. İkinci sefer nişan aldınız, ama o sırada Hayalet lakabıyla bilinen Sabri Özay üstünüze atladı, ikinci atışınız boşa gitti. Olay tam olarak böyle oldu. Ve ben bunu kanıtlayana kadar ne sizin ne de ekibinizin peşini bırakacağım. Şimdi size tek sorum var."</span></p>

  <p><span xml:lang="TR">Behzat Ç. ferah odada, cızırdamadan sakin sakin aydınlatan silindir biçimindeki floresana baktı.</span></p>

  <p><span xml:lang="TR">Betty, "Sizin göreviniz," deyip sustu yine. Arada bir susmasa, sanki devam edemeyecekmiş hissi uyandırıyordu. "Sizin göreviniz zanlıları yakalayıp adalete teslim etmek mi? Yoksa onlardan intikam almak mı?"</span></p>

  <p><span xml:lang="TR">Behzat Ç. kalktı. İçinde kanlı gömleğin olduğu büyük kahverengi kanıt zarfını Betty'nin önüne koydu. Çıkarken floresanın önünde durup parmak uçlarında yükseldi, lambayı bir de yakından inceledi. Büroya aynısından aldırmaya karar verdi.</span></p>

  <p><span xml:lang="TR">Betty, Behzat Ç. dışarı çıkıp kapıyı kapattıktan sonra zarfın üstüne iğneyle iliştirilmiş notu okudu. <i>"Ekibimin olayla ilgisi yoktur. Şahsa bilerek ateş ettim. Gereğini yapın. İmza: Başkomiser Behzat Ç. "</i></span></p>

  <p class="MsoNormal" style="text-align:center"><span xml:lang="TR">***</span></p>

  <p><span xml:lang="TR">Büroya girdiğinde ortalıkta kimseyi göremedi. Uzun zaman sonra ilk defa büro bu kadar ıssızdı. Bir an herkesi kendisi yüzünden açığa aldılar zannetti. Eda bilgisayar ekranından başını kaldırıp, "Hepsi otoparktalar," dedi.</span></p>

  <p><span xml:lang="TR">Behzat Ç. elini bilek ekseninde çevirip, 'ne iş, sen ne arıyorsun o zaman kızım burada?' demeye çalıştı. Eda cevap vermedi, ekrana geri döndü. Cinayet bürosunda, bunca kıllı adamın arasında iyice yalnız kalmıştı. Selim yüzüğü attıktan sonra muhabbet edebileceği tek adam vardı, o da maalesef konuşmayı bırakmıştı.</span></p>

  <p><span xml:lang="TR">Behzat Ç. otoparka indi. Akbaba ve Hayalet hariç bütün ekip pırıl pırıl iki Megane'ın başında toplanmıştı. Tahsin başıyla Harun'a Selim'i gösterdi.</span></p>

  <p><span xml:lang="TR">Harun öksürüp ses ayarı yaptıktan sonra Selim'den ziyade yere bakarak dudak arasından, "Özür dilerim," dedi. Ardından Selim'e baktı, müdürün zoruyla özür dilediğini belli etti. Tahsin başıyla Selim'e Harun'u gösterdi. Selim öksürüp ses ayarı yaptıktan sonra Harun'dan ziyade yere bakarak</span> "Önemli değil," dedi. Ardından Harun'a baktı, müdürün zoruyla önemli değil dediğini belli etti.</p>

  <p><span xml:lang="TR">Tahsin, "E hadi, öpüşün barışın o zaman," dedi.</span></p>

  <p><span xml:lang="TR">İkisi birden, bari bunu yapma gibilerden Tahsin'e baktı. Zoraki öpüşüp barıştılar. Barışma faslının ardından Tahsin elindeki anahtarlardan birini Harun'a diğerini Selim'e verdi. Anahtarları verirken üstündeki düğmeyi gösterdi. "Bakın," dedi. "Burada otomatik kilit sisteminin düğmesi var. Araçtan çıktıktan sonra buna mutlaka basın, kilitleyin. Nasılsa polis arabası, nasılsa kimse çalmaz diye düşünmeyin. Ne de olsa sivil araç, acemi bir hırsız gelir götürür. Teybini bile çalsalar, büyük para."</span></p>

  <p><span xml:lang="TR">Harun kontağı çevirdi, gaza yüklenip hızlı bir deneme kalkışı yaptı.</span></p>

  <p><span xml:lang="TR">Tahsin arkasından, "Yavaş yavaş! Öküz gibi kaldırma öyle!" diye bağırdı. "Bunlar nazik araçlar. Bak ikinize birden söylüyorum: Dikkatli sürün, çukura girmeyin, kasislerden önce yavaşlayın, kaportayı çizdirmeyin, altını sürttürmeyin, hor kullanmayın. Bunlar Toros değil, insan gibi kullanın. Hadi bakayım, bu kıyağımı da unutmayın."</span></p>

  <p><span xml:lang="TR">Behzat Ç. bir Meganelara baktı, bir de az ötede duran emektar Toros'a, içi acıdı. Her tarafından ses gelirdi, basık tavanlıydı, havasızdı, dandik kliması soğuğa çare olmazdı, sabahları çalışmamak için nazlanırdı, ama bir kere çalıştıktan sonra yolda bırakmazdı. Çıtkırıldım arabalar gibi, bir çukura girince hemen şaftı kaymazdı. Hayatının üçte biri bizzat onun içinde, ihbardan ihbara giderken geçmişti. Vosvos'tan sonra en sevdiği arabaydı.</span></p>

  <p><span xml:lang="TR">Tahsin koluna girip, "Ne haber?" dedi. "Ne dedi müfettişler?"</span></p>

  <p><span xml:lang="TR">Behzat Ç. eliyle bir eğri çizdi, 'koy götüne rahvan gitsin' anlamına gelebilecek bir hareket yaptı. Otoparktan çıkıp Asayiş Şube'nin karanlık merdivenlerini çıkmaya başladılar.</span></p>

  <p><span xml:lang="TR">Tahsin, "Onu gönderdik," dedi.</span></p>

  <p><span xml:lang="TR">Behzat Ç. basamakta durdu, 'kimi?' der gibi baktı.</span></p>

  <p><span xml:lang="TR">Tahsin "Akbaba'yı," dedi. "İspiyoncu adama bu büroda yer yok. Müdürün kulağına kadar gitti ispiyonculuğu. Müdür küplere bindi, trafiğe verdirecekti de yine ben girdim araya, Ahlak'a verelim dedim. Ahlak Büro'da orospunun, pezevengin, porno CD'cinin peşinde takılsın biraz. Geldi bana çok ağladı, 'ben cinayet oldum' falan diye saçmaladı, ama gönderdim. Bakmam gözünün yaşına. Top zaten benden de çıkmıştı, müdürün kulağına gitmiş bir kere. Sen kendi götünü kurtarmak için teşkilatı hiçe sayarsan teşkilat da gereğini yapar. Gerçi iyi çalışıyordu, onun yokluğunda bu hastane işlerini nasıl yapacağız bilmiyorum. Numune'ye Cevdet'i verelim diyorum. O da ziraat mühendisi sonuçta, eli yüzü düzgün, hemşiresiyle doktoruyla muhatap olabilir. Sen ne dersin?"</span></p>

  <p><span xml:lang="TR">Behzat Ç. bir şey demedi. Tahsin'in odasına girdiler. Tahsin masasının üstündeki kutuyu Behzat Ç.'ye uzatıp, "Al," dedi. "Şevket Ağbin göndermiş. İçinde robot mu ne var? Ne yapacaksın sen robotu?"</span></p>

  <p><span xml:lang="TR">Behzat Ç. kutuyu açtı, robotu incelerken Tahsin, "Şevket Ağbi'nin de durumu iyiye gidiyormuş," dedi.</span></p>

  <p><span xml:lang="TR">İki çay geldi, biri açık. Tahsin açık olana sakarin atıp karıştırdı.</span></p>

  <p><span xml:lang="TR">Tahsin, "Aslında çok şanslı bir adamsın," dedi. "Şevket benim ağbim olsaydı, şimdiye Emniyet Müdürü olmuştum. Şevket Ağbin olsun, Reşat Bey olsun bunlar nüfuzlu adamlar. İnsaniyetli adamlar. Reşat Bey'le az önce konuştum, müsteşarla görüşmüş, müfettiş karıyı bu soruşturmadan aldırmış, daha o manyak karının bile haberi yok ama biz biliyoruz. Yerine daha makul bir müfettiş verecekler. Yeni müfettiş, soruşturma bitene kadar seni bir ay açığa alacak, o arada tatil yaparsın biraz. Sonra döneceksin, bir yıl kıdem</span> tenzili, iki maaş kesinti verecekler. Ben de bir kınama yazısı yazacağım. Yani hiçbir şey. Yükselme ihtimalin olmadığına göre kıdem tenzili vermek, ceza vermek anlamına gelmiyor. Maaş kesintisini de dert etme. On iki taksitte azar azar alacaklar. Başkomiser geldin, başkomiser gideceksin. Bu işi atlattık. Sen bir tuğlaydın, seni çekseler bütün duvar yıkılırdı. Ben de giderdim. Otur, daha çayını içmedin..."</p>

  <p><span xml:lang="TR">Başkomiser kutuyu alıp çıkmıştı. Seri adımlarla Ahlak Büro'ya girdi. Ekrem yerinde yoktu. Bir polis, "Bitpazarı'na, porno CD operasyonuna gittiler," dedi. Behzat Ç. kararsızdı, robotu orada bırakmak istemiyordu.</span></p>

  <p><span xml:lang="TR">Polis, "İsmet Ağbi'yi bizim büroya vermişler diye duyduk," dedi.</span></p>

  <p><span xml:lang="TR">Behzat Ç., 'o kim?' gibilerden baktı.</span></p>

  <p><span xml:lang="TR">Polis "Sizin Akbaba," dedi.</span></p>

  <p><span xml:lang="TR">Behzat Ç. hafif kanlı gözleriyle, büronun içinde Akbaba'yı aradı.</span></p>

  <p><span xml:lang="TR">Polis, "Biraz oturdu çıktı," dedi. "Büroda oturmayı pek sevmiyor galiba."</span></p>

  <p><span xml:lang="TR">Behzat Ç. Ahlak Büro'dan çıktı.</span></p>

  <p><span xml:lang="TR">Kapı önünde, kar kokusunu ciğerlerine çekerken Ekrem'e mesaj attı: <i>"Robotu buldum beni gör."</i></span></p>
</body>
</html>
