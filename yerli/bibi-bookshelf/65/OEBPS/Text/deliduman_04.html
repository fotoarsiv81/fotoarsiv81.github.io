<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Deliduman</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>Dört</h1>

  <p>Başka kötü şeyler düşünmeye çalışıyordum; başka kederli şeyler, başka büyük felaketler; depremler, seller, faaliyete geçen yanardağlar, düşen uçaklar, soykırımlar, nükleer santral kazaları, petrol yüklü tankerlerin batışı, o anda acaba dünyada kaç milyon kişinin kanser olduğu, tecavüz mağduru çocuklar, kalbinden bıçaklananlar, kan kaybından ölmek üzere olanlar, kız kardeşlerini tanıyamayan Alzheimer hastaları, kaybolup evine dönemeyenler, mezarı bile olmayanlar, ‘Belki onlan düşünürsem aklıma Efekan gelmez’ diye, ‘Efekan piçine sıra gelene kadar bu dünyada daha ne büyük felaketler var’ derim diye. Ama Efekan bir türlü çıkmıyordu aklımdan. Perdeci Adnan’ın oğlu, kız kardeşime sırılsıklam âşık olan serseri, daha beteri, galiba kız kardeşimin de sevdiği çocuk, ilk aşkı olma ihtimali bile vardı. Ben açık görüşlü biriyimdir. Psikolojimin politik olarak muhafazakârlığa yatkın olduğunu kabul ediyorum. Ama meseleleri soğukkanlılıkla değerlendirebildiğim her anda açık görüşlü biriyimdir. Moralim iyiyken var ya, beni bir görseniz, pek çok ateistten daha açık görüşlü biri olduğumu anlarsınız. Aynca kız kardeşim daha dokuz yaşında. Ne kadar açık görüşlü biri olduğumu kanıtlamam için biraz daha süre verilebilirdi bana. Yargılamayın hemen, elinizi vicdanınıza koyun da biraz empati kurun, kız kardeşim diyorum, Çiğdem iyice, bütün gece başında bekledim, yemin ediyorum şu an bile gözlerim doldu yazarken ya!</p>

  <p>Ertesi gün, daha fazla dayanamadım. Mikrop Cengiz’e dedim ki, kendisi benim en yakın arkadaşım, “Mikrop," dedim, “Dün gece o kadar az uyudum ki hiç uyumasam daha iyiydi.” Yüzüme baktı, çukura kaçmış gözleriyle. Hayatında gereksiz tek laf etmemiştir, ‘Ee?’ bile demez insana, kendiliğinden devam etmenizi bekler. “Efekan,” dedim. “Mervenaz ve Ecem’le haber göndermiş. Sırılsıklam âşıkmış kız kardeşime.”</p>

  <p>Mutfak dersindeydik, okulda değil, Uygulama Oteli’nin mutfağında olurdu o ders, Mikrop’la beraber dördüncü kez mayonez yapmaya çalışıyorduk. Yüksek devirde çalışan mikserle yumurtanın sarısını çırpıyordum, aynı yöne doğru, mayonez yaparken kural budur. Mikrop da yumurta sarısı kesilmesin diye zeytinyağı ekliyordu ara ara. Mayonezi dördüncü kez yapıyorduk çünkü dersin hocası olan şef; ilkinin rengini, ikincisinin kıvamını, üçüncüsünün de tadını beğenmemişti. Bizimle resmen dalga geçiyordu, insana tam bir kendini kötü hissettirme uzmanıydı bu herif. Mükemmel bir şekilde acilen yapmaya çalışıyorduk o mayonezi çünkü bizden başka mayonez yapan yoktu.</p>

  <p>Mutfak dersine hiç girdiniz mi bilmiyorum, ama girerseniz aklınızda bulunsun, şef sizi aşağılamak istiyorsa mayonez yaptırır. Herkese adam gibi yemek sipariş eder, önceden gözüne kestirip kıllandığı iki tipe de, ‘Siz ikiniz de mayonez yapın,’ diye seslenir. Böylece herkes mutfak önlüğünü çekmiş, iki saat boyunca, büyük şef havalarında takur tukur mantar keser, bir yandan ocakta soğan kavurur diğer yandan kaşar rendeler, sonra fırına koşar, kapağını açıp dünyanın en büyük problemleri o fırının içindeymiş gibi, düşen uçakların kara kutuları, batan tankerlerin seyir defterleri, depremde enkaz altında kalan insanların ayakkabıları, tsunamilerde tutunacak dal bulamayanların kimlikleri ve hatta Efekan denen fırlamanın bizzat kendisi bile o fırının içindeymiş gibi ciddiyetle bakar oraya, ‘Sizlere birazdan geri döneceğim yavrularım’ diyerek kapatır fırının kapağını sonra, yan tezgâhta hazırladığı sosun hazırlığına geçer. Onlar bunları yaparken siz de, şefin kıllandıgı o arka taraftaki iki tip olarak mikserle yumurta sarısı karıştırırsınız aynı yöne doğru. Dayınızın belediye başkanı olması fark etmez, sallamasyondan da olsa sizi seven bölge vekilleri işe yaramaz, şef bir kez kıllanmaya görsün adamdan, Allah’ın oğlu olsanız fark etmez, o mayonezi yaptırır. Ayrıca Mikrop’la ikimizi gözüne kestirip kıllanması da çok doğaldı: Hani bazen sokakla, önlerinde arkalarında park etmiş arabalar gidince, iki arabanın neden öyle dip dibe durduklarını anlayamazsınız ya, anlasanız bile saçma gelir, arabalardan birini biraz öne ya da arkaya çekesiniz gelir. İşte Mikrop Cengiz’le ben de öyleydik, bomboş bir sokakta tampon tampona park etmiş iki eski araba gibiydik.</p>

  <p>Ve Mikrop bana bakıyordu hâlâ, sessiz bir tehlike gibi. Çünkü Mikrop’un uzun uzun bakmaları meşhurdur. Gözlerini çok kritik bir şey söyleyecekmiş gibi size diker, sonra da hiçbir şey söylemez. Siz de o zaman sahiden söyleyeceği önemli bir şey mi vardı, yoksa hiçbir şey yoktu da öylesine mi bakıyordu bilemezsiniz. Belki de sahiden vardı söyleyeceği önemli şeyler, belki de çok kasıyordu, bilemiyordum. Her neyse, işte o gün, “Merak etme reis,” dedi bana, konuştuğu nadir anlardaki çekingen sesiyle, birinin sözünü kesmesinden korkarmış gibi, “Ben Efekan'la konuştum.”</p>

  <p>“Mikrop sen benimle bile konuşmuyorsun,” dedim. "Efekan’la ne zaman konuştun?”</p>

  <p>“Geçen sene. Sen, ‘Çiğdem’in güzel yazı defterini karalamış’ dedikten sonra. ‘Uzak dur’ dedim.”</p>

  <p>“Efekan’a gidip ‘Çiğdem’den uzak dur,’ mu dedin?”</p>

  <p>“Hayır, sadece ‘Uzak dur’ dedim. O anladı ne dediğimi.”</p>

  <p>“İyi de bir yıl geçmiş üstünden.”</p>

  <p>“Merak etme,” dedi, sonra da sağ gözünü hafif kırpıp yumurta sarısına iki parmak daha zeytinyağı ekledi. Peçeteyle tutuyordu zeytinyağı şişesini. Çıplak elle tutsa eli yağlanacaktı sanki. Üstündeki mutfak önlüğünde tek kırışık yoktu, tek yemek lekesi de, bembeyazdı. Hiçbir yemeğe doğrudan karışmayan şefin önlüğünden bile temizdi. Çünkü Mikrop Cengiz hayatımda tanıdığım en temiz, en tertipli, en düzenli heriftir. Mikrop denmesinin nedeni ise, elli-altmış yıl evvel falan herhalde biz sekizinci sınıfta mıydık neydik, birileri okul tuvaletinde tek sigarayı orospu mangalına çevirip döndüre döndüre içiyormuş, bu da başlarında durup uzun uzun bakmış, sonra da, “Öyle içmeyin, mikrop kaparsınız,” demiş. O günden sonra adı Mikrop olarak kaldı. Gücenmiş gibi de bir hali olmadı hiç. Filozofça bir tavırla karşılamıştı bunu. ‘Mikrop’ diye dalga geçmek istediklerinde, belli belirsiz gülümsüyordu falan, en sonunda kimse onunla alay etmek için Mikrop diyemez oldu. Herkes, adı sahiden Mikropmuş gibi, doğal bir tavırla söylemeye başladı bunu. Düşmanca bir hava esmezdi ona Mikrop dediğinizde. İşte o dallamayla, mutfak dersinde mayonezin kıvamını tutturmaya çalışırken erkek erkeğe muhabbet ediyorduk, bu ne büyük bir kederdir, asla bilemezsiniz.</p>

  <p>“Gözde Hoca seni sordu,” dedi Mikrop, yarım su bardağı zeytinyağını iyice emmiş yumurta sarısına bir tatlı kaşığı limon eklerken. Ben çırpmaya devam ediyordum, mayonezin kıvamı tutsun istiyorsan çırpmaktan asla vazgeçmeyeceksin. Gözde Hoca, bizim edebi metinler dersine giriyordu, yirmi dört-yirmi beş yaşlarında, körpecik, açık yeşil gözlü, görene huzur veren, neşeli bir kızcağızdı. Biraz dişlekti ama gülerken öyle anlamlı bakardı ki gözlerinizin içine, kusurdan ziyade meziyetmiş gibi gözükürdü dişlekligi.</p>

  <p>“Niye beni sormuş?” dedim.</p>

  <p>“Derslere neden gelmediğini merak etmiş. Bilmiyorum dedim ben de.”</p>

  <p>“Aferin Mikrop.”</p>

  <p>“Gelsin artık dedi.”</p>

  <p>Limonun ardından, bir su bardağı zeytinyağının diğer yarısını yavaş yavaş döküp karıştırmaya devam ettik. Mikseri tuttuğum kolum uyuşmaya başlamıştı. Yağ bitince, birer çay kaşığı tuz ve sirke ekledi Mikrop, ben de çırpmaya devam ettim tabii. Kıvama gelmişti, mikserin titreşimlerinde hissediyordum o kıvamı. Şefin tadını beğenmediği üçüncü mayonezi, zaten bir tek onun tadına bakmıştı, karabiberle yapmıştık, Mikrop’a dedim ki, “Bu sefer biraz da beyazbiber ekleyelim, çünkü tam bir gurme bu herif.”</p>

  <p>Birer çay kaşığı karabiber ve beyazbiberi de kattık içine. Onları da çırptıktan sonra durdum, o noktada durmak gerekir. Mayonezin rengini bulması için bir tatlı kaşığı ılık su ekleyip son kez karıştırdım. Nihayet bitmişti. Tadına baktım, gayet iyiydi, “Sen de bir bak bakalım,” diyerek bir tatlı kaşığı da Mikrop’a verdim. Kaşıktaki mayonezi yiyip gözlerini bana dikti, “Bir şey söyle!” dedim.</p>

  <p>“Fena değil.”</p>

  <p>“Fena değil mi? Sadece bu mu? Calve’den gıda mühendisi gönderseler böyle bir tat elde edemez.”</p>

  <p>Mayonezi, karıştırma kabından alıp tatlı tabağına koydum, pürüzsüzdü, ışıl ışıldı. Galiba bu işi kıvırmıştık. Mikrop’un bakışlarından, onun da aynı kanıda olduğunu anlamıştım. Artık kendimizle gurur duyabilirdik. Turizm meslek lisesinde okursanız size çok iyi mayonez yapmasını öğretirler çünkü, ne işimize yarayacak diye düşünmeyin, siz de yapın. Markete gidip mayonez alamayacak kadar gerizekâlıysanız, üç katı maliyetine evinizde üretebilirsiniz Doğru kıvamı, rengi ve tadı tutturana kadar bir koli yumurtayla iki kilo zeytinyağı boşa gitmiş, ne gam. Kendiniz kadar duygusal bir karınız olur belki, mayonez yaparken görüp âşık olmuştur size, ‘İşte,’ demiştir, <span>‘</span><span>her işini kendi yapan bir adam. Her şeyi derinlemesine düşünen bir adam.’</span></p>

  <p>Mutfağın diğer köşesinde, fırından yeni çıkmış Chili soslu tavuğun tadına bakan şefe haber verdik, gelsin de bizim mayoneze de bir baksın diye. On dakika sonra geldi. Kendini keyifsiz görünmek zorunda hisseden tiplerden biriydi. Önce mayonezi dışarıdan gözlemledi, sonra tabağı alıp burnuna götürdü, kokusuna baktı. En sonunda tatlı kaşığının ucuyla alıp ağzına götürdü. Mayonezi damağında gezdiriyordu, ona bakıyorduk, daha yutmamıştı. Önceden yaptığımız üç mayonezden farklı olduğunu, bunun çok daha iyi olduğunu biliyordu. Mayonezi yuttu, dilini damağında gezdirdi, tekrar götürdü tabağı burnuna. Gözlerinden bir kusur aradığı belliydi.</p>

  <p>En sonunda dedi ki, “Dijon hardalı kullandınız mı?”</p>

  <p>“Dijon hardalı ne Mikrop,” diye fısıldadım. “Anahtar değil miydi o?”</p>

  <p>“Bijon demedi, dijon dedi.”</p>

  <p>“Ha,” dedim. “Yok şefim, öyle bir şey kullanmadık.”</p>

  <p>Şef, gözlerini kısıp boşluğa baktı, eliyle para işareti yapar gibi, “İyi bir mayonezde,” dedi. “Böyle bir parça daha buruk, kekremsi bir tat olması gerekir. O yüzden dijon hardalı kullanmalısınız.” Bunu dedikten sonra da yüzünde duvar gibi bir tebessümle, insanları kendine yakınlaştırmaya değil de uzaklaştırmaya yarayan o tebessümle, “Bir daha yapın!” diye ekledi ve dönüp gitti. Aynı zamanda Uygulama Oteli’nin baş aşçısıydı bu herif. ‘O kodumun dijon hardalını kullanmamızı niye daha önce söylemedin, bunun için neden dört kez yapmamızı bekledin, diye soramazdınız ona. Diyaloğa açık biri değildi. Oturup iki satır tartışamazdınız, sadece ana bacı düz gidebilirdiniz arkasından, fısıldayarak. Dünyanın en acımasız adamları aşçılar arasından çıkar. İnanmıyorsanız gidin bir gün herhangi bir otelin mutfağında çalışın ve kare biçiminde doğramanız gereken domates parçalarından biri hafiften dikdörtgene benzesin. Daha şefin bakışını gördüğünüzde, daha size hiçbir şey söylememişken ne dediğimi anlarsınız. Ayrıca ben mesela, geçen yıl on beş tatilde, bütün toplumsal baskılara rağmen <i>Karamazov Kardeşler</i><span>’</span><span>i okumuştum. Bizim Safalı Yılmaz Halk Kütüphanesi</span><span>’</span><span>nde çokbilmiş bir memure vardı, </span>“<span>Onu on beş tatilde bitiremezsin. <i>Yüzyıllık Yalnızlık</i></span>’ı<span> oku,” diye tutturmuştu. “<i>Yüzyıllık Yalnızlık</i> neymiş Allah aşkına,</span>”<span> demek zorunda kalmıştım en sonunda “Asırlardır yalnızız biz! Dostoyevski okumak istiyorum ben bu konjonktürde.</span>”<span> </span>“<span>Bitiremezsin Çağlar.</span>”<span> “Görürüz Nermin Teyze.</span><span>”</span><span> Bitirmiştim. Mesela orada da, </span><span>‘</span><span>Dmitri mi yoksa lvan mı birazdan babaları Fyodor Pavloviç Karamazov’un götünü kesecek acaba,</span><span>’ </span><span>diye heyecanlanırken, bir yandan da aşçılık yapan üvey oğuldan tırsar, aslına bakarsanız en çok ondan kıllanırdım, Smerdvakov. Bin sayfa okuduktan sonra ne oldu, büyük oranda haklı olabileceğim anlaşıldı. Beşinci mayonez denemesi için yumurtanın sarısını beyazından ayırırken bu Dostoyevski gerçekten dâhi bir adammış diye düşünüyordum, biliyordu aşçıların ne mal olduğunu, Smerdyakov’u aşçılık eğitimi alması için Moskova’ya göndermesi boşuna değildi </span></p>

  <p><span>Yumurta sarılarıyla uğraşıp Smerdyakov’un çakallıklarını düşünürken birdenbire zihnimde Gözde Hoca’nın safiyeti de belirdi. Bir türlü uzaklaştıramadım onu; yumurta kolilerine, baharatlara, karıştırma kaplarına ve o an dijon hardalı kavanozunu inceleyen Mikrop</span><span>’</span><span>a bakarken bile, sanki Gözde Hoca da oralarda bir yerdeymiş gibi geliyordu. Bana gördüklerim zihnimdeymiş de asıl gerçek oymuş gibi geliyordu. Neden derslere çağırmıştı acaba beni? Şeffaf çoraplar ve dizinin üç dört parmak üstüne gelen siyah etekler giyerdi genellikle, tahtanın önüne çektiği sandalyeye oturur, bacak bacak üstüne atar, klasik yazarlardan parçalar okuyup yorumlatmaya çalışırdı bize. O parçaları okurken cümlelerin büyüsüne kapılıp da bacakları biraz fazla açılırsa eğer, eteğini çekiştirirdi hemen usturupluca. Ben de hayatın talihsizlikleri üstüne düşünürdüm o zaman, arzular ve yokluk üstüne, büyük edebiyat üstüne yani, konudan fazla uzaklaştığımı zannetmiyordum. Gözde Hoca benim kız arkadaşım olsaydı mesela, her gün öyle birkaç saat karşılıklı oturmak isterdim onunla, sessizce, özgürce bakabilirdim ona o zaman, derdim ki gerçekten bana hitap eden bir kız arkadaşım var, çok şanslı bir herifim. Bunu ona söylemezdim tabii, kadınlara böyle şeyler söylersen seni terk ederler. ‘Bana yeterince hitap etmiyorsun,’ demek gerekir kadınlara, ‘şişmansın az ye,’ demek gerekir kırk beş kilo bile olsalar, ‘bu aralar biraz yalnızlığa ihtiyacım var lütfen çok üstüme gelme,’ demek gerekir, ‘ama sen benim ideallerime mani oluyorsun buna hakkın yok,’ demek gerekir, ‘ne yapayım elimde değil annemi yine çok özledim,’ demek gerekir. O zaman sana âşık olurlar. Sende âşık olunacak bir şey kalmadığında, imkânsız aşkı yaşamak için.</span></p>

  <p>Mikseri çalıştırdım, yumurta sarısını yeniden çırpmaya başladım. Mutfağın demir parmaklıklı penceresi otelin arka bahçesine bakıyordu. İçeri helezonlar halinde giren gün ışığı, ocaklardan çıkan yemek dumanları üstünde, dışarıdan bakıldığında masalsı bir atmosfer oluşturuyordu. İçeriden bakıldığında ise cehennemin ortasındaydık. Ara bir boyut keşfetmek lazımdı orası hakkında nesnel bir yargıya varabilmek için.</p>

  <p>Durup dururken bir kahkaha attım. Mikrop ne oluyor gibilerden bakınca da “Mayonez yapmaya bayılıyorum!” diye bağırdım, mutfağın öbür ucundaki şefin de duymasına gayret ederek. Ben öyle bağınnca, fırının kapağını açan 341 Begüm Işıldar durdu, sınıfta Mikrop’la benim ön sıramızda otururdu, yoklama listesinde de benden bir önceydi, fırının içine değil de bana baktı o an, problem bendim çünkü, dünyanın en büyük problemi mayonez yapmaya bayılan 342 Çağlar İyice’ydi artık. Dudağımın kıyısındaki donmuş tebessümle bakıp göz kırptım Begüm’e. Sonra da bir kahkaha daha patlattım. Eğer biri bana sırf kıllık olsun diye, kişiliğimi çiğnemek için, kendi kişiliğini dayatmak için, burnumu sürtmek için, moralimi bozmak için, kendini ezen her şeyin intikamını benden almak için yahut hangi amaçla olursa olsun, hiç lüzum yokken beşinci sefer mayonez yaptırmaya kalkarsa, ben bir değil iki kahkaha atarım çünkü. Elimden geldiği kadar keyifli görünmeye gayret ederim, o görüntüm sayesinde de bir süre sonra gerçekten keyiflenirim.</p>

  <p>“Şu dijon hardalını uzatır mısın Mikropçum?" diye bağırdım yine. “Ben çocukken her sabah annem ekmeğin üstüne dijon hardalı sürüp verirdi bana. Böyle biraz buruk ve kekremsi bir tadı olurdu o güzel sabahların. O gün bu gündür sabahları dijon hardalı yemezsem işlerim rast gitmez. Sana da tavsiye ederim.”</p>

  <p>“Mutlaka deneyeceğim reis,” diye bağırdı Mikrop.</p>
</body>
</html>
