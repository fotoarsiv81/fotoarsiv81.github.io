<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Deliduman</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>Altı</h1>

  <p>Hızla ve öfkeyle yürüyordum Kıyıdere Belediyesi’ne doğru. Arabacılar sokağın köşeyi dönerken İlgi Kırtasiye’nin sahibi İrfan Amca seslendi arkamdan, “Çağlar,” dedi, “ne koşturuyorsun öyle, otur bir çayımı iç.” Sağ elimi, kulağıma girmek isteyen delirmiş bir karasineği kovmaya çalışır gibi salladım sertçe, “Başka zaman İrfan Amca başka zaman,” deyip yürümeye devam ettim. Severdim onu. Bayramlarda toplu SMS atmazdı. ‘İrfan Amca’ya kaba mı davrandım acaba ayıp mı oldu yoksa yanlış mı anladı’ falan filan diye düşünüp yürümeye devam ederken de dayıma olan sinirim daha beter tavan yaptı ister istemez. Kestirmeden Yalı Caddesi’ne çıktım, belediyeye girdim, düne kadar ipsiz sapsız gezen birkaç hısım akrabaya selam verdim, kimi özel güvenlik olmuştu belediyede, kimi de ciddi görünmeye gayret ederek danışmada oturuyordu boş boş. Merdivenleri ikişer üçer atlayıp dayımın kata çıktım, makamında yoktu. O makamda bir gün oturduğunu görmedim zaten. Şimdi bir şey söyleyeceğim inanmayacaksınız ama, pazar günleri gazete okurken bile salonda ileri geri yürür. Sürekli gezindiği için de yedi yirmi dört görevinin başındaymış, sağa sola hizmet götüremezse çatlarmış gibi algılanıyor siyasi tabanı tarafından. Oysaki Belediye Başkanı olmasa da sürekli gezinecekti bu herif. Emlakçıyken de böyleydi. Bağladığı işlerden komisyon alıp da beni Çınarcık’a götürdüğü zamanlarda örneğin, bizim eski Renault Broadway’i girişte, ta limanın oraya bırakır, iskeleye kadar yürürdük. Güneş karşıdan vururdu, minicik ve kederli çakıllarla döşeli sahil yolu boyunca uzanan renksiz kaldırımda, tozlu ağaçların bir sağından bir solundan geçerek ilerlerdik slalom yapar gibi. Ufak olduğumdan zor yetişirdim dayımın adımlarına, neredeyse koştururdum yanında, o bunu fark etmezdi tabii, o zamanlar da düşüncesizdi, ama mutluyduk. Her şeyi enine boyuna sorgulamanın gerekmediği masum zamanlardı. Ya da en azından ben öyle hatırlıyorum o günleri.</p>

  <p>Nefes nefese kalmıştım, dayımın özel kalem müdiresi olan akrabamıza dedim ki, dedemin üvey kardeşinin kızı olur, benim de çeyrek kuzenim sayılabilir, adı Bilge, ona dedim ki, “Bilge Abla,” dedim, “dayım nerede?”</p>

  <p>“Derede,” dedi. “Köprünün ayakları gelmiş, ona bakmaya gitti.”</p>

  <p>“Ne köprüsü?”</p>

  <p>“Eaah... Bilmiyor musun?”</p>

  <p>“Bilmiyorum.”</p>

  <p>Nereden bilecektim ki, bu dünyadaki her şey benden habersiz olup bitiyordu. Bana da olmuş bitmiş şeylere bakıp yorumlama görevi verilmişti, henüz yaşamaya başlamamıştım. Bilge Abla, bir şeyler geveledi arkamdan köprüyle alakalı ama dinleyecek vaktim yoktu. <span>‘</span><span>Gidince görürüm artık.</span><span>’</span><span> dedim. Sahile çıktım, derenin orada, postanenin köşeden döndüm, dayım beni ta uzaktan gördü, kafasına turuncu bir baret geçirmişti, “Vayyy,</span>”<span> diye bağırdı, “gel gel.</span>”<span> Sağ koluyla omzumdan sarıldı, yarım kafakola alıp karnıma yumruk</span><span> atar gibi yapmaya başladı, “Koçum benim,</span>”<span> dedi. “Ben de seni arıyordum.</span><span>”</span></p>

  <p>Ellerinden kurtulup göğsünden ittim, “Bir rahat dur,” dedim. ‘Sikerim elini ayağını şimdi ha! Kız kardeşim evde oturmuş bunalıma girmiş, sen hâlâ makara kukara yapıyorsun.”</p>

  <p>‘Ben de o yüzden arıyordum seni,” dedi. “O iş tamam, hallettim.”</p>

  <p>‘Neyi hallettin lan! Hâlâ hallettim deyip duruyorsun ya! Programın reklamları dönüyor, kız kardeşim yok. Yapım şirketini aradım, ‘Sen kimsin’ dediler, köpek çektiler. Kız kardeşime boş yere umut veriyorsun, daha beter ediyorsun işi.”</p>

  <p>O an, on beş-yirmi adım ötemizde çalışan devasa vinci gördüm, kocaman bir demir iskeleyi derenin iki kenarına doğru indirmeye başladı. Aşağıda, demir iskeleye bağlı çelik halatları tutan işçiler vardı, dayımın yanındaki adam da, muhtemelen şefleriydi, telsizle vinç operatörüne bağlanıp <span>‘</span><span>Sağ yap, sol yap’ falan diyordu. Derenin karşı tarafında yirmi kişilik meraklı bir kalabalık birikmişti, tanıyordum kimisini, onlar Kıyıdere’nin inşaat seyredenleridir. Nerede yapım halinde bir inşaat görseler, önünde durup ellerini arkalannda kavuşturarak seyretmeye başlarlar. Hatta çoğu zaman inşaata bile gerek yoktur, herhangi bir kazı çalışmasının, kaldırım döşemesinin, peyzaj faaliyetinin, refüjlerdeki yağmurlama sistemi montajının falan yakınlarında durup saatlerce seyredebilirler. Ufacık bir tadilat bile olsa, elinize çekiç alıp balkon duvarınıza çivi çaksanız örneğin, oradan geçiyorlarsa mutlaka durup seyrederler, o çivi o duvara yerleşene kadar kıpırdamazlar bir yere. Şimdi de vincin indirdiği demir iskeleye bakıyorlardı dikkatle, hiçbir ayrıntıyı kaçırmamaya özen gösteriyorlardı, görsel bir ziyafetti bu onlar için. Demir iskele zemine yaklaştıkça işçiler eldivenli elleriyle halatları çekiyorlardı kendilerine doğru, yüzleri kıpkırmızı olmuştu. Her taraf toz toprak içindeydi. Vinç çalışırken geri vitese </span><span>takmış kamyonetler gibi </span><span>‘</span><span>dit dit dit dit’ diye ses çıkarıyordu sürekli, tabii çok daha yüksekti sesi.</span></p>

  <p>“Bütün gün bu program işiyle uğraştım,” diye bağırdı dayım. “Her şeyi biliyorum.”</p>

  <p>“Nereden biliyorsun?”</p>

  <p>“Annen söyledi öğlen, Çiğdem tanıtımda yok dedi. Haberi alınca Afşar Hanım’ı aradım birkaç sefer, telefonlarıma bakmadı.<span>”</span></p>

  <p>“WhatsApp’tan mı yürüdün?”</p>

  <p>“Ne?”</p>

  <p>“Kadına WhatsApp’tan yürüdün mü gecenin bir vakti?”</p>

  <p>“Saçmalama lan!”</p>

  <p>“Neden bakmadı o zaman telefonlarına?<span>”</span></p>

  <p>“Bilmiyorum. O açmayınca yapım şirketini aradım, ‘Bir şey yapamayız’ dediler.”</p>

  <p>“Onu herkese diyorlar. Sonra?”</p>

  <p>“Baktım olmayacak ben de Götüm Bey’i aradım,” dedi, o beyin adını bile anmak istemiyorum şu an, bizim bölge vekili kendisi, “Dedim ki Götüm Bey, Sayın Vekilim, durum böyle böyle, sizi arayacağız dediler ama bizim cimcimeye haber vermeden seyircili çekimi yapmışlar. ‘Tamam Altancım’ dedi, ‘ben direkt kanalı arıyorum şimdi. Senin yeğenin benim yeğenimdir. Bizim yeğenimizi kimse üzemez.’ Direkt kanalı aramış, geri döndü bana. ‘Hiç merak etmeyin ben hallettim’ dedi. Bizi bir iki güne kadar çağıracaklar çekim için. O iş tamam.”</p>

  <p>“Harbi mi?”</p>

  <p>“Evet. Çiğdem’i de aradım, ‘Hiç moralini bozma, hazırlıklarına devam et’ dedim. Yapım şirketi falan hikâye, programı yayınlayacak olan kanal. Son kararı onlar verir.”</p>

  <p>“Nereden biliyorsun, kanal da istemez belki kız kardeşimi.”</p>

  <p>“Orasını merak etme. Kanal bizde.”</p>

  <p>“Siz kimsiniz?”</p>

  <p>Demir iskele, derenin iki yanına ağır ağır iniyordu, neredeyse bir metre kadar yaklaşmıştı zemine, birkaç başarısız denemenin ardından küt diye yerleşti yerleşmesi gereken çelik yuvaların arasına. İşçiler çelik halatları demir iskeleden söktüler, başparmaklarıyla tamam işareti yaptılar şefe. Şef de telsizden, “Hepinize teşekkür ederim arkadaşlar,” dedi. “Şimdi ikinci operasyona geçelim.” Köprüyü yaptıkları yerin hemen arkasında, Şehit Üsteğmen Necati Karapınar Parkı vardı, onun çimlerinde de iki tane devasa yarım daire vardı beyaz plastik doğramadan. O dairelerle ne yapacaklanm bilmiyordum ama işçiler yine halatları bağlamaya başladı.</p>

  <p>Kıyıdere<span>’</span><span>nin ortasından denize açılan küçük bir dere geçer, ihtiyarlar boklu dere der hâlâ alışkanlıkla ama dedem yıllar evvel temizlemiş o dereyi, meseleyi çözmüş, ben de bir bokluğunu görmedim açıkçası, işte o derenin üstünde iki tane köprü vardır. Biri postanenin oradadır, sahil yoluna açılır, diğeri de ondan otuz metre ötedeki Fetih Caddesi’ne. Dayım, baretini çıkanp güneş gözlüğünü takmıştı, “Bu köprü ne işe yarayacak?” diye sordum ona. “Elli metre ötede, postanenin orada köprü var zaten.</span><span>”</span></p>

  <p>“Yaya köprüsü bu,” dedi. “Yürüyüş için.<span>”</span></p>

  <p>“E o köprüden de yürünüyor zaten.<span>”</span></p>

  <p>“Sahil yolunu trafiğe açacağım.”</p>

  <p>Bu lafı duyunca ister istemez gülümsedim, ağır da konuşurdum ama tuttum kendimi. Şimdi Kıyıdere’yi bilmeyenler için anlatayım, deniz kenannda bir yer düşünün, nüfusu da 100 birim olsun, bu yerin de gezilecek tek yeri sahil yolu olsun, o 100 birim nüfusun 99 birimi de, havaların ısınmasıyla birlikte o daracık sahil yolunda, bir aşağı bir yukarı yürümeye başlasın ağır çekimde. Başka bir eğlencesi olmasın o insanların. Hayattaki tek amaçları o sahil yolunda bir aşağı bir yukarı ağır ağır yürümek olsun. Bütün huzurlarını, iç barışlannı, o sahil yolunda bir aşağı bir yukarı sırayı bozmadan yürüyerek sağlıyor olsunlar. Hayatın anlamını, bu gezegende ne işimizin olduğunu ve bunun gibi birkaç basit meseleyi daha o sahil yolunda bir aşağı bir yukarı sakin sakin yürüyerek çözmüş olsunlar. Bu durumda tabii, sahil yolunda iğne atacak yer kalmaz. Ben mesela yazın sahilde yürüyüşe çıktığımda ellerimi cebime sokarım, karnımı da içime çekerim, yoksa yol taşar.</p>

  <p>“Sen bu sahil yolunu trafiğe aç, ondan sonra da gel bunu aç!” dedim dayıma, burnuna doğru babayı alırsın manasında bir hareket yaparak. Kafama bir tokat atıp güldü, “Merak etme,” dedi. “Herkese açmayacağım. Paralı olacak, belediyeden çip taktıracaksın arabana, çipi okuyunca bariyerler açılacak.”</p>

  <p>Çok büyük bir iş başarmak üzere olmanın keyfiyle sırıtmış bakıyordu bana. Heyecanına ortak olmamı bekliyordu. Güneş gözlüğünde kendi yansımamı görebiliyordum, hiç öyle bir halim yoktu. Belirsizlikten, umutların bir tükenip bir tazelenmesinden usanmıştım çünkü. Zaman bir diş ağrısına dönüşmüş, her geçen an sızlayarak hissettirmeye başlamıştı varlığını. Benim için bile vaziyet bu haldeyken, kim bilir kız kardeşim ne haldeydi.</p>

  <p>“Kız kardeşim o programa çıkacak mı?”</p>

  <p>“Evet.”</p>

  <p>“Yemin et.”</p>

  <p>“Garanti.”</p>

  <p>Dayımı orada bırakıp postane tarafına yürüdüm. Kavgaya gelmiş ama umutla ayrılmıştım yanından, bir ruh halinden diğerine geçerkenki bulanık ruh hali vardı üzerimde. Dirseklerimi köprünün korkuluklanna yasladım, Fetih Caddesinden gelip geçen arabalara bakmaya başladım. Mavi bir minibüs, caddenin sağ tarafından, iki tekeri emniyet şeridinin içinde, ağır ağır yaklaşıyordu. Kelebek Çayın TOKİ Evleri yazıyordu ön camında. Şişman ve yaşlı bir teyze, ayaklarının dibine kovduğu market poşetleriyle bekliyordu kaldırımda. El etmesine gerek kalmadan durdu minibüs önünde. Minibüsün içinden orta yaşlı bir adam çıktı, teyzenin poşetlerini içeri aldı. Sonra teyzenin elinden tuttu minibüse bindirmek için. Yaşlı teyze bir türlü ayağını atamıyordu minibüsün kapı eşiğine. Şoför el frenini çekip indi minibüsten. Minibüsün içinden iki kişi daha çıkmıştı o ara. Teyzeyi koltuk altlarından tutup kaldırmaya çalıştılar, başaramadılar. En sonunda minibüsün içinden çekenler ve dışından itenlerin yardımıyla aldılar teyzeyi içeri. Şoför, yerine geçmeden önce minibüsün ön yolcu kapısı tarafında bir gariplik fark etti, elinin içiyle vurdu kapıya, sonra biraz uzaklaşıp baktı vurduğu yere. Teyzeyi minibüse bindirmek için minibüsten inenler de şoförle beraber o kapıya bakmaya başladılar. Aralarında bir şeyler konuştular, galiba ciddi bir sorun vardı o kapıda, şoför yine vurdu elinin içiyle kapıya, yolculardan biri de vurdu aynı yere. Bir şeyler daha konuştular. Minibüsten iki kişi daha indi o ara, onlar da kapıya baktılar. Onlarla da bir şeyler konuşuldu. Sonra şoför yerine geçti, yolcular da bindi minibüse. Şoför dikiz aynasını düzeltti, sonra omzunun üstünden arkasına bakıp dikiz aynasında gördükleriyle hayatta gördükleri birbirini tutuyor mu diye kontrol etti. Kontağı çalıştırıp vitesi bire taktı, 15 kilometreyi geçmeyen bir hızla, caddenin kenarından ayrılmadan devam etti yoluna.</p>

  <p>Ben de günün stres ve yorgunluğunu atmak için Palmiye Kafe Bar’a gitmeye karar verdim o ara. Kız kardeşimi ev telefonundan arayıp biraz gecikeceğimi haber verdim, gelirken bir şeye ihtiyacı olup olmadığım sordum, Haribo Altın Ayıcık istedi. “Peki hayatım, alırım,” dedim. Onu her şeyden çok sevdiğimi hatırlatıp telefonu kapattım. Tadım’m önünden geçerken Doktor İhsan Amca’yı gördüm, yanlanna gidip elini sıktım, “Nasılsınız hocam?” diye sordum. Karısıyla beraber dondurma yiyordu, üçer top karışık.</p>

  <p>“İyiyim Çağlar, sen nasılsın?” dedi.</p>

  <p>“Gayet iyiyim hocam.”</p>

  <p>“Çiğdem nasıl? Dansa devam değil mi?”</p>

  <p>“Aynen hocam.”</p>

  <p>“İyi iyi, aferin. Bırakmasın dansı.<span>”</span></p>

  <p>“Tabii ki de hocam. Zaten dans etmek bizim için bir yaşam biçimi artık.”</p>

  <p>İhsan Hoca ile karısına iyi günler dileyip yanlarından ayrıldım. Palmiye Kafe Bar<span>’</span><span>a girdim, içeride kimse yoktu, sessizce mutfağa yürüdüm. Erol, evyenin önünde bulaşıkları duruluyordu, beni fark etmedi. Kendiliğinden fark etmesini bekledim. Musluğu kapatıp ellerini kurularken gördü beni, sanki o an gelmişim gibi, “Vay Çağlar,” dedi. “Hoş geldin.” </span></p>

  <p><span>“Naber Erol?”</span></p>

  <p>“Ne olsun? Senden?”</p>

  <p>“Bana bir yetmişlik bira çeksene.”</p>

  <p>“Bomonti vereyim mi? Ondan da getirdik artık.<span>”</span></p>

  <p>“Sakın ha!” dedim. “Malt biraydı falan öyle dalgalara gelemem. Kalori hesaplarınız yerin dibine batsın. Gerçek bir biracı gibi, bana mısın demeden, arka arkaya fıçı bira içmek istiyorum ben.”</p>

  <p>“Hayret bir şey,” diye ekleyip çıktım mutfaktan.</p>

  <p>“Niye kızıyorsun ki şimdi,” diye seslendi.</p>

  <p>“Bütün bunlar İngilizlikten Erol,” dedim. “İngiliz dayatması bu malt bira. Alman ekolüne geri dönmeliyiz.”</p>

  <p>Deniz manzaralı güzel bir yerdi Palmiye Kafe Bar, çok reklam olmayayım diye arka tarafta, hafif kuytu köşeden sahil yoluna bakan masalardan birine oturdum Efes, geçen yıl promosyon olarak vermişti oradaki masaları sandalyeleri, mavi bir çitle ayrılıyorlardı kaldırımdan. Denizden esen rüzgârla buruk bir yosun kokusu çarpıyordu burnuma. Denize bakan taraftaki masaların üstünde paralel uzanan beyaz Japon fenerleri asılıydı. Akşamın mavi alacakaranlığında sarı ışıklar yanıyordu içlerinde, o renkler de bütün yorgunluğunu alıyordu insanın.</p>

  <p>Erol, sağ elini bacağına paralel koymuş, aksayan adımlarla yaklaşıyordu, diğer elinde yetmişlik bira ve bardakaltlığı vardı. O yürüyüşle birayı dökmemesi küçük bir mucizeydi. Önce bardakaltlıgını koydu masaya, “Oğlum dayın büyük adam lan,” dedi üstüne birayı koyarken. “Yeni köprü yapıyormuş dereye.”</p>

  <p>“Dayım bizim ailede, kendi kuşağının en vasat adamıdır,” dedim biranın köpüklü kısmından yer gibi bir yudum alıp. “İktidar hırsı nedeniyle biraz öne çıktı, o kadar. Bizim ailede, onun kuşağındaki herhangi birinde iktidar hırsı olsaydı başbakan yardımcısı falan çıkarırdık, öyle ilçe belediyesiyle ilgilenmezdik. Arnavutluk’ta hükümet düşürmüş adam var bizim ailede.”</p>

  <p>“Kimmiş o?”</p>

  <p>“Dedemin üvey kardeşi. Sen onu boş ver de bana bir duble patates at.”</p>

  <p>“Tamam.”</p>

  <p>Duble az gelir diye düşündüm bir an, “Patates en iyisi trible olsun,” diye bağırdım arkasından.</p>

  <p>“Trible ne lan?”</p>

  <p>“Üç kişilik yap cahil.”</p>

  <p>Şimdi Mikrop da gelirdi, yemezdi ama bulunsun. Mikrop’a hemen bir elektronik mesaj patlattım, ‘Palmiye’deyim ateşlen,’ diye, yalnız içmeyi sevmem çünkü, nihilist falan değilim.</p>

  <p>Biradan büyükçe bir yudum aldım, tozlu bar tezgâhına, boş masalara, denizin mavi karanlığına baktım. Küçük bir balıkçı teknesi pır pır ederek uzaklaşıyordu açıklara doğru. Çok tuhaf hissediyordum kendimi, rahatlama duygusuyla karışık garip bir hüzün çökmüştü üstüme. Göğsümün ortasında hissediyordum bunu, her şeyin yoluna gireceğini ama bu arada da o garip hüznün yakamı hiç bırakmayacağını seziyordum. Göğsümün ortasından bir türlü kalkmıyordu o anlam veremediğim ağırlık. Var olmayan birine âşık olmuşum gibi hissediyordum kendimi. Birayı alıp kalktım, mutfağın girişinde, enlemesine uzanan, yüz elli yıllık buzdolabının üstüne koydum dirseğimi, mutfağın isli tavanına, yağdan kararmış ocağa ve davlumbaza baktım. Erol, soyduğu patatesleri, içinde su bulunan plastik çukur kaba aktarıyordu. Bana dönüp gülümsedi elindeki bıçakla, “Cengiz ne yapıyor?” diye sordu.</p>

  <p>“Gelir birazdan.”</p>

  <p>Biradan bir yudum alıp “Erol be,” dedim. “Burada geçen sene ahşap sandalyeler vardı, ne oldu onlar?”</p>

  <p>“Ahşap sandalyeler mi? Nereden aklına geldi ki şimdi ahşap sandalyeler?”</p>

  <p>“Hiç, öylesine sordum.”</p>

  <p>“Valla onları Taşköprülü bir hızarcı almıştı galiba.”</p>

  <p>“Hızarcı ne yapacakmış ki sandalyeleri?”</p>

  <p>“Parçalayıp fırına satacakmış.”</p>

  <p>Buzdolabını açtım, beyaz kayık tabakların içinde streç filmle sarılı duran peynirlere, patlıcan kızartmalarına, haydarilere, ezmelere ve ne olduğunu bilmediğim mezelere baktım. Kapattım buzdolabının kapağını. Erol, kesme tahtasının üstündeki patatesleri bıçağın tersiyle ocaktaki tavaya aktardı, büyük bir cızırtı kapladı mutfağı. Bira bardağının çevresindeki su damlacıklarını parmağımın dışıyla sildim.</p>

  <p>“Satmış mıdır sandalyeleri?" diye sordum.</p>

  <p>“Ne?”</p>

  <p>“Hızarcı satmış mıdır sandalyeleri firına?”</p>

  <p>“Ne bileyim Çağlar ya.”</p>

  <p>“O sandalyelerle yapılmış ekmeklerden yeseydik keşke.”</p>

  <p>“Çağlar âlem adamsın lan!”</p>

  <p>Mutfaktan çıktım, akşam havasını çektim içime, sanki böyle bir şeyler yanmış da hoş bir koku bırakmış gibiydi arkasında, derin bir nefes aldım. Şeytan diyordu ki vefasızın birine âşık ol o tatlı havada, ondan sonra da kollarını göğsünde kavuşturup hayatını bombok edişini gülümseyerek seyret bir kenardan.</p>

  <p>“Şu Japon fenerleri yerinde duruyor bari,<span>”</span><span> dedim.</span></p>

  <p>“Onları da kaldıracağız,” diye seslendi Erol. “Bomonti ışıklı tabela verecekmiş.” Mutfağın köşesine döndüm yine, biradan bir yudum daha aldım burnum bardağın içinde, Erol’a baktım ciddi görünmeye çalışarak.</p>

  <p>Patatesleri maşayla toplamaya başlamıştı, “Ketçap mayonez?” diye sordu.</p>

  <p>“Ketçap ver.”</p>

  <p>Yerime döndüm. O ara Avantaj Emlak Namık Ağbi geldi, deniz gören masalardan birine oturdu, beni fark edince de, “Vay Çağlar,” diye seslendi. “Sen de mi buradaydın?”</p>

  <p>“Beni görmedin.”</p>

  <p>“Eyvallah. Dayın sahili trafiğe açacakmış.”</p>

  <p>“Şu an bir şey söylemek için erken. Proje aşamasında.”</p>

  <p>“Beşinci parsel işi ne oldu?”</p>

  <p>Beşinci parsel olayı bir senedir falan süren çok ayrı bir muhabbetti. Bizim Kıyıdere, neolitik çağların hemen ertesinde kurulduğu günden beri, esasen bir tatil beldesi sayılır. Sonradan deniz bulaşık suyuna dönünce tabii, artık kimse tatile gelmez olmuş. Bir vakitler yaptıkları yazlık siteler de çoğunlukla harap halde şu an. Depremden sonra da iyice harabeye döndü tabii. İki-üç site hariç hepsinde in cin top oynuyor, kiralayabilirlerse yol inşaatlarında ya da sağda solda çalışmak için dışarıdan gelenlere ucuza kiralıyorlar. Kıyıdere’nin turizmlik bir yanı kalmayınca, en iyisi bir Termal Otel yapalım diyor birileri, tek tük kaplıcaları da vardır çünkü bizim buranın, dayıma da diyorlar ki, <span>‘</span><span>Böyle otel yapabileceğimiz kamuya ait bir arsa varsa bul, Ankara’da tanıdıklar var. çökelim.’ Dayım da arıyor tarıyor, TIGEM’in unutulmuş bir arsasını buluyor Samanlık Yolu’nda, kamu malı, beş parsel. Ankara’daki herifler hallediyor, inşaat şirketi de 49 yıllığına kiraladık ayağına çöküyor arsaya. Projeyi bitiriyorlar, finansman şu bu, her şey hazır, temeli atacaklar artık. İşte o günlerden birinde bizim Baba Sadi Hoca geliyor belediyeye, dayıma diyor ki, “Lan dingil!” diyor, “Senin ölünü dirini sikerim!</span>”<span> “Sakin ol Sadi Hocam,” diyor dayım. “O silahı indir lütfen. Bak yeğenim de burada, bir kaza çıkar Allah korusun. Söyle, ne oldu? Neye kızdın bu kadar?” “Lan yavşak,” diyor Sadi Hoca. “Sen kimin arsasına otel yaptırıyorsun?” Dayım, annemi arıyor bunun üzerine, annem tapu kayıtlarına bir bakıyor, beş parsel arsanın dört parseli TlGEM'e ait ama beşinci parsel Baba Sadi Hoca’ya ait, dedesinden kalmış, tapu çok eski, yeni sistemde gözükmüyor. Baba Sadi Hoca da bizim ortaokulda gittiğimiz dershanenin asabi Fen Bilgisi öğretmeni. Esasen dayımın da öğretmeniymiş vaktinde, emekli olduktan sonra dershanelerde çalışmaya başlamış. Bir gün hiç unutmam dersteyken orta şiddette bir deprem olmuştu, hepimiz tırsmıştık falan, bu herif, bu temiz yürekli ruh hastası, korkacağı yerde sinirlenmişti yine, </span><span>‘</span><span>Kim sallıyor lan sıraları?’ diye bağırmaya başlamıştı.</span></p>

  <p>“Valla bugün yarın tamam diyorlar o iş,” dedim.</p>

  <p>Avantaj Emlak Namık Ağbi, tilt topları gibi fıldır fıldır dönen küçük gözleriyle baktı bana, “Satmam diyormuş Sadi Hoca,” dedi.</p>

  <p>“Satmam diyordu da dayım ikna etti onu”</p>

  <p>“Valla otelden yüzde on kâr payı isterim diye tutturmuş ama bunlar büyük şirket, öyle kimseye kâr payı vermezler. Önceki teklifi biraz yükseltmişler, sonra da baktılar olmuyor, tehdit etmişler. Benim kulağıma gelen bu.”</p>

  <p>“Kim tehdit etmiş?”</p>

  <p>“Sikim Bey'in adamları,” dedi.</p>

  <p>Şu an adını bile anmak istemediğim Sikim Bey, oteli yapacak olan Sokum İnşaat<span>’</span><span>ın sahibiydi, bizim bölge vekili Götüm Bey</span><span>’</span><span>in de damadıydı. İşte böyle yarrak kulik bir ülkede yaşıyorduk, ondan sonra da diyorlardı ki Çağlar İyice çok ayıp, öyle konuşma lütfen ülkemiz hakkında, imajımız sarsılıyor, olimpiyat vermiyo</span><span>rlar.</span></p>

  <p><span>“</span>Dayım öyle bir şeye müsaade etmez,” dedim. Sahiden de etmezdi dayımı tanıyorsam, yani o gün için, ne kadar it bir insan olduğunu bilmiyordum çünkü o zaman. Ayrıca dayım, kamu malına çöker ama özel mülkiyete saygılıdır. Sırf bu yüzden bir gün beni uzun uzun azarlamıştı, ilkokuldayken arkadaşın 0.7 Rotring’ini arakladım diye. Sırf azarlamak da değil, üzüntüsünden kahrolduğunu da görüyordum, acayip bir his olarak kaldı o olay bende, büyük bir suç işlemişim gibi. Bir daha kimsenin kalemini araklayamadım, uç isterken bile çekingenlik geldi üstüme.</p>

  <p>Dayımı o akşam savunmamın bir nedeni de, bir kere bu Avantaj Emlak Namık Ağbi’nin dayımdan çok daha kepaze bir kişilik olduğunu bilmemdi. Senelerce deprem görmüş binaları sıvattırmış, mühendislere denetçilere para yedirip sağlam raporu almış, ucuza satmış, yüklü komisyonlar götürmüştü. Ankara’daki herifler deprem görmüş binaları komple yıkacağız, TOKl üzerinden bizim müteahhitlere yaptıracağız deyince de bütün işleri bozulmuştu. Genellikle kötücül insanlar başkalarının yaptığı kötülüğün hemen farkına varırlar. Ellerine fırsat geçmediği için kötülük yapamadıklarından, başkalarının yaptığı kötülükleri en ağır şekilde yargılayanlar da onlar olur. Böyle tiplere karşı da kimseyi kötülemem. Yoksa dayım babamın oğlu değil. Erol sorsun, kötülerim, içi dışı birdir Erol’un, sade yaşar, basit düşünür, dedikodu yapmaz. Ama prensip olarak kötü bir adama başka kötü bir adamı kötülemem.</p>

  <p>Erol patatesi getirdi o ara, önüme döndüm, Avantaj Emlak’la muhabbeti kestim, patatese yoğunlaştım. Hemen ardından Mikrop da damladı zaten, elektronik sigaralarımızı tüttürüp günün değerlendirmesine geçtik.</p>

  <p>O ara, sahil yolundan Palmiye’nin önüne yaklaşan T.C. Sinem Uzun’u gördüm. On metre öteden bizi fark edip sırıtmaya başladı. Güzelliği sadece fiziksel bir şey olarak düşünürsek on numara kızdı diyebiliriz onun için, zımba gibiydi, ama tabii karakter sıfır. Çirkin bir arkadaşı vardı, Camwow’da çektikleri bir fotoğrafı Facebook’ta profil resmi yapmıştı. Çirkin kızı o zannetmesinler diye de arkadaki duvar resmine, yatak odası aynasından çektiği dekolteli fotoğraflarından birini koymuştu. Gerisini tahayyül edin. Derinlemesine karakter analizi yapacak vaktim yok şu an.</p>

  <p>“Nasılsın Çağlar,” dedi.</p>

  <p>“Çok iyiyim,” dedim. Biraz bekleyip “Niye sordun?” diye ekledim.</p>

  <p>Neden sorduğunu ikimiz de biliyorduk ama yine de ortada hiç öyle bir şey yokmuş gibi şaşırdı yalandan, “Aaa,” dedi. “Nasılsın diye de mi soramayacağız artık? Öylesine sordum işte.”</p>

  <p>“Öylesine sorduysan gayet iyi olduğumu bil!<span>”</span></p>

  <p>“Ben şimdi ne dedim ki, niye kızıyorsun?”</p>

  <p>“Yo kızmıyorum,” dedim. “Nereden çıkardın?”</p>

  <p>Gerginliği azaltmak ister gibi gülümseyerek “Nasılsın Cengiz?” diye sordu Mikrop’a. Mikrop cevap vermedi. Sanki bana sorulmuş gibi ağzını hafif yamultup vekaleti bana devretti. Sonra da ne cevap vereceğimi merak eder gibi gözlerini benden ayırmadı. Mikrop’un o hali çok sevimliydi bana göre ama ben tabii, en iyi arkadaşım olduğundan, dışandan bakıp değerlendiremiyor olabilirim. Belki başkaları, özellikle o anda T.C. Sinem Uzun, çok gıcık kapıyordu ondan.</p>

  <p>“Sinem, nasılsın Sinem!” diye bağırdı o ara. Avantaj Emlak Namık Ağbi.</p>

  <p><span>“İyiyi</span>m Namık Amca sen nasılsın?<span>”</span><span> </span></p>

  <p>“Ben de iyiyim. E bize gelmiyorsun artık Beril<span>’</span><span>le ders çalışmaya. Neden?</span><span>”</span></p>

  <p>“Dershanede etüt yapıyoruz zaten Namık Amca.<span>”</span></p>

  <p>“Olsun. Evde çalışmanın yerini tutmaz. Gelin bizde çalışın yine.<span>”</span></p>

  <p>T.C. Sinem Uzun, “Tamam Namık Amca tamam gelirim,” dedi, sonra da küçücük ağzıyla, kırmızı rujlu dudağının kenarından pöfleyip bana döndü, “Kız kardeşin yetenek programına çıkacakmış, ha?” dedi.</p>

  <p>“Evet.<span>”</span></p>

  <p>“Tanıtımlara baktım, göremedim.<span>”</span></p>

  <p>“Yakında görürsün. Gel otur, bir bira ısmarlayalım.”</p>

  <p>“Yok sag ol. Eski Bankacılar Lokali’ne gideceğim,” dedi. “Arkadaşlar bekliyor," diye de ekledi vurgulu, hangi arkadaşlar diye merak edip sormamızı canı gönülden istiyordu. Sormadım, onun yerine elektronik sigaramdan bir fırt çekip havaya su buharı üfledim.</p>

  <p>“Size burada bira veriyorlar mı?” diye sordu.</p>

  <p>“Buranın içki ruhsatını biz verdik. Belediyeden çıkarttık, geldik duvara çaktık Mikrop’la.<span>”</span></p>

  <p>“Eh, Eski Bankacılar Lokali’ne niye uğramadığınız anlaşılıyor şimdi.<span>”</span></p>

  <p>“Oraya,” dedim. “Altı aydır adımımı atmıyorum. Daha da hayatta uğramam.”</p>

  <p>“Gömleğin çok güzelmiş,” dedi alakasız bir şekilde.</p>

  <p>“Sağ ol,” dedim. Dayımın on beş-yirmi sene önceden kalma bir kot gömleği vardı siyah, onun kollarını kesmiştim havalar güzelleşince giyerim diye. Kenardan da kesik yerlerin püsküllerinin sarkmasına gayret etmiştim tabii biraz, o kolları kestiğim bilinmezse bir anlamı olmazdı. Tişörtün üstüne falan giyince gayet güzel durduğunu düşünüyordum. Kestikten sonra ilk Mikrop’a göstermiştim gömleği, “Biraz fazla şekil ama idare eder,” demişti. Zevkine güvenirim.</p>

  <p>T.C. Sinem Uzun ‘Hadi görüşürüz’ deme lüzumu görmeden, geldiği gibi gitti, sahil yolunda uzaklaşmaya başladı. Dikkatle baktım arkasından, o kadar dar bir kot pantolon giymişti ki nasıl giydiyse, muhtemelen akşam yatmadan evvel paçasına çekme halatı bağlayıp kamyonetle çekip çıkaracaktı dost bildiği insanlar. Birden Avantaj Emlak Namık Ağbi’ye döndüm, o da T.C. Sinem Uzun<span>’</span><span>un arkasından bakıyordu, baktığını fark ettiğimi anlayınca gözlerini kaçırdı benden, sinsi çakal.</span></p>

  <p>Mikrop’la göz göze geldik sonra, hafiften kederli gülümsedik birbirimize. Biralarımızı tokuşturduk. Düzenli aralıklarla kıyıya vuran dalgaların hışırtısını dinledik biraz. Yumruğumu sıktım. Derin bir iç çektim.</p>

  <p>“Hiç o moda girme reis,” dedi Mikrop.</p>
</body>
</html>
