<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en" xmlns:xml="http://www.w3.org/XML/1998/namespace">
<head>
  <title>Deliduman</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>İki</h1>

  <p>İnsanların çoğu yeteneksizdir. Öyle olmasaydı yeteneğin ne anlamı kalırdı ki zaten. Şanssızlıklarından ötürü yetenekleri gün ışığına çıkamamış insanları bir yana bırakalım, saygıyla anmak gerekir onları, gerçi kim olduklarını bilmiyoruz, olsun, saygıyı hak ettikleri açık. Kritik bir ayrıma geldik burada, büyük yeteneksizlere, şuursuz yeteneksizler de denebilir onlar için, bu tiplerin ortak özelliği, ana mevzudan çakmadıkları halde, ufak tefek detaylar nedeniyle başarısız olduklarını iddia etmeleridir. Mesela, bizim Kıyıderespor’un genç takımında bir arkadaş vardı, iki sene beraber yedek kulübesinde oturduk, ofsayttan kaçmasını beceremediği için gol atamadığını iddia ederdi, Lionel Messi’nin bütün yeteneği ofsayttan kaçmasını bilmekmiş. İki sene boyunca, o pas tutmuş yeşil yedek kulübesinde, tozluklarını indirmiş, tekmeliklerinin bağcıklarını açmış, dirseklerini dizlerine yaslayıp kocaman parmaklı ellerini önünde kavuşturmuş halde, gözlerini sahadan ayırmadan buna benzer şeyler anlattı bana, kendi küçük zaaflarını ve büyük yeteneklerin basit sırlarını anlattı. Saçlarını yandan ayırırdı hep, koyu kahverengi gözleri ve uzun bir suratı vardı, zırvalayıp duruyordu ama dinlemeden edemiyordum onu, ne dediğini bilen biri izlenimi uyandınyordu insanda. Sonra ben, geçen yıl bıraktım futbolu. O hâlâ yedek kulübesinde, kafa golü atamamasının nedenini zamanlama hatası yapmasına bağlıyordu, Cristiano Ronaldo’nun bütün yeteneği zamanlamayı doğru ayarlayabilmekmiş. Sırık gibi de uzun bir tipti, herkes ondan kafa golü bekliyordu haliyle, zamanlama falan umurlarında değildi ama söyleyemiyorlardı bunu ona, ses tonu da güven vericiydi çünkü. Hâlâ bazen aklıma gelir o herif, durup dururken istila eder zihnimi, acaba şu an ne yapıyordur derim, kime ne anlatıyordur, adı Ethem Kudnuva’ydı, bu isimde birini nasıl unutabilirsin ki zaten.</p>

  <p>Kulisin kenannda, sahneyi ve jüriyi görebileceğim bir yerde durmuş, gitar çalıp şarkı söyleyen genci dinlerken düşünüyordum Kudnuva’yı. Güzel bir şarkının kafasını gözünü yarmakla meşguldü sahnedeki dallama. Ama şarkı o kadar güzeldi ki bütün çabalarına rağmen yine de istediği gibi yamultamıyordu.</p>

  <p>Daha önce kuliste de görmüştüm onu, kız kardeşim ve ben, o bekleme gerilimi içindeyken, gitarıyla saçma sapan sesler çıkarıyordu. Kulağını ters çevirdiği gitarına yaslıyor, sanki gitarı vurmalı bir çalgıymış gibi elinin içiyle hafiften vuruyordu, çıkan sese göre de gözlerini kısıp ‘hımm’ falan diyordu. Uzaktan uzağa göz göze geliyorduk ister istemez. Birazdan sahneden inince akorlardan birini yanlış bastığını yahut gitarında teknik bir problem olduğunu iddia edecekti. Kulisteyken de onun hazırlığını yapıyordu muhtemelen. ‘Eline gitar alıp şarkı söylemek için doğmamışsın, o yüzden suçu başka yerde arama,’ falan demeliydi birileri ona. Onu gerçekten seven birileri söylese bunu daha güzel olurdu tabii. Her insanı seven birileri bulunur çünkü, budur dünyada kalan son adalet kırıntısı.</p>

  <p>Bizim Kıyıderespor'un genç takım antrenörü Beton Muzaffer ömegin, beni hiç sevmezdi, bir gün antrenmandan sonra korner bayrağının yanına çekti, mavi damarlı, kemikli, hafiften titreyen ellerini omzuma koydu, beyaz kıllar fışkıran parmaklarıyla iyice sıktıktan sonra omuz kemiğimi, hayli yorgun bir sesle dedi ki, “Çağlar,” dedi. “Dayın belediye başkanı olmasa, kulüp binasının önünden geçmene bile müsaade etmezdim.”</p>

  <p>“Eyvallah hocam,” dedim. Dolabımdan kişisel eşyalarımı toplayıp ayrıldım Kıyıderespor Ragıp Baysal Tesislerinden. Dolabın demir kilidini bile orada bıraktım, takıma girdiğim gün anahtarcıdan alıp Kıyıderespor’un yeşil kırmızı armasını yapıştırmıştım üstüne, iki yıldır orada asılı duruyordu, kulübün malı zannederler diye bıraktım.</p>

  <p>Dolayısıyla başka bir şey anlatmaya çalışıyorum ben. Yeteneksiz insanları yerin dibine sokmak için fırsat kollayan kendini beğenmiş kolpacının biri yok burada. Ben sadece gerçek hayat tecrübesiyle konuşurum ve sadece geceleri konuşurum, bir yerden sonra sizinle konuşanın ben değil de bizzat gecenin kendisi olduğunu hissedin diye. Burada Çağlar İyice konuşuyor, bitmek bilmeyen gecelerin sabırlı sesi. On yedi yaşında, Kıyıdere Kâtip Çelebi Anadolu Otelcilik ve Turizm Meslek Lisesi’ne gider, o antin kuntin okulda bile derslerinden geçer notu zor alan dangalağın tekidir, kayda değer hiçbir yeteneği yoktur, yine de gecenin kendisiymiş gibi, gerçeğin en hakiki temsilcisiymiş gibi, kurtarılmış sözcüklerin Marmara Bölge Bayisi’ymiş gibi konuşmaya kalkar sizinle. Mazur görün. Anlatacağı önemli şeyler var çünkü. ‘Kimin yok ki,’ demeyin. Müsaade edin. Lütfen. Bir saniye.</p>

  <p>Evet, sahneyi ve jüriyi görebileceğim bir yerdeydim, kız kardeşim hemen yanımdaydı, dayım da bir adım arkamızda. Biraz ötedeki, kulak mikrofonu takmış, kel ve ciddi görünümlü görevliye, “Bu jüride hani meşhur tipler olacaktı?<span>”</span> <span>diye sordum. Gözlerimin içine anlamamış gibi baktı. Belki de kulağındaki zımbırtı nedeniyle duymuyordu. Tam emin olamadım. İki-üç dakika gibi geçen on saniyenin ardından, büyük bir lütufta bulunurmuş gibi, “Onlar ön jüri,” dedi.</span></p>

  <p>“E meşhurlar ne zaman gelecek?”</p>

  <p>Aynı sahne tekrarlandı, anlamadım bakışı, duymuyor mu acaba tedirginliği, falan filan, “Onlar seyircili çekime gelecekler,” dedi, bıkkın, kuru bir sesle. Kafamda tonlarca soru varken sustum. Diyalogu sürdürmenin imkânı yoktu onunla, üç yıl falan sürebilirdi gerekli cevaplan alabilmek.</p>

  <p>Sahnedeki gitarlı tip inince sıra bize gelecekti. Kız kardeşim hızla soluk alıp veriyordu, yerinde duramıyordu, sakinleştirmek için omuzlarına masaj yapıyordum. Bir türlü bitmek bilmiyordu sahnedeki işkence, dört dakikalık şarkı dört saat gibi uzamıştı ve ben düşünüyordum, geçip giden günleri, yarım kalan hevesleri, Kıyıderespor’u, hocamız Beton Muzaffer’i; mavi bir mobileti vardı, her yere onunla giderdi, sahanın kenarına bile girerdi kimi zaman. Ben futbolu bıraktıktan altı ay sonra öldü, çok yaşlıydı zaten, Aragones kadar yaşlıydı, cenazesine dayımla birlikte gittik. Hakkımızı helâl ettik. Severdim onu. O beni sevmezdi, dürüst bir insandı, beni sevmemesi acı verirdi bu yüzden bana. Camiden sonra mezarlığa da gitmiştim, dayım gelmemişti, işi vardı, Dörtyol orta refüjdeki çimlere yağmurlama sistemi döşenecekmiş. Ben gitmiştim. Yağmurlama sistemi falan umurumda değildi, yanı başımızda insanlar ölüyordu sessiz sedasız. Bugün Beton Muzaffer, yarın başka biri, öbür gün öbürü, uzun bir kuyruktaydım sanki, sıra bana geliyordu, normalde hiç ilerlemeyen kuyruk takır takır işlemeye başlamıştı o gün, nefesim daralıyordu, beş dakika sonra ölecektim sanki. Cenaze arabasından inen hoca, siyah cübbesiyle mezarın biraz ötesine çömelmiş, ellerini açmış, tevekkül dolu sesiyle dua ediyordu. Keder akıyordu duasından, anlamını bilmesem bile hissediyordum bunu. Bütün eski takım arkadaşlarım sırayla küreği alıyor, üç sefer toprak atıyordu kefenin yeni indirildiği mezara. Sıra bana geldiğinde ben atamadım, fena oldum, sırtım ürperdi, başkasına verdim küreği. Orada beni sevmeyen dürüst bir insan yatıyordu, belki de istemezdi toprak atmamı, orada bulunmamı bile istemezdi belki. Ama belki de tam tersi, kendi cenazesini seyredebilse de beni orada öyle üzgün görse gözleri dolardı. Bu soruların cevabını bir kalemde verebilmek mümkün değil. insan bir an için bile çevresine dikkatle baksa cevabını bilmediği yüzlerce sorunun uçuştuğunu görür yanı başında. Bizimki gibi orta ölçekli bir ilçede bile insanın cevabını bilmediği milyonlarca soru dolaşıp durur boş sokaklarda, büyük şehirlerden hiç bahsetmiyorum. Ama bu soruları yineleyip durmanın da anlamı yoktur. Yeterince soru sorulmadı mı bugüne kadar, her şey yeterince sorgulanıp kurcalanmadı mı? Birileri de çıkıp şu tepemizde dolaşan katrilyonlarca sorunun üzerine iki kazık soru da biz ekledik demese, hatta yeter lan dese, o sorulardan en azından bir-ikisine, insaniyet namına biz cevap veriyoruz dese, ne güzel olurdu değil mi?</p>

  <p>Dolayısıyla Beton Muzaffer, beni cenazesinde görse ne derdi sorusunun cevabını söyleyeyim size en azından, “Çağlar,” derdi. “Evladım. Seni sevmezdim, bilirsin. Takımdan ayrıldığın gün büyük bir ferahlama duymuştum içimde. Seni oynatmaktansa sahaya on kişi çıkmayı tercih ederdim, bunların hepsini biliyorsun zaten. Ayrıca son nefesimde falan aklıma sen gelmedin, senin o gün Ragıp Baysal Tesisleri’nden artistçe çekip gidişini düşünmedim, ‘Vay be ne gururlu çocukmuş’ demedim içimden, iyi ki o demir kilidi yerinde bırakmış dedim, yoksa kulübün kilidini araklamış diye düşünürdüm haklı olarak. Ayrıca cenazeye gelmek için de doğmamışsın. Kürek sırasını bile birbirine kattın. Küreği toprak atacakmış gibi alıp da bıraktığında, takım arkadaşlarının sana ne kadar şaşkın baktıklarını görmedin mi? Nadiren forma şansı bulduğun maçlarda, defanstan çıkarken kaptırdığın toplardan sonra da aynen öyle şaşkın bakarlardı sana arkadaşların ve ben sahanın kenarında saçımı başımı yolardım. Oyunu kanatlara açmasını beceremeyen gerizekâlının tekiydin çünkü, orta saha pres altındayken ısrarla göbeğe oynamaya devam ederdin. Yüz sefer anlatmıştım bunu sana, soyunma odasındaki tahtaya yüz sefer çizmiştim. Sırf daha iyi anla diye marker kalemi bile fırlatmıştım kafana Gölcükspor maçının devre arasında. Ama aynı hatayı yine yaptığını görünce oyundan bile alamayacak kadar sinirlenirdim sana. Çünkü seni oyundan almak yetmezdi artık, sana futbol kuralları içinde bir tepki vermek asla tatmin etmezdi beni. İşte o anlarda, yedek kulübesinin yanında duran mavi mobiletime atlayıp üstüne sürmemek için güç tutardım kendimi. O yüzden evine dön. Dön evine artık! Ve beni de unut! Ruhumu rahat bırak en azından.”</p>

  <p>Nihayet sahnedeki gitarlı tipin performansı bitti. Bizi içeri alıp sahnenin kenannda beklememizi söyleyen kadın, ön jürinin masasına yaklaştı, masanın sol kenarında oturan, uzun saçlı, top sakallı adamın kulağına yaklaşıp bir şeyler söyledi. Muhtemelen kız kardeşimden bahsediyordu, dikkatle inceledim o adamı. ‘Yine mi Michael Jackson, yeter artık!’ diye tepki vermesinden korkuyordum açıkçası. Ama bunun aksine, başını olumlu manada öne arkaya salladı, yanındaki diğer iki jüri üyesi de kendi hallerindeydi zaten, hiç karışmadılar. İyiye işaret olarak yorumladım bunları, ön jüriydiler ama önyargıları yoktu en azından. Masanın yanından ayrılan kadın, yanımızda duran, ağzından cımbızla laf alabildiğim görevliye işaret etti, o da bize dönüp “Sıra sizde,” dedi. Vakit gelmişti.</p>

  <p>Kız kardeşim sahneye çıkmadan önce, özel selamlaşmamızı yaptık. Özel selamlaşmamızda önce beşlik çakarız, sonra yumruklanmızı tokuştururuz, ellerimizi bilek güreşi yapar gibi yan tutup tokalaşır, son olarak da bu ritüeli yürekten yaptığımızı vurgulamak için yumruk içlerimizle iki sefer göğsümüze vururuz. Böyle hareketlerin modası geçmiş olabilir ama kız kardeşim ve ben modayla pek ilgilenmeyiz, bir hareket yapıyorsak mühim olan onun bize ne ifade ettiğidir. Altı senedir böyle selâmlaşıyoruz. Okulun önünde ayrılırken, okuldan eve gelince, gece yatmadan önce, sabah uyanınca, adını unuttuğumuz birinin adını hatırladığımız anlarda, dinî ve milli bayram sabahlarında ya da durup dururken, ortada hiçbir bir neden yokken böyle selâmlaşıyoruz. Bizden görüp özenenler oluyor, onlarla yapmıyoruz, ikimize özel bir şey bu. Öyle kalacak.</p>

  <p>Kız kardeşim kendinden emin adımlarla sahnenin ortasına yürüdü. Ben olsam mesela öyle yürüyemezmişim gibi geliyor şimdi. Bütün heyecanını atmıştı üzerinden, belki de heyecanını yenmek için beklediği şey, birinin ona ‘Sıra sende,’ demesiydi. Sahnenin ortasına gelince yan döndü. Başını eğip şapkasını önüne indirdi. Billie Jean şarkısı yükseldi hoparlörlerden, şarkının ilk anlarında hiç hareket etmedi. Sonra işaret parmağıyla şapkasının siperliğini kaldırıp kafasını birden çevirdi ve öyle soğukkanlılıkla baktı ki jürinin gözlerine, benim bile tüylerim diken diken oldu, Mayki’nin ruhu oradaydı, kral geri dönmüştü.</p>

  <p>Önce enerjinin bir kolundan girip diğerinden çıktığı mekanik hareketi yaptı, o ilk hareketi görseydiniz, damarlarında kan değil de bir takım devreler kablolar falan dolaşan bir robot olduğuna inanabilirdiniz rahatlıkla. Hemen akabinde tam tersi bir etki yaratmak için, klasik Michael Jackson duruşunu aldı, bacaklarını dizden kırıp öne arkaya hareket ettirerek, su gibi akmaya başladı sahnede. Sağa sola dönüşlerle yeni varyasyonlar ekledi buna. Bacakları çok hızlı hareket ediyordu ama o hızın içindeyken asla acelesi varmış gibi gözükmüyordu. İçine yüz kilometre hızla koşmak isteyen bir canavar girmiş de onun dizginlerini ele geçirip kontrolü rahatlıkla sağlamış gibiydi. İşte öyle su gibi akarken birden durdu, iki elinin parmaklarını çenesinin altında birleştirip kafasıyla bir karenin dört köşesine sırayla değer gibi yaptı, ardından da ellerini iki yana açıp ‘Ne yapayım, bitmez bu dünyanın derdi tasası,’ der gibi baktı bir an. Sonra omzundaki tozları elinin tersiyle alır gibi yapıp kendi ekseni etrafında döndü. Bir eliyle şapkasını tutup bu sefer kendi ekseni etrafında üç sefer hızla döndü ve birden durdu. İlk andaki soğukkanlı bakışını tekrarladı yine, ön jüriye ‘Daha bir şey görmediniz, yeni başlıyoruz’ mesajını da verdi böylece.</p>

  <p>Moonwalklara gelmişti sıra. Önce, ‘Bu çocuk oyuncağıdır, beni güldürmeyin lütfen,’ havasında klasik bir moonwalk yaptı. Sonra yana doğru moonwalk olarak tabir edilebilecek harekete geçti. Ayaklarından biri doksan derecelik açıyla karşıya bakarken diğerini kırk beş derecelik açıyla onun yanına koydu, klasik moonwalk prensibinde olduğu gibi ikisinin konumlarını değiştirerek yana doğru yürümeye başladı. Tabii ilkinden daha ustalık isteyen bir hareketti bu, yana doğru yürürken kayıyormuş izlenimi vermek daha zordu çünkü.</p>

  <p>Tabii bu iki moonwalk biçimi de kız kardeşimi kesecek türden atraksiyonlar değildi. Asıl sürprizini sona saklamıştı. Bir eli kemerinin tokasında, belini ileri geri hareket ettirerek ve bunu yaparken de komik olmaya çalışmayarak, çünkü Mayki komiklik olsun diye dans etmiyordu, elinden başka bir şey gelmediği için dans ediyordu, bu ruhsuz dünyaya ruhunu bağışlıyordu dans ederek, her neyse, kız kardeşim dizden kırmalı klasik Michael Jackson yürüyüşüyle yaklaştı jüriye ve birden dizleri üstüne çöküp aynı hızla ayağa kalktı. Aynı hareketin geliştirilmiş versiyonunda da dizleri üstünde kayarak iyice yaklaştı sahnenin önüne ve sonra mucizevî hareketine başladı. Moonwalk’u dizlerinin üstünde yapıyordu. Ayaklarının yerine dizlerinin konumunu değiştirerek kayıyordu sahnede. Bu hareketi Türkiye’de kaç kişi yapabilir bilmiyorum, Youtube’da, Hindistanlı bir gruptan görmüştük, sırf bu hareketi hakkıyla yerine getirebilmek sekiz günümüzü almıştı.</p>

  <p>Finale doğru gidiyorduk artık, kız kardeşim mükemmeldi o gün, ben o ana kadar, ‘Belki sahne heyecanına kapılır da istediği performansı yakalayamaz,’ diye endişeleniyordum açıkçası, ama sahne için doğmuştu bu kız, hiçbir yerde olmadığı kadar rahattı sahnedeyken. Finalde hızını alamamış bir topaç gibi altı kez kendi ekseni etrafında dönüp birden duracak, şapkasını çıkarıp jüriye fırlatacak ve sonra da dizlerinin üstüne çöküp kollarını iki yana açarak tavana bakacaktı. Final anında hiç muhatap olmayacaktı jüriyle, onun derdi göklerdeki Michael Jackson’laydı, belki de bizzat Tanrıylaydı, kim bilir. Ama işte düşüncesiz denyonun biri, herhalde ilk kez diz üstünde moonwalk yapan bir Michael Jackson gördüğü için gözlerine inanamamış, bu performansın finali budur herhalde diyerek müziği kapatmıştı. Ama işte dediğim gibi, o gün bir harikaydı kız kardeşim, buna bile aldırmadı ve final hareketini yerine getirdi. Tabii, tam olarak altı sefer dönemedi ve sonda, kapanan müziğin etkisiyle bir an sendeler gibi oldu ama hemen toparlayıp tamamladı hareketini. Ben, dayım, ön jüri, bütün görevliler, sıradaki yarışmacılar, orada kim varsa, kız kardeşimin fırlattığı şapkaya bakıyorduk o anda. Jürinin arkasında, kameranın yanında duran görevli, havadaki şapkayı yakaladı ve çok büyük bir iş başarmış gibi sırıttı.</p>

  <p>Performans bitince ortama sessizlik çöktü, beş-altı saniye kadar süren bir sessizlik, seyirci olsaydı muhtemelen çıldırırdı, oradaki boş koltuklar bile yerlerinde hareket ediyormuş gibi geliyordu bana. Herkes nefesini tutmuş, şimdi ne <span>olacak acaba diye beklerken, ön jürinin kenarında oturan top sakallı herif, önündeki kâğıda bir şeyler karaladı, sonra da, “Evet,” dedi. “Çok güzel. Sıradan devam edelim lütfen.” Diğer iki jüri de başlarıyla onayladılar bu sözleri.</span></p>

  <p>‘Sıradan devam edelim,’ ne demek! Gerçekten inanamıyordum buna. Dünyayla irtibatları yoktu galiba, belki de körlerdi. Dikkatle inceledim üçünü de. Belki de ölüydüler, bir tür zombilik hali hâkimdi onlara. Yani o an Michael Jackson bizzat gelse ve kendi taklidini yapsa, onu bile aynı kayıtsızlıkla izleyeceklerdi. Yani o an Hazreti Musa gelip sahneyi ortadan ikiye yarsa ve kavmiyle yürüyüp gitse, <span>‘</span><span>Çok güzel, sıradaki break dans grubunu seyredelim şimdi,’ diyeceklerdi.</span></p>

  <p>O esnada, bizi sahneye çıkaran tipini teptiğimin görevlisi, kız kardeşime doğru yürümeye başladı, koştum peşinden, bırakın kız kardeşime dokunmasını, gölgesinin bile değmesini istemezdim öyle birinin. Kendim çıkardım kız kardeşimi sahneden.</p>

  <p>“Nasıldım?” diye sordu.</p>

  <p>Ellerimi yanaklarına koyup “Tarihi bir performanstı bebeğim," dedim, “Harikaydın!”</p>

  <p>“E şimdi ne olacak?” diye sordu dayım.</p>

  <p>“Biz sizi arayacağız,” dedi prodüksiyon amiri Afşar Hanım.</p>

  <p>“Ne zaman arayacaksınız?” diye girdim araya.</p>

  <p>“Seyircili çekimden önce.<span>”</span></p>

  <p>“Kız kardeşim seyircili çekime katılacak mı şimdi?”</p>

  <p>“Ona jüri karar verecek, haftaya belli olur.<span>”</span></p>

  <p>“Şapkayı alabilir miyiz? Rahmetli dedemin şapkası.<span>”</span></p>

  <p>Konferans salonunun önüne çıktık. Kovulan Michael Jackson’lardan biri, yüzünde gergin bir ifadeyle, hâlâ sahneye çıkma umudu varmış gibi bekliyordu orada. Çocuğun babası, dayımı bir köşeye çekti, konuştular, sahneye nasıl çıkağımızı öğrenmek istiyordu. Dayım ayaküstü geçiştirdi onu, ne dediğini duyamadım. Kovulan çocuk, kız kardeşimle bana dikmişti gözlerini. Dayımın Honda Civic'iyle uzaklaşırken çocuğun öfkeyle bize bakmaya devam ettiğini gördüm Kız kardeşimin tarihi performansından sonra, o gün orada gördüğüm en gerçek şey onun öfkesiydi. Araba bir hayli uzaklaşmışken bile o öfkeli bakışları hissediyordum sırtımda. Duble yola girdik, Bursa’dan Kıyıdere’ye dönüyorduk. Büyük heyecanlardan sonra insanın üstüne çöken bir bitkinlik vardı üzerimde. Dayım, tekdüze bir konuşmaya dalmış, kız kardeşime umut veriyordu, seyircili çekime, yani birinci tura katılacağımızdan adı gibi eminmiş, onun yeteneğini herkes görmüş, aynca görmeyenler varsa da Bursa İl Başkanı ve bölge vekilimiz de devredeymiş, bizi içeri alan Afşar Hanım da gizlice ‘Sizin işiniz tamam, hiç merak etmeyin’ demiş en son, bunun gibi şeyler işte. O geniş, dümdüz, uzun yolda, dayım tekdüze bir konuşmaya dalmışken ve araba da hep aynı hızla giderken bir anda, ilerlemiyormuşuz gibi bir hisse kapıldım. Camı açıp elimi dışarı çıkardım, rüzgârı hissettim parmaklarımda. Camı açınca arabanın içine bir uğultu dolmuştu, kız kardeşimin dikiz aynasından bana baktığını gördüm, çünkü kız kardeşim hep önde oturur, öyle seviyor.</p>
</body>
</html>
