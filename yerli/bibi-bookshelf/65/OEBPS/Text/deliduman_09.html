<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en" xmlns:xml="http://www.w3.org/XML/1998/namespace">
<head>
  <title>Deliduman</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>Dokuz</h1>

  <p>Bütün varlığımızı sarmıştı keder. Buruk bir tat bırakarak gelip geçen sözleşmeli kederlerden değildi. Yiyip içtiğimize, konuşup sustuğumuza, düşünüp taşındığımıza, hatta o kırgınlıkla düşünemeyip taşınamadıklarımıza bile sızmıştı. Hiç bitmeyecekmiş gibi uzayıp giden günlerde, ağır ağır çöken ilkyaz akşamlarına doğru, kendimizi her an biraz daha gerilen bir tel gibi hissediyorduk ya da bir asır kaç saatse ona göre ayarlanmış, saniye saniye geri saran saatli bir bomba gibi. O iri yarı günlerin ve kasvetli gecelerin içinde, zamanın dışına sepetlendiğimizi, orada iki kişi olsak bile çoktan yapayalnız kaldığımızı biliyorduk. Karaya vurmuş iki balık da bilir bunu. Çoğu zaman bilir.</p>

  <p>Kız kardeşim ağlamaya devam ediyordu ve onun ağlaması geçen sene Teşvikiye’de çıkan orman yangınını hatırlatıyordu bana. Bazen hızlanıp bazen yavaşlıyor, tam ‘artık bitti’ derken de bir kıvılcımla coşuyordu yeniden. 28 Mayıs Salı günü, kız kardeşim ikilinin köşesine çekilmiş, led TV’nin kapalı ekranına bakıp için için ağlarken, ben de ayaklarının ucuna uzandım, sağ dirseğimi halıya yaslayıp başımı avucumla destekledim, yaşlarla parlayan göz bebeklerine baktım ve dedim ki, “Ne diyeceğimi bilemiyorum bebeğim,” dedim Doğruldum sonra, pufu karşısına çekip oturdum, bana bakana kadar bekledim öyle, gözlerimiz buluştu, “Hayalimin ışığı!” diye fısıldadım <span>“</span><span>Televizyona çıkamayacaksın belki ama bu senin harika bir dansçı olduğun gerçeğini değiştirmez.</span><span>”</span></p>

  <p>“Niye değiştirmesin ki?<span>”</span></p>

  <p><span>“</span>Senin bu kadar iyi dans etmen de başlı başına yeterli. Kimse görmese de olur, biz bilelim yeter.”</p>

  <p><span>“</span>Niye bir tek biz bilelim ki Çağlar? Televizyona çıksaydım herkes görürdü. Daha iyi olurdu o zaman.<span>”</span></p>

  <p>“Herkes görürdü ama herkes anlar mıydı bakalım senin yeteneğini?”</p>

  <p>“Niye anlamasınlar Çağlar? Anlarlardı.”</p>

  <p>Kız kardeşimin ellerini tutup omuzlarıma koydum, “Bak,” dedim. “Öyle değil işte o işler yavrum. Hadiseyi derinlemesine düşünelim istersen biraz. Bu Karl Marks yok mu?”</p>

  <p>“O kim?<span>”</span></p>

  <p>“Ya bu ota boka muhalefet edip dayak yemek için düzenli olarak bir araya gelen 50-60 kişilik insan topluluklan yok mu?<span>”</span></p>

  <p>“Ayla Teyzeler mi?”</p>

  <p>“Hayır. Daha radikal düşün.<span>”</span></p>

  <p>“Merkez Terzi Orhan.”</p>

  <p>“Hayır. Biraz sol düşünmen lazım.”</p>

  <p>“Nasıl Çağlar?”</p>

  <p>“Hani polisler fıs fıs sıkar onların gözüne, ağlarlar, herkes sinirlenir sonra Twitter’da, ortalık karışır, timeline Arap saçına döner, kimse bizim tweet’lerimizi okumaz öyle zamanlarda.<span>”</span></p>

  <p>“Kırmızılı Kadın mı bugünkü?”</p>

  <p>“Aynen. İşte onların başkanı Karl Marks’tır.<span>”</span></p>

  <p><span>“</span>E, ne olmuş?”</p>

  <p><span>“</span>İşte o demiş ki, ‘Din halkın afyonudur,’ demiş ateist. Ama bugün yaşasaydı öyle demezdi, eminim ki, ‘Televizyon insanın afyonudur,’ derdi.”</p>

  <p><span>“</span>Afyon ne ki?”</p>

  <p><span>“E</span>srar.”</p>

  <p><span>“E</span>srar?”</p>

  <p><span>“</span>Cigaralık.”</p>

  <p>“Cigaralık?”</p>

  <p>“Ya bu Ercan Mehmet Erdem yok mu? Hâkim Bey. Hani polisler alıyor sürekli. Genelde hepsini o içmiş tek başına diyorlar, yaygın bir şey değil, piyasada kalmadı. Unut bunları.”</p>

  <p>“Tadı güzel mi?”</p>

  <p>“Değil! Kafayı buluyorsun, bulanık görüyorsun her tarafı. İşte televizyon da öyledir, seni görürler ama bulanık görürler. Gerçekten görmezler. O yüzden de şöhret budalalarının merkezidir televizyon. Ama çok şanslısın ki daha dokuz yaşındayken önüne, bütün büyük yeteneklerin bir gün karşılaşacağı ve seçim yapmak zorunda kalacağı o çetin ikilem çıktı. Erdemle şöhret arasında seçim yapmak zorunda kaldığında kaç insan erdemi seçer? İşte onlardır, erdemi seçenlerdir dünyamıza yön verenler, led televizyonlardan çok daha geniş vizyonları vardır.”</p>

  <p>Kız kardeşim söylediklerimi hazin bir dikkatle dinliyordu, elinin dışıyla burnunu silip, “Olsun, televizyona çıksaydım yine daha iyiydi,” dedi, sonra da sessiz sessiz ağlamaya devam etti. Belki de dayımın günlerdir önümüze sürdüğü sahte avuntular nedeniyle, gerçek tesellilerin de kıymetini bilemez hale gelmişti. Kim suçlayabilirdi ki onu, kim kınayabilirdi? Mesela ben bile, onu teselli etmeye çalışırken aslında kendimi teselli etmek istediğimi fark etmiştim. Kız kardeşimin o programa çıkmasını ben de istiyordum aslında. Dertleri günleri televizyon seyretmek olan o miskin psikopatlara yaman bir ders vereceğine ben de inanıyordum. Kız kardeşimi gördükleri zaman kalkacaklardı ekranın başından ve diyeceklerdi ki, “Suzan,” diyeceklerdi eğer karılarının ismi Suzan’sa, “Dokuz yaşındaki bir kız bunu başardıysa ben haybeye yaşamışım onca yıl! Göbek bağım annemden ayrıldığından beri güneşin çevresinde otuz dokuz defa döndü bu dünya, zavallı bense hiçbir şey katamadım ona. Ah! Ah ki ne ah o zaman! Yazıklar olsun bana! Sana da teessüf ederim Suzancım, hayat arkadaşım olarak bana bunu daha evvel hatırlatmadığın için.”</p>

  <p>O gün öğleden sonra dayım, kız kardeşimin gönlünü almak için tasmasından çekelediği bir köpekle geldi eve. Cılız, kirli sarı bir köpekti. Yıkanınca sarıya döner miydi yoksa orijinal rengi mi öyleydi bilemiyorum. Islak, sivri kulakları vardı. Hızla soluyordu, pembemsi dili dışarı sarkmıştı, açlığı andırır bir hırsla parlıyordu gözleri, salyaları akıyordu parkelere. Annem köpeği görür görmez elinin tersini alnına koyup diğer eliyle sağa sola tutunarak mutfağa gitti, “Altan o köpeği çabuk götür! Çabuk götür o köpeği!” diye bağırmaya başladı. Dayım, “Ne var ki, ne olacak ki,” diye sesleniyordu anneme. “Mutfak balkonunun yarısı pimapen, oraya koyarız.” Bunları söylerken köpeği ensesinden ve çenesinden tutmuş, kız kardeşime göstermeye çalışıyor, “Şunun adını koyalım,” deyip duruyordu. “Adını koyalım!”</p>

  <p>Kız kardeşimin umurunda değildi, köpeğe göz ucuyla bir kez bakmış, sonra da kollarını göğsünde kavuşturup gözlerini karşı duvardaki tabloya dikmişti. Annem yapmıştı o tabloyu, halk eğitim merkezi on ikinci dönem yağlı boya resim atölyesinde. İskeleye bağlı kayıklar, durgun deniz ve birkaç martı... Renk uyumu, kompozisyon, perspektif, her şey yerli yerindeydi, bir manzara resminden çok manzara resmi dersine benziyordu.</p>

  <p><span>Ben de tabii o ara, salondaki yemek masasına koyduğum sandalyenin üstüne çıkmış, başım tavana çarpmasın diye boynumu bükmüştüm dolu minibüste gider gibi, çünkü köpekten korkarım. 2009 yerel seçimlerinde dayım, Kimsenin İplemediği Atlar’dan aday olduğu için kendini ezik hissetmesin diye, seçim çalışmalarında ben de eşlik etmiştim ona. Çınarcık’ta, Eski Kale Disko’nun üstünde bir İkizler Mandıra vardır, ürünleri çok tazedir, köy yumurtası-keçi peyniri, günlük süt, vaktiniz varsa bir gün gidin de görün, perakende satış imkânları da mevcut. İşte o mandıranın kapısında kırmızı yağlı boyayla “Dikkat Katil Var” yazar. Ve o katil, “Dağıttığımız erzak torbalarından bir miktar kuru et çıkarayım da ikram edeyim fakire,” derken dirseğimden ısırmıştı beni. Ne bir hırlama, ne bir uyarı, önüne koyduğum ete bile bakmadan dirseğimden kapıvermişti.</span><br /></p>

  <p>Eve köpek getirme hamlesi; sinir krizi, ilgisizlik ve korkuyla karşılanan dayım, hayvancağızı dışarı çıkardı. Annemle balkondan baktık, sokağa çıkınca tasmasını açtı köpeğin, “Hadi git,” dedi. Köpek birkaç adım ilerleyip durdu, tekrar dayıma dönüp olup bitenlere anlam veremiyormuş gibi baktı, belli ki biraz da kırılmıştı, dayım işaret parmağıyla sokağın ucunu gösterip “Git,” dedi yine. Köpek biraz daha durdu, sonra da dayımın gösterdiği yöne doğru başı öne eğik ama ağırdan, gururlu adımlarla uzaklaştı. Annem buzdolabından çıkardığı kolonyayla bileklerini ovarken “Altan o köpeği niye öyle bıraktın?” diye seslendi balkondan. “Nereye gidecek o köpek?”</p>

  <p>“Belediyenin barınağına,” diye bağırdı dayım. “Yolu biliyor.”</p>

  <p>Giden köpeğin arkasından bakarken artık dayıma olan sinirimin etkisiyle mi yoksa köpeğin kendine güvenen gururlu adımlarında ‘Bu dünyada her şeyin hal çaresi bulunur’ diyen bir yaklaşım sezdiğimden mi olsa gerek bilemiyorum, aklıma çok daha önce gelmesi gereken bir fikir geldi. Sosyal medyayı kullanacaktık. Aklınıza çok daha önce gelmesi gereken bir fikir yeni geldiğinde, kendinizi salak gibi hissetmeniz gerekirken dâhi gibi hissedersiniz. Çok enteresan bir psikolojidir bu ama oraya takılmayalım şimdi. Derhal içeri koştum, dünyadan kopmuş gözlerle halının püsküllerini sayan kız kardeşime, “Pes etmeyeceğiz aşkım,” dedim. “Hemen bir video çekip Youtube'a koyacağız ve o videoyu 100 milyon kişi seyredip sen dünya çapında bir star olana kadar da bilgisayarın başından kalkmayacağız.” Kız kardeşimin ağlaması bir anda kesildi, kederli gözlerinde keskin bir ümit ışığı parladı. Kız kardeşimin ağlaması kesilince ben de hemen büyük bir ümide kapıldım. Sarıldık, saçlarının kokusunu çektim içime, tuttum o kokuyu içimde tutabildiğim kadar. İşte kız kardeşimle ben böyleyizdir. Bir anda ümitsizliğe kapılma eğiliminde olduğumuzdan, aynı şekilde, bir anda ümide kapılma eğilimini de taşırız içimizde.</p>

  <p>Dayımın geçen sene Kelebek Çayırı’nda yaptırdığı, dayayıp döşediği ama içinde bir gün bile oturmadığı üç katlı bir villası vardı, onun kapalı garajında çekecektik videoyu. Kız kardeşim üst katta son hazırlıklarını yaparken ben de ’94 model Renault Broadway’i boşa almış, bagajdan iten Mikrop Cengiz'in yardımıyla garajdan çıkarmaya çalışıyordum. Klibin görüntü yönetmenliğini Mikrop yapacaktı, görsel sanatlarda benden yeteneklidir, İnstagram’da takip edebilirsiniz, kullanıcı adı altinelkadraj_96, özellikle siyah beyaz çekimlerde tam bir amatör fotoğraf sanatçısı diyebilirim.</p>

  <p>Mikrop sağ elinin ayasını, garajın önüne çıkardığımız süt beyazı Broadway’in aşınmış kaportasına yaslamış, sol eli çenesinde, düşünceli gözlerle evin dış cephesini inceliyordu. Nadiren soru soran insanlardaki sahici merakla, “Altan Ağbi bu evde niye hiç oturmuyor?” dedi.</p>

  <p>“Çünkü tam bir yalnızlık korkağıdır,” dedim, el frenini cümleye nokta koyar gibi sertçe çektim sonra, çıktım arabadan. “Bütün gün birilerinin başına ekşiyip durması yetmiyormuş gibi uyurken bile odasının kapısını açık bırakır. Gelip geçenler horlayışını dinlesin, açık ağzından akan salyalarını görsünler diye.”</p>

  <p>“Niye evlenmiyor o zaman?”</p>

  <p>“İyi bir dayak yemediği için. Beni bilirsin Mikrop. Aile kurumuna karşıyım çünkü sonunda hep mutsuzluk var. Mutsuzluğa da karşıyım çünkü sonunda bir boka yaramıyor. Ama konu dayımın evlenip sonunda mutsuz olmasıysa buna karşı değilim çünkü bu olağan sonu herkesten çok hak ediyor şerefsiz. Evlenip bizim başımızdan gitse, bundan böyle karısına salça olsa diye çok bekledim.”</p>

  <p>“Kültür Dairesi’nde bir Nilüfer vardı, ne oldu o?”</p>

  <p>“Ne olacak! Aylarca peşinden koştu, türlü yalakalıklar yapıp sinsice baştan çıkardı kızı. Görüştüler, çay içtiler, yiyiştiler. Kızın ailesi şunun adını bir koyalım artık deyince de dayım siktirip gitti. Aldık karşımıza konuştuk, hayvan dedik, kız aile kızı, bizi rezil ettin dedik. Sinir krizi geçirdi. Sakinleştirdik. Lan bir otur dedik, rahat dur. Biz sana illa Nilüfer’le mi evlen şimdi dedik? Ayşe olur, Fatma olur, Merve olur, ama senin de yaşın geldi artık. Bir düşün. Sen artık siyasete soyundun, bekârlık zaten bu işin doğasına ters, sektörde barındırmazlar dedik, hiçbirini dinletemedik. “Şu ev bir bitsin önce” diye oyaladı bizi. Ev bitti, böyle duruyor bir yıldır. Bir adamda evlenecek ruh olmadıktan sonra ev sahibi olmuş ne faydası var, boş yere tapu kaydı, emlak vergisi israfı.”</p>

  <p>Mikrop, “Hımmm,” dedi. Sağ ön lastiğe ayağının burnuyla iki sefer vurdu sonra. Elini kaportaya yaslayıp eğildi, dikkatle baktı lastiğe. Arabanın çevresinde dolaşıp diğer lastiklere de aynı işlemi uyguladı. Peşinden gidip onunla birlikte inceledim lastikleri.</p>

  <p>“Bunlar iptal,” dedi. “Kabaklamış.”</p>

  <p>Ayağımın burnuyla yokladım, “Yok,” dedim. “O kadar da değil bence.<span>”</span></p>

  <p>Elini sağ ön lastiğin üstüne koydu, lastiği sıkmaya çalıştı şap şap vurdu üstüne, sağlam iki yumruk attı sonra. Umutsuz bir ifadeyle bana dönüp “Kabaklamış,” dedi. “Değişmesi lazım.”</p>

  <p>Sabırla iç çektim, üstelemedim. Sonuçta onun uzmanlık alanıydı, Pirelli'nin 1994’ten beri çıkardığı bütün takvimler vardı evlerinde. Yine de sinirlenmiştim bayağı. O Broadway dede yadigârı olduğu için kusursuz görünürdü bana, toz kondurmazdım, kimseye laf söyletmezdim, ama sonuçta Mikrop Cengiz, en iyi arkadaşım.</p>

  <p>Sosyal medyayı kullanma kararını aldıktan bir saat sonra çekim için hazırdık. Kız kardeşim garajın ortasında büyük bir konsantrasyonla şapkasını önüne eğmiş, iPhone’nu video moduna alan Mikrop’un ‘motor,’ demesini bekliyordu. Mikrop<span>’</span><span>sa batmak üzere olan güneşin garajın dikdörtgen pencerelerinden içeri vurmasını, masalsı bir atmosfer oluşturmasını bekliyordu. Ben de yerimde zıplayıp duruyordum o ara, toz kalksın da güneş vurduğunda daha güçlü bir etki yaratsın diye. Mayki’nin pek çok klibi de böyle tozlu dumanlı, büyülü bir atmosferde başlar.</span></p>

  <p>“Mikrop,” dedim kız kardeşimin konsantrasyonunu bozmamak için yavaşça, “Hazır vaktimiz varken şu kamp malzemelerini dışarı çıkarsak daha mı iyi olur acaba?”</p>

  <p>İki çadır, üç uyku tulumu, sarılı duran üç mat, üç dağcı çantası ve biri ufak olmak üzere üç dağ bisikleti vardı kız kardeşimin dans edeceği alanın arkasında. “Hayır,” dedi Mikrop. Klip çekilirken fonda tozlanmış kamp malzemelerinin durması fikri ona aitti. Böylece hem gotik bir atmosfer yaratacak hem de küçük insanlara, tozlanmış hayallerinin peşinden gitmek için henüz çok geç olmadığını hatırlatacaktık. Bu fikir ilk başla biraz mantıksız gelmekle birlikte, Mikrop bu kadar uzun, tafsilatlı açıklamalar yaptığına göre haklı olmalı diye düşünmüş, fazla sorgulamamıştım. Ayrıca görüntü yönetmeni oydu, kararlarına saygı göstermek icap ederdi.</p>

  <p>Nihayet güneş o küçük pencerelerden içeri vurunca beklediğimizden de güzel bir atmosfer oluştu. Hoparlöre bağladığımız iPad’in tuşuna bastım, They Don’t Care About Us çalmaya başladı. Kız kardeşimin tozu dumana katarak nasıl dans ettiğini uzun uzun anlatmayacağım şimdi size. Bu sefer eğilme hareketini de yapmıştı. Bütün kozlarımızı oynamıştık. Seçtiğimiz şarkıdan da anlaşılacağı üzere, son şanslannı kullandıklarının bilincindeki insanların ruh haliyle, daha atak, daha agresif bir koreografi benimsemiştik. Kaybetmeye başlayınca daha büyük oynayan kumarbazlar da böyledir. Bu konu ilginizi çektiyse Dosto Reis’in Kumarbazını okuyabilirsiniz, her şeyi de ben anlatamam size maalesef, o kadar vaktim yok.</p>

  <p>Çektiğimiz videoyu bilgisayara atmış, Movie Maker'da son düzeltmeleri yapıyorduk o gece. İşini hakkıyla yerine getirmiş insanların huzuruyla garajda iki kutu Efes açmış, kayıntı olsun diye de sarı leblebi yuvarlıyorduk. Uyku tulumlarından birinin üstüne oturmuştum, “Eline sağlık.” dedim. “Yüz sefer seyrettik tek falso yok, klip şahane oldu.<span>”</span></p>

  <p>Mikrop ağzını sağa büküp göz kırptı. Bu hareketiyle mütevazılık mı göstermek istemişti yoksa yaptığı işle övünmüş müydü, bilemiyorum. Kamp malzemelerine bakarken tuhaf bir özlem kapladı içimi, farkında olmadan iç çektim, “Bu yaz yabana gider miyiz be Mikrop?’’ diye sordum. Mikrop, başını laptop’tan ayırıp bana döndü, gözleri ekrana bakmaktan kanlanmıştı, birasından büyükçe bir yudum aldı ağzının kenarıyla, üstüne yarım avuç leblebi atıp yavaşça çiğnemeye başladı. Mikrop gözlerini bana dikmiş leblebileri ağır ağır ç<span>iğnerken ben de hayatımı gözden geçirmeye karar verdim, bu yeryüzünde yaşadığım on yedi yılı tek tek gözden geçirdim. Mikrop o leblebileri tek tek çiğnerken, “Çağlar İyice,’’ dedim kendime. “İyi kötü günlerin oldu oğlum, dostların oldu ve düşmanların da oldu tabii ki, seni seven insanlar oldu ve sevmeyenler de maalesef, herkesin seni sevmesi güzel bir şey olmazdı zaten, o zaman ne değeri kalırdı ki sevilmenin, dur bakalım koçum hele bir dur bakalım, daha neler var önünde, nasıl günler ve nasıl geceler var bilmiyorsun, neler yaşayıp neler yaşamayacaksın belli değil, neler konuşup neler susacaksın büyük bir sır, belki kendinin bile bilmediğin bir süper güce sahipsindir, bir gün tesadüfen açığa çıkar ve sen de Spiderman tarzı biri oluverirsin, hele bir Mikrop Cengiz şu leblebileri yesin bakalım, yesin o leblebileri canın kardeşin, belki de birazdan hayatın anlamını açıklayacak sana.</span>”</p>

  <p><span>O ara bir şeyler geveledi Mikrop, “Ne dedin?</span>”<span> dedim, “Gideriz,” demiş.</span></p>

  <p>“Beni düşündüren kız kardeşim,” dedim. “Psikolojisi buna müsait mi emin değilim. Geçen sene gelirim diyordu ama bu yaz işler değişti. Işıklı dünyaların özlemi içinde. Bunu da anlıyorum. Kim tanınmak istemez ki? Hele onun şartlarında bir çocuk.<span>”</span></p>

  <p>Mikrop, “Biz bu uğurda stajımızı yakmış adamlarız reis,” dedi. Nazik ama kararlı bir edayla, “Gideceğiz dediysek gideriz,” diye de ekledi.</p>

  <p>Konuyu bilmeyenler için özetleyeyim, geçen yaz büyük hayallerimiz vardı. Mikrop Cengiz’le beraber, bencil, kibirli ve övgüye susamış insanlardan uzağa, yabanın kalbine gidecektik. Tabii ki kız kardeşim de bizimle birlikte gelecekti. Orada sansarlar, kurtlar ve bozayılar olacaktı, ama kız kardeşime bulaşmadıkları sürece onlarla sorunumuz olmayacaktı, uyum içinde yaşayacaktık. Herhalde biz de mal mal dolaşmak için gitmeyecektik yabana, sahici bir benlik arayışı içinde olacaktık. Yapabileceklerimizin sınırını keşfedecek, hürriyetimizin kotasının nerede dolduğunu anlayacaktık. Diyeceksiniz ki niçin! Ne bileyim niçin! ‘Önce bir özgür olalım da, ondan sonra o özgürlükle ne yapacağımızı düşünürüz’ demiştik. Belki de hiçbir şey yapmazdık. O hissin kendisi yeterdi bize. Özgürlüğü hep insanın canının istediğini yapması zannediyoruz, oysa özgürlük her şeyden evvel bir histir. Eylemden önce o his gelir. İnsana bir şey yaptıran yahut yaptırmayan şey o histir.</p>

  <p>İşte o hisle, sınıfta kalmayı da göze alarak, Uygulama Otelindeki zorunlu stajımızı yarım bırakmıştık. Annem bu duruma şiddetle tepki göstermişti. Yabana gitme arzumuzu, belki de birtakım kişisel nedenlerden ötürü, kendisini terk etmek istediğimiz şeklinde yorumlamıştı. Tabii işin içinde kız kardeşim de olunca, annemle aramızdaki çatışma büyümüş, daha evvel de bahsettiğim gibi öyle bir noktaya gelmişti ki, çatışma vasfını yitirip bir uçuruma dönüşmüştü. Ben de işte bu yüzden ailemle olan bütün para ilişkilerimi kesip Eski Bankacılar Lokali’nde çalışmaya başlamıştım. Amacım, kazandığım parayla doğada bizi hayatta tutacak kadar kamp malzemesi temin edip bir an evvel yola çıkmaktı. Tabii yeterli parayı toplayana kadar 2012 yazı bok gibi geçip gitmiş, yeniden okullar açılmıştı. Mikropla beraber okulu bırakmaya da o ara karar vermiştik. Turizmde kendimiz için bir gelecek görmüyorduk zaten. Üniversitede başka bir bölüm de tercih edemeyeceğimize göre en iyisi liseyi açıktan bitirmekti. Ayrıca bu yola çıkarken amacımız hayatımızı sadeleştirebildigimiz kadar sadeleştirebilmekti. Okuldu, eğitimdi, böyle kariyerist zımbırtılar için kaygılanıp durmaya devam edeceksek yabanda olmanın ne anlamı kalırdı. Huzursuzluğumuzu bir yerden başka bir yere taşımaktan başka bir işe yaramazdı bu. Bizim için yabanda gezmenin kendisi başlı başına bir müfredat olacaktı. Hareket yoksa çürüme başlar. Temel fizik yasalarından biridir bu. Değilse ile yapılsın bir zahmet. Yapmazlarsa ila, ‘Bize öyle dendi,’ deyip pislik çıkarın, tabii hoşunuza gittiyse bu fikir.</p>

  <p>Bizimkiler, fikirlerimizin iyice olgunlaşıp kararlılığımızın arttığını görünce yeni bir anlaşma sürmüşlerdi önümüze. Bu anlaşmaya göre seneye, yani bu yaz, kız kardeşimle birlikte, Erikli Yaylası<span>’n</span><span>a çıkmamıza müsaade edeceklerdi. Bizim buralara en yakın yaban hayatı orada var. Bunun karşılığında bizden istedikleri tek şey okula devam etmemizdi. Mikrop</span>’<span>la oturup önerilen anlaşmayı masaya yatırmış, kız kardeşimin eğitim hayatı aksamasın diye biz de okula dönmeye karar vermiştik.</span></p>

  <p>Uyku tulumunun üstünden kalktım, “Ben kız kardeşimsiz hiçbir yere gidemem,” dedim. “Bunu biliyorsun. Kız kardeşimsiz gelecek özgürlüğü istemiyorum.”</p>

  <p><span>“</span>Merak etme,” dedi Mikrop. “O da gelecek.” Bu sözüyle özgürlüğün geleceğini mi kastetmişti yoksa kız kardeşimin mi, ilk başta anlayamadım, “Klip bitti,” diye devam etti. “Çiğdem bu kliple meşhur olup da insan içine çıkamaz hale geldiğinde, o da bizimle gelmek isteyecek.”</p>

  <p>Gözlerimi Mikrop<span>’</span><span>tan ayırmadan biradan bir yudum aldım, birkaç leblebi attım ağzıma, söylediklerini düşündüm. Belki de haklıydı. Birkaç leblebi daha attım. Zaten bütün şöhretler de yabana gitmek ister. Gerçi hiçbirinin gittiği yok ama olsun. Kız kardeşimin karakteri sağlamdı, o kesin gelirdi bizle. Yeter ki şöhret olsun, şöhret olsun da o şatafatlı dünyanın yalanlarından bıksın, “Çağlar,” desin o zaman bana, “vaktinde kalbimi kıran herkesi affediyorum. Hadi artık yabana gidelim.”</span></p>

  <p>Videoyu o gece, ‘Sekiz Yaşındaki Kızdan Muhteşem Moonwalk ve Daha Fazlası’ ismiyle yükledik Youtube’a, sonra da Twitter’dan Facebook'tan art arda linkler verip mail ve arkadaş listelerimizdeki herkese toplu mesaj atarak canlı tut<span>maya çalıştık. O gece 124 kişi seyretti, ertesi gün bu rakam 216’ya çıktı, kız kardeşime çaktırmamaya çalışıyordum ama durum pek parlak sayılmazdı. Bilgisayarın basında, elim çenemde, hâlâ hangi ümitle beklediğime kendim de şaşarak bekliyordum öyle, belki mutluluk yüklenir diye. Yüklenmiyordu. Bağlantı hızımız çok düşük ve kotamız kederle doluydu. Mikrop</span><span>’</span><span>la beraber Kolombiya</span>’<span>ya gitmeyi, palmiye yağı işine girip geçim derdini çözdükten sonra da kız kardeşimi yanıma aldırmayı düşünüyordum, hayatın başka alanlarında denemeliydik belki de şansımızı.</span></p>

  <p>Ve işte o bekleyiş anlarından birinde, talih bizim de yüzümüze güldü. Bunu hiçbir zaman unutmayın, iyimser bir hayat felsefesi olarak not edin şu an sevinçten adını unuttuğum o küçük yapışkanlı kâğıtlardan birine, sonra o kâğıdı buzdolabının üstüne koyup vurun avucunuzun içiyle, iyice yapışsın oraya, kimse çıkaramasın. Mesele şudur, talih bir gün size de güler. Kâğıdın adını da hatırladım: post-it.</p>

  <p>Şöyle oldu hadise, kız kardeşimin videosunu seyredip hayran kalan bol takipçili bir Twitter fenomeni, ‘moonwalk yaparken deliren toraman kız’ diye tweet atıp link verdi önce, Twitter’da onu takip edenlerin üstünden Facebook’a sıçradı bizim klip, Facebook’ta görüp sözlüklere başlık açtılar, sözlüklerde görüp forumlara yazdılar, forumlarda görüp tekrar Facebook’a sardılar, her yere birden bir anda yayılıverdik. Seyredilme sayımız bir saat içinde 216dan 12 bine çıktı. Öbür saat 23 bin. Sonraki saat 38 bin. Saat başı on binden fazla seyirci, sevinçten uçuyorduk. Videonun seyredilmesi bu oranla artarsa bir-iki haftaya kadar dünya çapında şöhret olacaktı kız kardeşim. Kâğıt üstünde bakkal hesabıyla vardığımız sonuç buydu. Elbet bu düzenli artan sayıların matematikte bir ismi vardır, belki bir denklem falan kurulup kız kardeşimin tam olarak ne zaman meşhur olacağına dair bir tarih de saptanabilirdi ama bunu öğrenmek için de bizim matematik hocası Kepçe’yi aramak gelmedi içimden. Pek sevmezdim onu, insanları böyle inceden gözlemleyen, gizli psikologmuş ayakları çeken biriydi.</p>

  <p>Videomuza yapılan 976 yorum da genellikle iyiydi. Gerçi ağırlıklı olarak, ‘Sekiz yaşında demişsiniz ama milli güreş takımına girer bu kız,’ tarzında yaklaşımlar vardı ama fazla önemsemedim. Kız kardeşime de yorumları okutmadım, “Büyük yetenekler başkalarının eleştirilerini dikkate alarak zaman kaybetmemelidir,” dedim. “Çünkü zaten onlar kendilerinin en acımasız eleştirmeni olacak kadar yeteneklidirler. Bir kusurları oldu mu herkesten evvel kendileri fark eder bunu.” Kız kardeşim, “Sana katılıyorum Çağlar,” dedi. Zaten dünya çapında bir şöhret olmaya hazırlandığından yabancı dilini ilerletmeye karar vermişti o ara, benim Torrent’ten indirip yedek harddiske attığım filmleri İngilizce altyazıyla seyrediyordu.</p>

  <p>Videonun seyredilmesi elli bine yaklaştığında, Eski Foto Yıldız’ın kızı Yıldız Abla aradı. Kıyıdere TV’nin Genel Yayın Yönetmeniydi, “Çağlarcım,” dedi, “Az evvel Çiğdem’in videosunu gördüm Sağlıklı Yaşam Forumu’nda.”</p>

  <p>“Hayırdır hangi topic?”</p>

  <p>“Obezite Kader Değildir. Bak ne diyeceğim, Çiğdem yetenek yarışmasına katılacak diyorlardı ama galiba olmadı o iş. Bizim hafta sonu programına gelin isterseniz?”</p>

  <p>“Teşekkürler Yıldız Abla,” dedim, “Ama biz artık insanlara sosyal medya üzerinden ulaşmaya karar verdik. Televizyon defterini kapattık.”</p>

  <p>Bir an anlayamadı ne söylediğimi, “Aaa, öyle mi?” falan diye bir şeyler geveledi, sonra da detaya girerse fikrimi değiştirebilirmiş gibi hafta sonu programının içeriğini anlatmaya başladı. Telefonu kulağımdan uzaklaştırıp bizim Kepçe’yi düşündüm. Belki de iyi bir adamdı, gereksiz yere kıllanmıştım ondan. Ne olursa olsun ondan bir şey istemek zordu, yapamazdım bunu. Kız kardeşim bilgisayar ekranının içine girmişti o ara, yüzünde parlıyordu ekran, “<i>What the fuck is going on here, huh?</i>” diye bağırdı. “Hayır Yıldız Abla, hayır,” dedim. “<i>Hey. Take it easy man!</i>” dedi kız kardeşim.</p>

  <p>Sonra olan oldu, olan gene bize oldu dostum. İstanbul’da direniş çıktı. İstanbul’da direniş çıkınca da bizim videonun seyredilmesi 200 kilometre hızla giderken düz duvara çarpan bir kelebek gibi yamuldu. 79 binde çakılıp kaldık, saatler boyunca on beş-yirmi kişi ya seyretti ya seyretmedi. Yeni bir keder dalgasına kapılmaması için kız kardeşime, “Youtube’da teknik bir arıza var, birazdan düzelir,” demiştim. Ama aradan saatler geçtikçe bu açıklamanın inandıncılıgı kalmamıştı. En sonunda kız kardeşim, yumruğunu benim yedek harddiske vurup ıslığı andıran bir fısıltıyla “Çağlar ne oluyor bu internette,” dedi. “Bana gerçeği söyle!” Öyle fısıldadığım duyunca korktum bir an.</p>

  <p>“Taksim’de her zaman polisten dayak yiyen bir grup radikal, dayak yemez oldu şekerim,” dedim. “Onların dayak yemediğini gören diğerleri de kudurdu. Hadiseler hakkındaki ilk izlenimim bu.”</p>

  <p>“E bundan bize ne Çağlar! Allah aşkına! Bütün gücümle üzüldüm. Yoruldum artık üzülmekten. Ağlamak istemiyorum daha fazla. Bizim videomuz niye seyredilmiyor?”</p>

  <p>“Artık sadece direnişçilerin videoları seyrediliyor, sadece onlar paylaşılıyor. Böyle zamanlarda böyle olur. Ama hiç merak etme. Hava kararmak üzere, güvenlik kuvvetlerimiz bu direnişi bir-iki saate kadar bastırır, ondan sonra da her şey eski haline döner sosyal medyada.”</p>

  <p>Velâkin hiç de beklediğim gibi olmadı, 31 Mayıs gecesi direnişin bokunu çıkardılar. Senelerdir sessiz sedasız yerlerinde oturan insanlar, tam kız kardeşim meşhur olmak üzereyken hep beraber ayaklandılar. Öyle olunca da ister istemez hükümete karşı değil de kız kardeşime karşı ayaklanılmış gibi bir hisse kapıldık. Sadece sokakları değil bütün sosyal medyayı da ele geçirmişlerdi. Bizim video bir anda unutulmuştu, 79 bin 356 seyircimiz buharlaşıp havaya karışmıştı sanki. Yorum yazanlara tekrar ulaşmaya çalıştım, o kargaşada kimseye duyuramadım sesimizi.</p>

  <p>Gecenin ilerleyen saatlerinde kız kardeşimin yüzü yavaş yavaş gölgelendi, en sonunda da daha önce onda benzerini hiç görmediğim dehşetli, kapkara bir anlatıma büründü. Bana da dedi ki işte o zaman, o isyan gecesi, “Çağlar,” dedi, “Bunu hak edecek ne yaptım?”</p>

  <p>“Hiçbir şey bebeğim,” dedim.</p>

  <p>Birdenbire delice bir tebessümle gözlerini kısıp “Şimdi ne istiyorum biliyor musun?” diye sordu.</p>

  <p>“Ne istiyorsun sevgilim?”</p>

  <p>“Altı top karışık dondurma yemek sonra da hayatımı gebertmek istiyorum.”</p>
</body>
</html>
