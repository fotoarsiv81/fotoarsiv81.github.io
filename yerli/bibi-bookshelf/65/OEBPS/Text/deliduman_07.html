<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Deliduman</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>Yedi</h1>

  <p>Eski kız arkadaşım Matrix'teki Trinity'ye benziyordu. Trinity’deki sert halleri biraz yumuşatın, kadınsı halleri biraz çocuksu yapın, saçları düz ve siyah değil de kahverengiye yakın ve biraz da kıvırcık olsun, gözleri mavi değil de siyah olsun, bir de hiç eline tabanca alacak bir tip gibi durmasın, işte tam öyle biri. Tamam, pek Trinitiy’ye benzemiyor son kertede ama başlangıç noktası olarak Trinity’yi almakta fayda var Bilmeyen birine adres tarif ederken de böyle yapmak gerekir, en temel noktalardan başlamak. Ömeğin, bu mantaliteyle kız kardeşimi tarif etmem gerekse size, çıkış noktası olarak Kill Bill deki Uma Thurman’ı alırdım, omzunun üstünden iki eliyle samuray kılıcını çekmek üzere olduğu andaki bakışını özellikle.</p>

  <p>Geçen yaz, birtakım idealistçe arzular ve bunların tetikledigi ailevi problemler nedeniyle parasız kalınca, Eski Bankacılar Lokali’nde çalışmaya başlamıştım. Eski kız arkadaşımla da orada tanışmıştık. Eski Bankacılar Lokali, adı üstünde eskiden Bankacılar Lokaliydi, sonra başka yere taşındı bankacılar. Onun yerine Meltem Kafe Bar açıldı ama kimse oraya <span>Meltem Kafe Bar falan demedi, Eski Bankacılar Lokali olarak kaldı adı. İki tarafı vardı lokalin. Ön tarafı sahil yoluna bakıyordu, kıraathaneyi andırıyordu daha çok. Bütün gün bıkıp usanmadan okey oynayan ya da oynayanlara yancılık yapan, iskambil kâğıtlarını hiç kimsenin beklemediği bir anda küt diye masaya vurup ilgi çekmeye çalışan tipler olurdu orada, onlar gene iyi; bir de hiçbir şey yapmayan, ne okey taşı dizen, ne kâğıt oynayan, ne televizyona bakan, ne gazete okuyan, önüne çay konulmazsa istemeyen, bir şey sorulmazsa konuşmayan, saatlerce sigara bile içmeden öyle bomboş oturan tipler olurdu. Onlara baktıkça ben sıkılırdım. Bir yandan da düşünürdüm, ‘Çağlar,’ derdim kendime, ‘bu insanlar acaba nereden alıyorlar bu hiçbir şey yapmadan bekleme kuvvetini,’ derdim, ‘bir dış dünya yokmuş gibi, hiçbir şeye ihtiyaçları yokmuş gibi nasıl yaşıyorlar acaba?’ derdim. Cevap veremezdim sonra kendime, içimi sıkıntılı bir sessizlik kaplardı.</span></p>

  <p>Arka bahçesi vardı bir de Eski Bankacılar Lokali’nin. Daha çok gençler takılırdı orada, işte o arka bahçede, cuma-cumartesi akşamları bizim patronun yeğeni Anıl, hafiften ışık ve ses düzeni kurduğumuz akasya ağaçlarının altında, elinde gitarıyla uzun sandalyesine oturur, önündeki nota sehpasının sayfalarını her şarkıdan sonra dikkade karıştırarak canlı müzik yapardı. Fena çalmıyordu aslında, klasik takılıyordu, iki-üç sene klasik gitar kursuna gitmişti. Kısıtlı yeteneğinin bilincindeydi ve gayret ediyordu, oturmuş bir sound’u vardı, saygı duyardım ona. Ama kimse yeterli görmüyordu gayretini, şarkı söylemesi için de ısrar ediyorlardı ve o da zorla üç-beş şarkı söylüyordu.</p>

  <p>İşte eski kız arkadaşımı da ilk olarak o akşamlardan birinde fark ettim. Yanında T.C. Sinem Uzun ve fen liseli iki angut vardı. Fen liseli angutlar sürekli yüksek sesle konuşuyor, ne kadar keyifli olduklarını kanıtlamak zorundaymışlar gibi de kahkaha atıp duruyorlardı sürekli, çok manyak bir dizi bulmuşlardı geçenlerde, iki sezonunu birden üç günde seyretmişlerdi, o dizi dururken başka dizi seyredenler kesin ameleydi. Buna benzer bayık bir muhabbet tutturmuşlardı dışarıdan duyabildiğim kadarıyla. İşte dediğim gibi, ilk o anda fark ettim eski kız arkadaşımı, seneler sonra, yüksek sesle konuşan angutlara sıkıntıyla bakarken, başka bir yerde başka bir derdi varmış gibi duruyordu. Çevresindeki bütün ışığı emip yansıtan koyu gözleri, ta uzaktan belli oluyordu. Onu çok küçüklükten beri tanıdığımı hatırladım birden. O beni hatırlamazdı gerçi. Olsun. Tanışma öykümüz de biraz talihsizceydi, ama neyse işte, bazen uzun süredir tanıdığın bir arkadaşına da günün birinde âşık olursun, olursun dostum, bunlar olağan şeyler. Birkaç çam ve akasya ağacı vardı arka bahçede, dünyadan yalıtılmış, sessiz sakin bir yer izlenimi veriyordu insana. Kıyamet koptuktan sonra hayatta kalan üç-beş kişi orada toplanmak için sözleşmiş gibi. Bu yüzden de her şey biraz daha sade ve büyülüydü orada.</p>

  <p>Sonra nereden akıllarına estiyse bizim Aral’dan bir şarkı istediler. Aral’ın repertuarı, özellikle söylemesi istenen şarkılar söz konusu olduğunda içler acısıydı. Önündeki vişne suyundan bir yudum alıp <span>‘</span><span>Çalabilirim ama sözleri tam yok’ falan yaptı. Alkol kullanmadığından buzlu vişne suyu koyardık önüne, votka-vişne içiyor zannetsinler diye. Bunun üzerine eski kız arkadaşıma, “Aaa, sen bilirsin, sen söyle,” diye ısrar etmeye başladılar, önce T.C. Sinem Uzun kancığı sonra da hep beraber. Eski kız arkadaşım uzun ısrarlardan sonra sahneye çıktığında ben, masa beşle birleştirdiğimiz masa dörtten sekiz shot Jâgermeister sipariş edildiği için, onlan doldurmakla meşguldüm tekila bardaklarına.</span></p>

  <p>Şarkının ismini vermek istemiyorum şu an ama böyle en sevdiğiniz yerli şarkılardan slow bir şey düşünün. Zamana karşı da dayanıklılığını muhafaza etsin, en az on beş-yirmi senelik olsun. Eski kız arkadaşım, kırık ve kısık bir sesle söylemeye başladı şarkıyı, dinleyenlere fazla umut vermeden, sanki her an sözleri unutabilirmiş, detone olabilirmiş, ağlayarak sahneden inebilirmiş gibi. Ama şarkı ilerledikçe değişti durum. Sanki söylemiyor da sırtında taşıyordu o şarkıyı. Onun yükü altında eziliyor, güç nefes alıyor, ama kendisini hayata bağlayan son tutamak o şarkıymış gibi yine de bırakmıyordu söylemeyi. Öyle olduğu halde de dikkatleri üzerine çekmemeye gayret ediyor, şarkının önüne asla geçmiyordu, olur da geçerse de utanarak yapıyordu bunu, başka türlü söylenemeyeceği için.</p>

  <p>Çocuksu ve tedirgindi sesi. En yüksek perdeden söylediğinde bile kırılgandı biraz. Yeri geldi mi duygusallaşmaktan çekinmeyen, yeri geldi mi de size en buruk haliyle bile tebessüm eden bir sesti. Delice yağan yağmurlardan sonra, kaldırım kenarlarındaki su birikintilerini, parklardaki ıslak bankları, yolların ortasında silkinen sokak köpeklerini, apartman boşluklarının rutubetli karanlığını, içlerinde otların filizlendiği ıssız telefon kulübelerini hatırlatan, insana gelmiş geçmiş bütün dertlerini hatırlatan, bu yüzden de durup dururken biraz kalbinizi kıran bir sesti. Ama kalbinizi kırdıkça da başınızı okşayan, teselli eden bir şey vardı o seste. İşte o sesle öyle bir söylüyordu ki şarkıyı, o bir şarkı değildi artık, bir meydan okumaydı, bir trafik kazasıydı, çığlıklar içinden gelip geçen bir ambulanstı. Şarkının derinliklerinde kayboldukça tuhaf bir hisse kapılıyordum, o an gelip çatmıştı sanki, geçmiş anları önüne katıp kovalayarak, kendisi de gelecek anlar tarafından kovalanarak. Belki de birazdan her şey affedilecekti.</p>

  <p>Şarkı bittiğinde o kadar şaşkındım ki, alkışlamak bile gelmedi aklıma, doldurduğum Jâgermeisterlerden ikisini kendim içtim. Çalışırken içmeme prensibim olmasına ve ‘Jâgermeister içeceğime pekmez yerim daha iyi lan’ diye düşünmeme rağmen.</p>

  <p>Masada oturan fenciler, şebek gibi alkışlamaya başladılar hemen. Kız kardeşimden sonra gördüğüm en büyük yetenek olan eski kız arkadaşıma hayran kaldıkları için değil tabii, ne olursa olsun öyle alkışlamaya önceden karar vermişlerdi zaten. Eski kız arkadaşım, alkışlar altında, hafif bir utançla kıstı gözlerini, belli belirsiz gülümsedi. Gülümsemeye giriş gibi bir şeydi bu. Hiç kimsenin hayranlığına ihtiyaç duymadığı o kadar belliydi ki. Bunlar hep virtüözlerin özelliğidir, mizaç meselesidir, doğuştan gelir, taklit edilemez.</p>

  <p>Bunun üzerine Mikrop’a dedim ki “Kardeşim,” dedim, "Bak bakalım bu kız ne içmiş?” Mikrop da orada çalışıyordu tabii, benden üç gün sonra başlamıştı garsonluğa, bizi parasız bırakan ortak ideallerimizin müşterek çilesini çekmek için. Adisyona bakmaya lüzum görmeden, “Sadece meyveli soda,” dedi. “Emin misin?” diye sordum. Evliya falan olmak gerekir böyle mucizeleri ayık kafayla gerçekleştirebilmek için. Mikrop bir şey demedi. Mikrop bir şey demiyorsa ilk söylediği şey geçerlidir. İlk söylediği bir şey yoksa zorlayın. Neyse, onun baktığı masaydı, kimin ne içtiğini benden iyi biliyordu.</p>

  <p>Lokalin ruhsatı gece bire kadardı ama emniyetten tanıdıklar olduğu için, ikiye üçe kadar sorun çıkmıyordu hafta sonları. Her çalışma gününün ardından uzun bir tatile çıkmamız gerektiğini hissediyorduk Mikrop<span>’</span><span>la. Arka bahçeye bakan iki garson vardı, onlar bizdik ve oradaki on altı masa da paso dolu olurdu. Mekânı en son kapatan da bizdik.</span></p>

  <p>O gece, birkaç sene evvel sandalyeler çalındı dedikleri için, sandalyeleri demir zincirle birbirine bağlamıştık her zamanki gibi. Bütün ışıkları kapattıktan sonra, derin dondurucudan iki şişe Efes alıp bahçeye bakan merdivenlere oturduk. Çam kokusuyla karışık tatlı bir yaz havası vardı. Eski Bankacılar Lokali<span>’</span><span>nin arka bahçesi zaten, Kıyıdere</span>’<span>de gerçekten nefes alabildiğinizi hissettiğiniz ender yerlerden biridir, belki de tek. Hafiften esmeye başlayan rüzgâr, dalları birbirine karışmış akasya ağaçlarının yapraklarını hışırdatıyordu, o da yağmur yağıyormuş gibi bir izlenim uyandırıyordu insanda.</span></p>

  <p>“Çisem,” dedi Mikrop.</p>

  <p>İki saat evvel, <span>‘</span><span>Mikrop, ben bu kıza âşık olabilirim, ismini öğrenirsen haberim olsun,’ dediğim için. Başıma diktiğim bira dişlerimi sızlatmıştı. Birbirine sıkı sıkı bağlanmış sandalyelere bakarken, bir an, unuttuğum adını bile yeni öğrendiğim halde, uzun yıllardır bir selamımız sabahımız bile olmadığı halde, benim de Çisem’e öyle bağlı olduğumu hissettim.</span></p>

  <p>Ama neyse şimdi, eski kız arkadaşımdan daha fazla bahsetmek istemiyorum. Bu kız kardeşimin hikâyesi. Eğer önemli yan rollerden birinde ben olmasaydım ve bu hususta daha sonra meydana gelecek bazı hadiseler, o fırtınalı günlerin telaşı içinde kız kardeşimi de doğrudan etkilemiş olmasaydı, eski kız arkadaşımdan hiç bahsetmezdim zaten. Ha, belki ileride bakarım, konuyla o kadar da alakası yokmuş derim, eski kız arkadaşımla alakalı bölümleri kopyalayıp başka bir dosyaya yapıştırırım. Adını da ‘Ön Büro Yönetimi Ders Notları 3’ koyarım, benden başka kimse okumasın diye. Her neyse, eğer bu satırları okuyorsanız, eski kız arkadaşımı bu hikâyeden silmemişim demektir. Demek ki bazı hatıralar hâlâ, kızgın tavaya damlayan sular gibi içimde cızlıyor demektir. Eğer o hatıraları yazmazsam şu an içimi yakan o cızırtılar ömür boyu yakamı da bırakmayacakmış gibi geliyor demektir. Allah hiç kimseye böyle dert vermesin demektir! Haleluya!</p>

  <p>Palmiye Kafe Bar’da oturduğumuz akşamın ertesi, 25 Mayıs Cumartesi, Mikrop, Efekan’ı mendireğe çekmiş, beni arayıp haber verdi Kız kardeşimle ikindi molası vermiştik çalışmamıza, onıın için özel olarak yaptığım unsuz-yağsız-şekersiz diyet keki yiyorduk, tadı tuğlaya benziyordu, bilirsiniz işte, yoksa hiç tuğla yemediniz mi? “Mikrop’un babası rahatsızlanmış yine, ben bir bakıp geleyim,” diyerek çıktım evden Kararmış, yosun tutmuş kayalarla dolu mendireğin, öğle güneşiyle pişmiş uzun beton yoluna çıktım. Mendireğin başında, tripod kurmuş iki fotoğraf sanatçısı, antika bir fotoğraf makinesinde, kılı kırk yararak kadraj ayarı yapıyordu. Bulutsuz açık havada, olduklarından çok daha yakın gözüken İstanbul adalarının fotoğraflarını çekeceklerdi muhtemelen.</p>

  <p>Çok kötü kokuyordu mendirek, arıtma tesisinin trafosu bozulmuştu üç ay evvel, yurtdışından parça bekleniyordu, arıtmadan veriyorlardı lağımı denize. Martılar, köpürerek, küçük girdaplar oluşturarak denize akan pisliğin çevresinde alçaktan uçuyor, yiyecek bir bok var mı diye bakıyorlardı. Mikrop ve Efekan, mendireğin ucunda, deniz fenerlerinin arasındaydı. Onlara doğru yürüdüm. Efekan’a bakmadan Mikrop<span>’</span><span>la tokalaşıp öpüştüm. Efekan’ın karşısına, kayalardan birinin üstüne oturdum, sol bacağımı öne uzatıp elimi üstüne koydum, kürdanla dişimi karıştırmaya başladım.</span></p>

  <p>Efekan, leylek bacaklı, kumral saçlarını yandan ayırmış, dişleri telli bir tipti. Ben-Ten Çamur Ateş tişörtü giymişti. Mendireğe dizili elektrik direklerinden birinin ince gölgesi uzanıyordu aramızda. Ciddiyetimi bozmadan, dikkatle bakıyordum ona, o dikkatli bakışta düşmanca bir hava esmemesine de gayret ediyordum elimden geldiğince. Kendisine, düşmanca bir yaklaşımdan çok, olayların iç yüzünü anlamak isteyen polisçe bir tavırla yaklaştığımı hissetmesini istiyordum. Bir polis ne kadar dostça bakabilirse bir şüpheliye öyle bakıyordum Efekan’a. İlk sözü onun söylemesini bekliyordum. Bir itiraf, bir özür, bir korku ifadesi, ne olursa olsun. Efekan susuyordu, hiçbir yerde sabit tutamıyordu bakışlarını; Mikrop’a, bana, denize, martılara, fotoğraf sanatçılarına bakıp duruyordu. En sonunda, yakayı ele verdiğini anlayan suçlular gibi önüne eğdi başını.</p>

  <p>“Efekan sen benim kardeşimsin,” dedim. “Bunu unutma hiçbir zaman.”</p>

  <p>“Tamam Çağlar Agbi,” dedi.</p>

  <p>Sesinde sinirli bir titreyiş vardı. Korkuyla bakmaya başlamıştı bana.</p>

  <p>“Sen şimdi,” dedim. “Mervenaz ve Ecemle haber gönderdin mi? Çigdem’e sırılsıklam âşığım dedin mi?<span>”</span></p>

  <p>“Hayır!” diye bağırdı korkuyla. “Öyle bir şey yapmadım.” O korkuyla kendini ele mi vermişti yoksa bir yanlış anlaşılmadan ötürü göt altına gitmek üzere olduğunu mu düşünmüştü, ilk anda anlayamadım. Çok net okuyordum gözlerindeki korkuyu ve o anda ben de ondan korkuyordum aslında. Kız kardeşimin hayatının merkezindeki yerimi Efekan’a kaptırmaktan korkuyordum.</p>

  <p>Kayadan kalktım, Efekan’ı omzundan tutup babacan bir edayla gülümsedim, tam tersi bir etki yaratmak için de sertçe sıkmaya başladım omuz kemiğini, “Efekan sen benim kardeşimsin,” dedim, yine. “Kardeşler birbirine yalan söylemez.”</p>

  <p>“Ben valla billa öyle bir şey demedim Çağlar Agbi.<span>”</span></p>

  <p>Mikrop yandan ani bir tokat attı Efekan’ın kulağına, “Yalan söyleme lan!” dedi. Efekan’ın gözleri doldu, Mikrop’a dönüp “Ben yemin ederim öyle bir şey yapmadım Cengiz Agbi,” dedi.</p>

  <p>“Sus lan!” dedi Mikrop. “Kaşın gözün ayrı oynuyor çakal! Atayım mı lan seni denize, atayım mı lan şimdi buradan seni denize!”</p>

  <p>Efekan ağlamaya başladı, solukları sıklaşmıştı, güç nefes alıyordu, bir şeyler söylemek istiyor ama söyleyemiyordu. Efekan’ı kendime çektim, “Bırak Mikrop,<span>”</span><span> dedim. </span><span>“</span><span>Efekan benim kardeşim.</span><span>”</span></p>

  <p>Mikrop beni hiç duymamış gibi Efekan’ın karşısında eğildi, eliyle sıkıca çenesinden kavrayıp gözlerini gözlerinin içine dikti. Dikkatle baktığı zaman hadiselerin içyüzünü görebilen biriydi Mikrop Cengiz; sert, acımasız ve bilge. En iyi arkadaşım. Bana döndü, gözleriyle deniz fenerlerinin oraya gelmemi işaret etti.</p>

  <p>Hava karardığında biri yeşil, biri de kırmızı yanıp sönmeye başlayan deniz fenerlerinin ortasında durduk, “Merak etme,” dedi Mikrop. “Denize atmayacağım, paçalarından tutup sallandıracağım biraz. Başka türlü konuşmaz bu.”</p>

  <p>Efekan<span>’</span><span>a baktım, ağlayarak bizi izliyordu. Kız kardeşim onu seviyordu galiba. Dolayısıyla ben de onu seviyordum galiba. Artık o da kız kardeşimden bir parça sayılırdı benim için. Karışık hisler içindeydim, bir duygu izdihamı arasında kalmıştım. Kız kardeşime olan sevgim öfkemi ezip geçmişti, ama merhametim de sıkışıp kalmıştı o hengâmede. Mikrop’a döndüm, heykel gibi duruyordu karşımda, tek kas oynamıyordu çehresinde, yüz felci geçirmiş gibiydi.</span></p>

  <p>“Sag ol Mikrop,” dedim. “Gerek yok.”</p>

  <p>O ara Efekan topukladı, peşinden koştuk. Mikrop mendireğin ortasında tişörtünden yakaladı. Efekan, şu an bile nasıl yaptığına hayret ettiğim bir çeviklikle tişörtünü çıkarıp sıyrıldı Mikrop<span>’u</span><span>n elinden. Mikrop, elindeki Ben-Ten tişörtüne şaşkın bakarken ben yardırdım Efekan</span>’<span>ın peşinden. Amatör fotoğraf sanatçılarının önünde yakaladım.</span></p>

  <p>Sanatçılardan biri, “Çekilin şuradan!” diye bağırdı. “Sizin yüzünüzden ölçü alamıyoruz.”</p>

  <p>“Ne ölçüsü?” diye sordum.</p>

  <p>Cevap vermek yerine, “Çekilin,” diye bağırdı gene.</p>

  <p>“Kardeşim,” dedim. “Ben meraklı vatandaş değilim, Belediye Başkanı Altan Baysal<span>’</span><span>ın yeğeniyim. Neyin ölçüsünü alıyorsanız söyleyin."</span></p>

  <p>Kartımı verdim adama.</p>

  <p><br /></p>

  <p>Çağlar İyice</p>

  <p>Kıyıdere Belediyesi</p>

  <p>Halkla İlişkiler Dairesi</p>

  <p>Uzman Personel</p>

  <p>Mail: geceninsabirlisesi@gmail.com</p>

  <p><br /></p>

  <p>“E bilmiyor musun o zaman?” diye sordu kartımı elinde evirip çeviren adam.</p>

  <p>“Neyi bilmiyor muyum?”</p>

  <p>“Marina yapılacak buraya.”</p>

  <p>Efekan bir şeyler diyecek oldu, ağzını kapattım, omzundan kavrayıp yürüttüm mendireğin ucuna doğru. Mikrop elindeki tişörtü sinirle sallayarak geliyordu karşımızdan, yaklaşınca Efekan’ın kafasına vurdu tişörtü.</p>

  <p>“Çağlar Agbi lütfen beni denize atmayın,” dedi Efekan. “Yüzme biliyorum ama çok iyi değil, boğulurum.”</p>

  <p>“Bana doğruyu söyle,” dedim.</p>

  <p>Efekan yine ağlamaya başladı, konuşamıyordu.</p>

  <p>“Efekan ağlamayı bırak, bana doğruyu söyle,” dedim. “Sana zarar vermeyeceğim. Sadece gerçeği bilmek istiyorum kardeşim. Gerçeği bilme arzusuyla doluyum şu an. Gerçeğe; ekmekten, sudan ve GTA’dan daha fazla ihtiyacımız olduğu günlerde yaşıyoruz. Bana gerçeği söyle.<span>”</span></p>

  <p>“Ben öyle bir şey yapmadım Çağlar Agbi.<span>”</span></p>

  <p>“Efekan, yalan söylerken zihninde, yüreğinde temiz bir yan vardır, hissedersin onu. Seninle doğrudan konuşmaz, yapma etme demez ama oradadır, hissedersin.<span>”</span><span> Efekan</span><span>’</span><span>ı omuzlarından sıkı sıkı tutup salladım, “Hissediyor musun onu şimdi?</span><span>”</span><span> diye sordum. </span><span>“</span><span>O dürüst yanınla konuş benimle.”</span></p>

  <p><span>“</span>Ben öyle bir şey demedim Çağlar Agbi.<span>”</span></p>

  <p>“Efekan sen kendini dünyanın en zeki adamı mı zannediyorsun?” diye sordum. “Steve Jobs öldü ve senin dönemin başladı da bundan bizim haberimiz mi olmadı kardeşim? Çevirdiğin dolaplar sonsuza kadar kendi iç dünyanda mı kalacak zannettin? Efekan sen beni ne zannettin?<span>”</span></p>

  <p>“Çağlar Agbi benim bir suçum yok.<span>”</span></p>

  <p>“O zaman Çiğdem seni niye merdivenlerden itti? Sırılsıklam âşığım diye haber göndermediysen seni niye merdivenlerden itti?<span>”</span></p>

  <p>“Bilmiyorum.<span>”</span></p>

  <p>“Düşün o zaman. <span>‘</span><span>Karıncayı bile incitmeyen bir kız beni niye merdivenlerden itti’ diye düşün.”</span></p>

  <p>“Bilmiyorum”</p>

  <p>“Bilmeye çalış!”</p>

  <p>“Bilmiyorum Çağlar Agbi, yemin ederim bilmiyorum!<span>”</span></p>

  <p>Efekan'a tişörtünü geri verdim. Tişörtü elinde tutmuş, bana bakarak ağlamaya devam ediyordu. Bir süre sonra tişörtü giymeyi akıl etti.</p>

  <p>“Sen dişlerine ne zaman tel taktırdın?” diye sordum.</p>

  <p>“Geçen yaz.<span>”</span></p>

  <p>“X-ray cihazından geçerken ötüyor musun?”</p>

  <p>Cevap vermedi, hüzünle önüne baktı.</p>

  <p>“Tamam git,” dedim. Hâlâ öyle duruyordu.</p>

  <p>“Efekan git kardeşim.”</p>

  <p>Bir an kendine geldi, telaşlı adımlarla, kimi zaman ayakları birbirine dolanarak uzaklaşmaya başladı mendireğin beton yolunda. Arada çaktırmamaya çalışarak arkasını kontrol ediyordu ama çakıyorduk. Sinsice bir gidişi vardı, az evvel birinin cüzdanını araklamış da ortalıktan kaybolmaya çalışır gibi. Ölçü <span>alanlar karşıdan el ettiler kenardan yürümesi için, onları</span><span> da görmedi, dümdüz yürümeye devam etti.</span></p>

  <p><span>“</span>Ne diyorsun Mikrop?” diye sordum. <span>“</span><span>Valla bu iste bir iş var.”</span></p>

  <p>“Ne var?<span>”</span></p>

  <p>“Bilmiyorum o kadarını ben de bilmiyorum.<span>”</span></p>
</body>
</html>
