<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Deliduman</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>Beş</h1>

  <p>Eve gidene kadar neşemi koruyabilmiştim, gerçekten iyiydim, çok yüksektim o gün. Uygulama Oteli’nden çıkmıştık, bizim okul otele çok yakındır, önünden geçerken Mikrop’a, “Şurada biraz basket oynayalım mı?” diye sordum. Okulda kimse yoktu, bütün dersler bitmiş, herkes gitmişti. Kömürlükten girdik, spor salonundan basket topu alıp beton döşeli boş bahçeye çıktık yine. Basket oynamaya başladık, tek pota, iki kişi. Beş sefer mayonez yapmak beni kendime getirmişti. Beşinci sefer yaptığımız mayonezin tadına bile bakmamıştı şef, oteldeki önemli tiplerden biri çağırdığı için onun yanına gitmesi gerekiyordu, “Tezgâhın üstüne koyun dönünce bakarım,” demişti, neden bakmadığını biliyordum ama. Altıncı sefer yapın dese öyle bir taşak geçerek yapacaktık ki o mayonezi, herkesin içinde zor duruma düşecekti, ‘Beğendim,’ demeyi de yediremiyordu kendine. Paradigması iflas etmişti.</p>

  <p>Mikropla basket oynarken unutmuştum her şeyi, mikseri, yumurtaların sarısını, mayonezin kıvamını, Gözde Hoca’yı, zavallı şefi, Efekan’ı, kız kardeşimi bile biraz unutmuştum. Gömlekleri kravatları da çıkarmış, iyice kaptırmıştık kendimizi, kimin önde gittiği de umurumuzda değildi. Sona doğru kuralları da bir yana bıraktık, topu alan potanın önüne gidiyordu, dövüşür gibi oynuyorduk, mühim olan tek şey o portakal renkli topu filesiz çemberden geçirebilmekti, müthiş eğleniyorduk. En sonunda ikimiz de bir yana yıkıldık, sırtımızı geçen sene okulun bahçe duvarına paralel dikilen abuk subuk palmiyelere yasladık. Güç soluk alıyorduk, Mikrop’a dedim ki, “Mikrop, geberene kadar şınav çekelim mi?” Geberene kadar şınav çektik, seksen belki de doksan sefer, bir milyon sefer. Sırtüstü uzanıp bulutlara baktım, kalbim ağzımdan çıkacakmış gibi çarpıyordu. Mikrop, çantasından mavi bir havlu çıkarmış, sırtını, ensesini falan kuruluyordu o ara, “Çok pis terledim,” dedi. “Eve gidip mükemmel bir şekilde acilen duş almam lazım.”</p>

  <p>“Tamam,” dedim, “Ben de kaçıyorum zaten.”</p>

  <p>İşte böyle yüksek gittim eve ve kız kardeşimi salonun ortasındaki L koltuğun kenarında; kederli, mahzun, derinden yaralı bir biçimde otururken gördüm. Beni görünce yine gelip sarıldı ama her zamanki sarılmalarından farklıydı, koşup gelmemişti. Her zamanki selamlaşmamızı da biraz keyifsiz yaptı. Annemi gördüm salonun köşesinde ve dünyadaki bütün problemlerin kaynağı oymuş gibi, dizginlemeyi başaramadığım, asla başaramayacağım ve bir yerden sonra da başarmak istemediğim bir öfkeyle baktım ona. O muydu kız kardeşimi böyle üzen? “Biraz konuşabilir miyiz?” dedim, sesim titriyordu, bizim odaya geçtik.</p>

  <p>“Ne oldu?” diye sordum.</p>

  <p>“Ne, ne oldu?”</p>

  <p>“Ne bu kız kardeşimin hali?”</p>

  <p>“Televizyondaki reklamda çıkmamış”</p>

  <p>“Ne reklamı?”</p>

  <p>“Bu katıldığınız programın reklamı dönmeye başladı. Onların içinde yokmuş.”</p>

  <p>“Programın tanıtım reklamları mı dönmeye başladı?<span>”</span></p>

  <p>“Evet.<span>”</span></p>

  <p>“E daha seyircili çekimi yapmamışlardı.”</p>

  <p>“Ne bileyim ben!”</p>

  <p>Tekrar salona döndüm, kız kardeşim daha önce hiç seyretmediği, şimdi adını bile anmak istemediğim saçma sapan bir evlilik programını seyrediyordu. Posası çıkmış, yüz otuz yaşlarında bir herif, sahnedeki yüksek koltuğa oturmuş, kendini beğendirmeye çalışıyordu. Düzce’de evi varmış, Bağkur emeklisiymiş. Seyirci kadınlardan biri, ‘neden üç yıl önce boşandığını’ sordu. Düzce’de evi vardı, Bağkur emeklisiydi, yüz otuz yaşındaydı, neden boşanmıştı yüz yirmi yedi yaşındayken? Bunun cevabını vermek zorundaydı. Televizyon yakından gösterince dikkatle baktım adama, siyah lekeler vardı yüzünde, yanakları sarkmıştı, titreyen ellerini nereye koyacağını bilemiyordu; yaşamıştı, yıpranmıştı ve yok oluşa doğru sürükleniyordu, “Geçinemedik efendim,” dedi güç duyulur ince bir sesle. “Neden geçinemediniz?” Bu sorunun ardından stüdyodaki bütün seyirciler merakla ihtiyar adama diktiler gözlerini, dudaklarının kıyısında ‘Bizi kandıramazsın, ne mal olduğunu biliyoruz’ diyen alaycı bir tebessüm de vardı. Adam bir şey diyemedi, gülümsemeye çalıştı, gülümsemeye çalışınca daha çaresiz göründü. Sonu yoktu bunun. Kız kardeşime baktım, endişeleniyordum onun için, sağ kolunu karnının üstüne paralel koymuş, sol eliyle de yanağını kapatmıştı.</p>

  <p>“Birazdan çıkar,” dedi.</p>

  <p>“Ne çıkar,” diye sordum, cevap vermedi. Evlilik programı reklam arasına girince, yetenek yarışmasının tanıtımı çıktı. O meşhur jürilerden biri, “Hazır mısınız!” diye bağırıyordu en başta, sonra da büyük bir alkış kopuyordu, seyirciler hep beraber ayağa kalkıp kendilerinden geçmiş gibi bağırıyorlardı, ouuuuvvvvv, vuuuuvvv... Oradaydılar, hissediyorlardı orada olduklarını, akılları başlarından gitmişti o yetenekleri görünce. Hayatlarının en mutlu anlarını yaşıyorlardı. Sonra mini etek giymiş seksi bir kızın söylediği duygusal şarkının nakaratı başlıyordu, iki seyirci görüyorduk, o şarkıyla hüzünlenip ağlamamak için kendilerini güç tutmuşlar ama birdenbire ağlamaya başlayıp makyajlarının akmasını bile umursamayacak kadar kopmuşlardı hayattan, az evvel ouuuuvvv vuuuvvvv diye bağırdıklarına pişmandılar şu an, hayat aslında çok kederliydi. Sonra adamın biri dirseğiyle tuğla kırıyor, bununla da yetinmiyor kafasıyla yapıyordu aynı işi, jürideki meşhur kadınlardan biri de onu öyle görünce ağzını dehşetle açıp iki elini yanaklarına götürüyor, büyük bir şaşkınlıkla, gözleri yuvalanndan fırlayacakmış gibi bakıyordu tuğla kıran adama, babasının tuğla fabrikası vardı çünkü, biliyordu o fırınlardan çıkan tuğlaların ne kadar sert olduğunu. Ondan sonra, seçmelerde kız kardeşimden evvel sahneye çıkan genç göründü ekranda. Şarkı söylerken birden durup ters çevirdi gitarını, kulağını gitarın sırtına yaslayıp <span>‘</span><span>hımmm’  dedi ve sonra da darbuka gibi çalmaya başladı onu. Az evvel ağlarken makyajları akanlar da hırkalarını çıkarıp bellerine bağladılar, göbek atmaya başladılar aynı anda. Hayat aslında o kadar da kederli değildi, tamam bazen kederliydi ama bu hiç göbek atmayacakları anlamına gelmiyordu. Neşesiyle ve kederiyle bir bütün olarak kabul edebilmişlerdi hayatı, çok bilgeydiler göbek atarken. O yetenek yarışmasına borçluydular bu bilgeliklerini. Bütün bunların üstüne, dana gibi şişko bir tip çıktı sahneye, kendi şişkoluğuyla alakalı espriler patlattı arka arkaya, gülmekten kırıp geçirdi milleti. </span>‘<span>Ne güzel şeymiş şişmanlık</span>’<span> diye düşünüyordu gülerken gözlerinden yaş gelen seyirciler, onlar da yüz elli kilo olmak istiyorlardı artık.</span></p>

  <p>Hüzün, sevinç, dehşet, bütün duygular oradaydı. Sonra da en korktuğumuz şey geldi başımıza, ufak tefek Michael <span>Jackson</span>’l<span>ardan biri çıktı, altı yaşında, görmüştük onu kulisteyken. İyi bir moonwalk kesiti bile koymamışlardı onun tanıtımına, elini kemerinin tokasına koyup belini ileri geri hareket ettiriyordu, gülüyordu insanlar, eğlendiriyordu onları o küçük Mayki, öyle birini domaltmış gibi hareketler yapmaya başladığı an, jürideki adamlardan biri birden alkışlamaya başlıyor ve </span><span>‘</span><span>Yürü be koçum!</span>’<span> diyordu. Eğleniyorduk biz de, ruh hastasıydık çünkü, hepimizi Michael Jackson pompalamıştı, uzaylıydı Michael Jackson, gücenmemiştik bu yüzden. Mecburdu bizi pompalamaya, yoksa uzaya geri dönecek enerjiyi bulamayacaktı, sıla hasreti çekiyordu, bilirdik ne olduğunu. Siz bilmezsiniz!</span></p>

  <p>Bir filmde falan olsaydık hemen kumandayı alır, televizyonda kendisiyle alakalı can sıkıcı şeyler görmüş bir karakter gibi basardım kapatma tuşuna. Ama bir filmde değildik. Maalesef, sadece yaşıyorduk. Kız kardeşime diyecek bir şey bulamadım. Salonun köşesindeki Josephine koltuğa baktım, onun paralelindeki ikili koltuğa, ikilinin iki yanındaki tekli koltuklara, öbür köşedeki berjere, onun önündeki pufa, yemek masasının çevresine sıralanmış yüzlerce sandalyeye baktım, oturun diye bağırıyordu salon, biz de oturuyorduk. Evlilik programını seyretmeye devam ediyorduk. Ümraniye’den bir kadın aradı amcayı, ‘eğer evlenirlerse, adamın çocuklarıyla beraber mi yoksa yalnız mı oturacaklarını’ sordu. Amca, iki katlı evinin müstakil olduğunu, kendisinin üst katta, çocuklarının alt katta oturduğunu söyledi dili döndüğünce. Bunun üzerine seyircilerden biri mikrofonu alıp “Peki,” dedi, “evin girişleri ayrı mı yoksa ortak mı?” Akıl hastanesinden yeni salmışlardı soruyu soranı. Hepimiz delirdik, senin de artık içeride daha fazla durmanın manası kalmadı demişlerdi.</p>

  <p>Bizim odaya geçtim, dayımı aradım, o an başkasıyla görüşüyordu. Meseleyi bir an evvel netliğe kavuşturmam gerektiğini hissediyordum.<span> Seyircili çekimden önce sizi arayıp haber vereceğiz demişlerdi, peki, neden aramamışlardı? En iyisi doğrudan yapım şirketini aramaktı. Google</span><span>’</span><span>dan telefonlarını buldum.</span></p>

  <p>Telelonu hemen açtılar, daha ilk çalışta hatta yarım çalışta. Tabii telefon öyle birden açılınca da insan bocalıyor ne söyleyeceğini şaşırıyor. Uzun uzun çalıp da açılmış olsa yine bocalardım gerçi. İdeal telelon açılışı iki sefer çaldıktan hemen sonradır, iyi bir bilardo açılışından bile güzeldir bu. Mesela, hoşlandığın bir kız var diyelim, arıyorsun, iki sefer çaldıktan hemen sonra açarsa o telefonu, Akşama Özdilek Cinetime’a gitmeye ne dersin, <i>Hızlı ve Öfkeli 5</i> gelmiş, diyebilirsin rahatlıkla, tak diye dersin. ‘Oradan da çıkıp Palmiye Kafe Bar’a gideriz, bir şeyler içeriz istersen,<span>’</span><span> diye eklersin Hiç, </span>‘<span>Senden hoşlanıyorum’ demene, yüz yıl evvel olduğu gibi çıkma teklif etmene, bin yıl evvel olduğu gibi sinsice karasevda çekmene gerek yoktur. Ama yok, pat diye açarsa telefonu o iş biter, uzun uzun çalıp açarsa o iş yine biter, uzun uzun çalıp açmazsa zaten hiç yaşama, git kendinden falan istifa et, başka birini görevlendirsinler yerine.</span></p>

  <p>Her neyse, “Bokum yapım mı?” diye sordum, o yapım şirketinin adını bile anmak istemiyorum şu an.</p>

  <p>“Evet burası,” dedi, hafiften agresif, ona yaşa yakın bir kadın sesi, biraz altoydu, belki de bir parça burnu tıkalıydı, bilemiyorum. Ona kız kardeşimin durumunu anlattım, aranmayı beklerken aranmadığımızı, seyircili çekimden önce arayacaklarını söylediklerini, eve gelip de programın tanıtım fragmanını görünce birden şaşkına döndüğümüzü falan. Üzgün olduğumu saklamaya lüzum görmeden, çok kibarca konuşuyordum.</p>

  <p>“Eğer aranmadıysa, seçmeleri geçememiş demektir,” dedi.</p>

  <p>“Ama haber verecektiniz, bunu ısrarla söylemiştiniz,” dedim.</p>

  <p>Bu konuşmadan sıkıldığını belli eden bir sesle, <span>“</span><span>Biz sadece seçilenleri arıyoruz,</span>”<span> dedi. </span>“<span>Herkese haber veremeyiz.” Çok bezgindi sesi, bu dünyanın bütün çilesini o çekiyordu. Onunla bir yerlere varmanın imkânı yoktu.</span></p>

  <p>“Bir prodüksiyon amiri vardı sizin,” dedim. “Afşar Hanım. O yok mu? Onunla konuşmak istiyorum.”</p>

  <p>“Şu an burada değil!”</p>

  <p>“Peki,” dedim. “Önünüzde bir liste falan yok mu? O listeye bir daha bakın en azından.”</p>

  <p>“Öyle bir liste yok.”</p>

  <p>Derin bir nefes aldım. Karşı apartmanın gıpgri uzanan boyasız bahçe duvarına baktım. Apartmanın dış cephesini yenilemek için iskele kurmuşlardı geçen sene, bütün bahar onları seyretmiştik, süper olmuştu karşı apartmanın dış cephesi, ama kimse bahçe duvarını yenileyelim dememişti. Sanki orası apartmana ait değildi.</p>

  <p>“Öyle bir liste elbette ki var,” dedim. “Çünkü bir şirket olduğunuza göre mutlaka içinizde beyin özürlü olmayan birileri de vardır, ‘Madem bir program yapıyoruz, bu programa kimleri çağıracağız’ diye yazalım bir kenara demişlerdir. Şimdi o listeyi bul, o listeye bak ve o listedeki isimleri tek tek oku, ta ki içinde Çiğdem İyice olmadığından emin olana kadar.”</p>

  <p>“Benimle düzgün konuş! Terbiyesiz! Sen kimsin ki benle böyle konuşuyorsun! Sen kimsin ki bana şuna bak, buna bak diyorsun!”</p>

  <p>“O listeye bak!”</p>

  <p>“Bakmıyorum!”</p>

  <p>Şimdi esasen, şirketlerde bu tarz telefonları cevaplayan iki çeşit çalışan tipi mevcuttur. Birinci tip gayet efendidir, kalenderdir, vurdumduymazdır, bakar ki karşı taraf ağzını bozuyor, tak diye kapatır telefonu. İkinci tip ise, işte bu konuştuğum kadın gibidir. Kavgadan çekinmez, karşı taraf ağzını bozuyorsa o da bozar, bağırıyorsa daha beter bağırır, sesinin şirket içinde yankılanmasını ister, onu görsünler ve ne çileler çektiğini anlasınlar ister, telefonu kapattıktan sonra yalandan bir sinir krizi geçirir, bütün çalışanlar başına toplanır, hiçbiri konuyu bilmedikleri halde telefonun öbür ucundaki insana düşman olurlar, ama bir türlü sakinleşemez bizim çalışan, hiçbiri onun derdini anlamıyordur çünkü, o yüzden tek başına havalandırmaya çıkıp sigara içmeye başlar, şirkette hoşlandığı bir adam vardır, geçen yıl gay olduğu dedikodusu çıkmıştır ama öyle değildir, iki fincan kahveyle gelir havalandırmaya o kibar, yakışıklı ve kariyerinde yükseliş içinde olan heteroseksüel adam, işten sonra yemeğe çıkmak için sözleşirler, yemekten sonra bir bara giderler, bardan sonra bizim çalışanın evine giderler çünkü adamın evinde tadilat vardır, mum ışığında birbirlerinin olurlar, ertesi gün adam şirkete gelir ama dün akşam hiç öyle bir şey yaşanmamış gibi davranır, bizim çalışan, herhalde işyeri atmosferinde ilişkimiz ortaya çıksın istemiyor, biraz zamana ihtiyacı var diyerek avutur kendini, ama öğle tatilinde bir öğrenir ki adamın başka bir sevgilisi vardır, sevgilisi olsa gene iyi, gene iyi sevgilisi olsa, nişan yapmak üzeredirler, kalbi çatır çutur kırılır bizim çalışanın, kulağına kadar gelir kırılan kalbinin sesi, uzun süre gitmez yankısı, ağlamaya bir başlasa kendini tutamayıp sonsuza kadar ağlamaktan korkar, gülmeye bir başlasa güle oynaya delirmekten korkar, bir yanı hadiseyi sessiz sedasız kabullenmek isterken diğer yanı rezalet çıkarmak ister, tehlikeli bir eşiktedir, ikinci bir sinir krizi geçirmesine ramak kalmıştır ve o an telefon çalar, tak diye açar telefonu, arayan benimdir, yetenekli kız kardeşinin durumunu merak eden Çağlar İyice.</p>

  <p>“O listeye neden bakmadığını biliyorum,<span>”</span><span> dedim.</span></p>

  <p>Bunun üzerine sustu. O anlamlı suskunluğu dinledim biraz. Gözlerimi kapattım, iyice hissettim içimde o suskunluğu.</p>

  <p><span>“</span><span>O listeye bakmak otuz saniyeni bile almaz ama bakmıyorsun,</span>”<span> dedim. </span>“<span>O listeye otuz saniye bakacağına benimle otuz dakika boyunca kavga etmek istiyorsun çünkü. Bir parça düşün. Bir parça düşünsen bizim ne durumda olduğumuzu anlarsın. Kız kardeşimle ben, seninle aynı saftayız bebeğim. Bizler sabırsızlık yorgunlarıyız. Bizler aranmayı beklerken aranmayanlarız. Güzel bir gecenin ardından, ertesi gün aranmayan bütün kadınlar da bizim safımızdadır.”</span></p>

  <p>O ara kediyi gördüm. Ağzında, boğazından kavradığı bir güvercinle sokağın başından içeri girmişti. Güvercinin boynundan kan damlıyordu, kafası sallanıyordu. İlk defa görüyordum böyle bir şey. Bu neydi şimdi! Afrika mıydı burası? Bizim apartmanın çaprazında duran Opel Corsa’nın altına girdi kedi. Telaşla koşan birkaç çocuk geldi sonra, ‘nerede nerede’ diye soruyorlardı. Telefona, “Bir saniye,” dedim. “Devam edeceğim.<span>”</span></p>

  <p>Pencereyi açıp “Şuradaki Opel Corsa’nın altında,” diye seslendim. Telefona döndüğümde kapanmıştı. Belki de telefonu kapatıp ağlamaya başlamıştı. Bilemiyorum. Çocuklar arabanın altına eğilip kediyi kovaladılar. Kedi, ağzındaki güvercinle kaçıyordu. Bizim karşı apartmanın boyasız duvarına atladı. Atlarken güvercini düşürdü, duvarın üstünde durup güvercine baktı, çocukların geldiğini görünce kaçtı. Çocuklardan biri sopayla güvercini dürtüyordu.</p>

  <p>“Ne oluyor!” dedim.</p>

  <p>“Bir şey yok Çağlar Ağbi,” dedi çocuklardan biri. “Biz kuşu vurduk, kedi de geldi kuşu kapıp kaçtı.”</p>

  <p>“Kuşu mu vurdunuz! Avlak mı lan burası! Siktirin gidin Hasanbaba’ya çıkın, kuş mu vuracaksınız ne halt vuracaksanız orada vurun! Bir daha görmeyeyim.”</p>

  <p>“Tamam Çağlar Ağbi, öylesine vurmuştuk zaten.”</p>

  <p>“Öylesine vurmak ne lan! Öylesine güvercin vurulmaz. İllâki vuracaksanız gidin martı vurun!”</p>

  <p>O an, içimde kalan son gücü de çoluğa çombalağa ayar verirken tükettiğimi hissettim, büyük bir yorgunluk çöreklendi tepeme. Dirseğimi ahşap görünümlü pencerenin plastik pervazına yasladım, alnımı avucumun içine aldım.</p>

  <p>Rahmetli dedem, içinden gelir de bazı akşamüstleri, titreyen elleriyle, bizim eski evin balkonunda iki tek atardı. O zamanlarda da derdi ki hep, “Çağlar,” derdi. “Yoruldum artık evlâdım, yoruldum bu tantanalı dünyanın debdebesinden. Bu yalan çehrelerin sülalesinden.” “Ben de dedecim,” derdim. “Ben de yoruldum.” Tabii ben öyle deyince dedem, elini kocaman göbeğine bastırıp ani bir kahkaha patlatır, sonra da başımı okşardı. Derin, yumuşak bir maviliği vardı gözlerinin. Tek bir siyah tel yoktu saçlarında, kaşları da saçları gibi bembeyaz ve gürdü. Kendimi yorgun hissettiğim akşamüstleri, güneş alçalıp da gölgeler uzarken, içim burukken, aradığım kişi o anda hep başkasıyla görüşüyorken aklıma ister istemez dedem gelir. Hafif dalgın bakarım sokağa pencereden, sonra biraz daha bakarım, biraz daha bakarım, ölü bir güvercin görene kadar bakarım o sokağa.</p>
</body>
</html>
