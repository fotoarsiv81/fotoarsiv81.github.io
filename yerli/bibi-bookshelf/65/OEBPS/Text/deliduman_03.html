<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="en">
<head>
  <title>Deliduman</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>Üç</h1>

  <p>Kıyıdere’ye döneli beş gün geçmişti ama arayan soran yoktu. Bir gözüm iPhone’umda bir gözüm kız kardeşimde bekliyordum, benim numaramı vermiştik aramaları için. Dayıma birkaç sefer sormuştum. “Hiç merak etmeyin, o iş tamam.” demişti. Ona da telefonda görüştüğü yetkili kişiler öyle demiş en son. Seyircili çekimin günü belli olunca bizi arayacaklarmış. Biz çalışmalarımıza devam edebilirmişiz Evin salonunda eğilme hareketine çalışıyorduk biz de. Salonda o kadar çok eşya vardı ki orta sehpayı yemek masasının üstüne koymuştuk yer açmak için.</p>

  <p>Mayki’nin pek çok performansında vardır, hani böyle dansın ortasında dimdik durur, kolları yanda, yumrukları sıkılı, ağır ağır düşüyormuş gibi eğilir, neredeyse kırk beş derecelik açıya kadar varır, sonra da hiçbir şey olmamış gibi, bunu her insan evlâdı yapabilirmiş gibi eski haline döner. Kız kardeşim bu hareketi yapabiliyordu tabii, neredeyse otuz dereceye kadar iniyordu, seçmelere katılmadan önceki performansımızda bu da vardı. ‘Tam kırk beş derece olmuyor,’ diye yapmak istemedi seçmelerde. Ben de ‘Okey yavrum,’ dedim. Böylesi daha iyiydi zaten, yetenek yarışması da aşama aşama olduğuna göre, önümüzdeki turlarda kullanabileceğimiz bir numara olarak kenarda durmasında fayda vardı. Mayki bu işi yaparken, ayakkabısında çivi olduğunu iddia eden haset insanlar olmuştu, gerçi şehir efsanesiydi hepsi ama ben yine de Fatih Kundura’ya gittim o günlerde. Tezgâhında oturan, temiz suratlı ihtiyara, “Böyle bir düzenek mümkün müdür?” diye sordum, ihtiyar, ellerindeki siyah lekelerle tezat oluşturan beyaz sakalını kaşıdı iki parmağıyla sertçe, “Ben öyle bir şey yapamam,” dedi. “Zaten ben de öyle bir şey yaptırmak niyetinde değilim,” dedim. “Kız kardeşimin doğal yeteneğine güveniyorum, sadece mümkün mü diye sormuştum.” “Öyle bir şey yapamam,” dedi yine.</p>

  <p>Yılların gerginliği vardı üstünde, işleri kesat gidiyordu, kimse ayakkabı tamirine gelmiyordu artık. Uzun zaman önce kapatması gerekirdi o dükkânı ama direniyordu, işlerinin sonunun gelmesini benim gibi tiplere bağlıyordu. Millet eskiden ayakkabısına pençe yaptırmak için gelirdi ama şimdi veledin biri gelmiş, ‘Ayakkabının altına çivili düzenek yapabilir miyiz?’ diye soruyordu. Deli ediyordu onu böyle sorular. Kendi mesleğinin sonunu getiren böyle sorulardı işte, belki de yarın öbür gün dünyanın sonunu getirecek şey bile böyle sorular olacaktı. Dükkân kapısının arkasına asılı ayakkabı bağcıklarının orada durmuştum, gözlerini bana dikmiş burnundan soluyan ihtiyara bakıyordum. Öfkesi o kadar kocamandı ki o küçücük dükkâna zor sığıyordu. Kendimi sıkışmış hissettim bir an, dönüp gittim. Bütün ruhuyla olumsuz yaklaşmıştı bana ihtiyar kunduracı, yine de kişisel algılamadım. Rüyalarında çöpe atılmış ayakkabılar görüyor ve uyanınca ağlıyordu belki de. Severdim zaten onu. Bayram namazlarından sonra Bahçelievler Camisi’nin avlusunda bekler, elini öptürüp harçlık verecek çocuk var mı diye dikkatle bakardı çevresine. Bir sürü bozukluğunu almıştım yıllarca. O beni hatırlamıyordu tabii, olsun, hatırlanmıyorum diye unutacak değilim.</p>

  <p>Haliyle o hareketi çalışırken kız kardeşimin tam karşısında duruyordum ve nereden bakarsanız bakın, günde en az sekiz yüz-dokuz yüz sefer sarılmış oluyorduk böylece, tam düşmeden evvel. Zaten iki kişiyle çalışılması gereken bu hareket, dans figürü olduğu kadar bir güven testidir de. Sonuçta tamamen karşınızdakinin kollarına bırakacaktınız kendinizi. Kız kardeşim her seferinde biraz daha geliştiriyordu eğim açısını ama yine de buna sevinemiyorduk.</p>

  <p>Her ne kadar dayım ‘Çekim günü belli olsun arayacaklar’ dese de genel bir belirsizlik hâkimdi havaya. Belirsizlik denen şeyin de arzular üzerinde keskinleştirici bir etkisi olur genellikle. Kız kardeşimin tavırlarında; oturup kalkmalarında, solgun gülüşlerinde, sessizliklerinde, dalıp dalıp gitmelerinde görüyordum o gittikçe keskinleşen arzuyu. Birkaç sefer konuşmak istedim bu durumu onunla ama net bir cevap alamadım, “Çağlar," dedi. “Biz çalışmamıza devam edelim istersen.”</p>

  <p>O programa çıkmayı o kadar çok istiyordu ki bu konuda hayal bile kurmuyordu artık. Gerçekten ciddi bir şeydi bu onun için. Belirsiz hayallerin ötesinde, elle tutulabilecek denli yakın, somut bir arzuydu. Belki de hayallerin en güzeliydi, daha hiç kurulmamış, sıfır kilometre bir hayal, hiçbir gerçek bozamazdı onun büyüsünü. Hayallerini anlatmıyordu bu yüzden. Ben de kız kardeşimin rüyalarını merak etmeye başladım. Sevdiğiniz biri size hayallerini anlatmıyorsa onun rüyalarını yorumlamaktan başka seçenek kalmaz elinizde. Bir şeyi çok isterseniz rüyasını görürsünüz çünkü. Deyimi bile vardır, rüyanda görürsün.</p>

  <p>Mesela ben, iPhone sahibi olmadan evvel rüyamda gördüm. 4s’in yeni çıktığı zamanlardı. Rüyamda eve bir geliyorum masanın üstünde iPhone 4s kutusu duruyor. Babam almış, “Çağlara verin,” diye eve bırakmış. Ev de bizim ev ama acayip bir ev, bizim ev ahşapmış, pencereleri de gemi kamaralarında olduğu gibi lombozmuş. Sorumsuz bir mimar tasarlamış o evi ama hiç yadırgamıyorum bunu, bizim ev hep öyleymiş gibi doğal geliyor bu durum bana. Masanın üstündeki iPhone'u kutusundan çıkarıyorum ama dört haneli giriş parolasını bilmediğim için kullanamıyorum. Her seferinde ‘Yanlış parola yeniden deneyin’ diyor, kırmızı ışık yanıp sönüyor. En sonunda, ‘Bir sefer daha yanlış parola girerseniz telefon kilitlenecek’ diyor. O ara rahmetli dedem geliyor, rüyayı gördüğüm zaman bile rahmetliydi, onu gördüğümde de hiç şaşırmıyorum, ‘Dede sen yaşıyor muydun ya’ demiyorum. Evin acayipliği ve rahmetli dedemin yaşaması gibi tuhaflıklar çok doğal şeylermiş gibi geliyor bana o an. Gerçek zannetmezseniz rüyaların ne anlamı kalır ki zaten. Tabii bir de yeni iPhone sahibi olmanın heyecanı var rüyanın gidişatında. Dedem diyor ki, “Babanı arayıp bir soralım bakalım şifresi neymiş?” Sonra kendi telefonunu çıkarıyor. Yüz yıl önce falan Alcatel’in ürettiği, dedemin de hayatının sonuna kadar kullandığı bir cep telefonu vardı, konuşmadan önce antenini açardı ve “Çağlar,” derdi, “bu alet gerçekten bir mucize. Yürürken bile konuşabiliyorsun.” İşte o telefonla babamı arıyor, “Sabahattin,” diye bağırıyor, normalde sessiz sedasız konuşurken telefona bağırırdı çünkü, sesinin gittiğine inanamıyordu bir türlü, “sen bu çocuğa bir telefon bırakmışsın ama şifresini giremiyor,” diye bağırmaya devam ediyor. Ben ne konuştuklarını duyamıyorum tabii, “Ha öyle mi,” falan diyor dedem. Telefonda babamı dinlerken bana bakıyor ısrarla, hatta bir ara beyaz kaşlarını çatmış gibi geliyor bana. ‘Dedem niçin öyle kaşlarını çattı, babam benim hakkımda kötü bir şey mi söyledi acaba?’ diye düşünüyorum. ‘Suçum ne acaba!’ diye düşünüyorum. Burası çok net, rüyanın en net yeri burası hatta. O duygu. ‘Suçum ne’ diye düşünmem. Dedem telefonu kapatıyor. “Eee?” diyorum. “Şifresi yokmuş,” diyor. “Nasıl yok, soruyor işte!” Birbirimize bakıyoruz. O ara uyanıyorum. Karışık duygular içinde bir süre öyle tavana bakıyorum. Sevinsem mi üzülsem mi bilemiyorum. Böyle rüyalar nadir olur, rüya gibi başlayıp kâbusa dönerler, sonra da ikisinin ortası bir noktada, saçma sapan bir yerde, tık diye biterler.</p>

  <p>İşte böyle, kız kardeşimin rüyalarını merak ettiğim o sabah, kahvaltısını hazırlarken, çünkü ben hazırlamadım mı kahvaltı etmez, domates, salatalık ve havuçtan gülen yüz tabağı yaparım ona, gözler salatalık, ağız burun domates ve saçlar da havuçtan olur, çok da gerçekçidir, yeşil gözlü bir kadının saçlarını turuncuya boyatıp kırmızı ruj sürdüğünü düşünün, burnu da soğuktan kızarmış olsun, evet, o tabağı seviyor kız kardeşim, havadan sudan laflar gibi sordum, “Güzel rüyalar gördün mü bakalım dün gece?” dedim. Kız kardeşim, kibrit kutusu büyüklüğündeki yağsız diyet peynirine çatalını batırmışken durdu, bütün dansçılar gibi formuna dikkat ettiğinden sağlıklı beslenir çünkü, ayrıca zekidir de, niyetimi anlamıştı, “Çağlar,” dedi. “Niye böyle bir şey sordun ki şimdi durup dururken?” “Hiç canım,” dedim, yeni sıktığım nar-kivi-portakal karışımını önüne koyup. “Öylesine sordum.” Yağsız diyet peynirini ağzına attıktan sonra gülen yüzün sol gözüne batırdı çatalını, bir süre şüpheyle baktı bana, sonra da çataldaki salatalığı yiyip gülümsedi. O gülümseyince tabii ben de hemen gülümsedim ve böylece kapandı konu.</p>

  <p>O günün de akşamı işte, 23 Mayıs Perşembe, annem tapu dairesindeki memuriyetinden eve döndüğünde, salonda çalışıyorduk hâlâ. Kız kardeşim neredeyse 40 dereceye yakın eğilmiş öyle duruyordu, ben karşısındaydım, onu tutmama gerek yoktu o anda. Annem salon kapısında durup ikimize birden, ‘Bunu hak edecek ne yaptım’ bakışıyla baktı, sonra da hışımla gitti. Evet, bunu hak edecek ne yapmıştı, salondaki sehpanın yerinin değişmesini hak edecek ne yapmıştı? Evin taşınmazlarından biriydi salondaki sehpa, annemin üstüneydi tapusu. Haliyle küsüp gitmişti, bulaşık makinesinden çıkardığı tabakları kafamıza atar gibi yerleştirmeye başlamıştı raflara, insanın kalbini kıran sinir bozucu bir durumdu. Yani gelip bağırıp çağırsa, ağzına geleni söylese, hatta o tabakları sahiden kafamıza atsa bile, o kadar sinir bozucu olmazdı. Psikolojik olarak tartaklıyordu bizi o her vurulan tabağın çanağın çıkardığı ses. Hadi ben neyse de kız kardeşim, daha dokuz yaşında, onun böyle şeylere muhatap edilmesine tahammülüm yoktu. Ne zaman annem mutfağa girip bulaşık makinesinden çıkardığı tabakları raflara çarpmaya başlasa, benim de kendimi duvardan duvara vurasım geliyordu. Biraz alakasız olacak ama elime bir matkap alıp hiç lüzum yokken bir yerleri delesim geliyordu. Sırf bu yüzden bulaşık makinesi durduğunda, genellikle ben yerleştirirdim tabakları. Ama o gün unutmuştum, dediğim gibi, çalışıyorduk çünkü, eğilme hareketinde 40 dereceye kadar yaklaşmıştık. Kız kardeşime, “Hadi sen biraz televizyon seyret,” deyip çıktım salondan. Mutfak kapısında durup anneme baktım. Beni görmemiş gibi devam ediyordu işine.</p>

  <p>“Ne oldu?” dedim.</p>

  <p>Bir süre daha devam etti tangır tungur sesler çıkarmaya, sonra birden durdu, elindeki su bardağına kederle bakıp mutfak masasına oturdu. Dirseğini masaya yasladı, sağ eliyle yüzünün yarısını, az evvel sıkı bir yumruk yemiş gibi kapattı. Alnından, yüzünün sol tarafına doğru, çenesine kadar uzanan bir saç demeti düşmüş, öylece duruyordu. İçinde dört-beş beyaz tel de vardı o saç demetinin.</p>

  <p>“Sehpa için bozulduysan indiririz şimdi,” dedim.</p>

  <p>Elini yüzünden çekip şaşkınca baktı, “Sehpaya ne olmuş?” diye sordu.</p>

  <p>Başka bir derdi olduğunu anlayıp annemin karşısına oturdum. Masanın ortasına koyduğu su bardağını cam sürahiden doldurup önüne uzattım. Bardağa baktı ama içmedi, “Çigdem’in öğretmeni çağırdı bugün,” dedi. “Daireden erken çıkıp okula gittim.”</p>

  <p>“Eee? Ne diyor?”</p>

  <p>“Efekan’ı merdivenlerden itmiş geçen gün.”</p>

  <p>“Hangi Efekan?”</p>

  <p>“Perdeci Adnan’ın oğlu. İki gün önce itmiş kat merdiveninden, çocuğun alnı davul gibi şişmiş. Annesi de koşmuş gelmiş okula, ‘Hepinizi dava edeceğim!’ demiş.”</p>

  <p>“Yalandır. O çocuk kolpacı. Çiğdem’e sataşıp duruyordu zaten, güzel yazı defterini çizip duruyordu geçen yıl.”</p>

  <p> “Nöbetçi öğretmen görmüş, itmiş sahiden.”</p>

  <p>“Eee! İki gün önce olduysa bu olay niye bugün haber veriyorlar o zaman?”</p>

  <p>Annem yüzüne düşen saçını sinirle geri atıp “Bugün vermiyorlar işte,” diye bağırdı. “Dayını aramışlar o gün, dayını bilmiyor musun, ‘Tamam tamam gelirim’ demiş, gitmemiş tabii. Bugün beni aradılar. Müdürün odasında oturup konuştuk. Öğretmeni de zaten gencecik kız. Efekan’ın annesi sizi dava edeceğim deyince onun da eli ayağına dolaşmış. Efekan’ı okula da yollamıyormuş annesi iki gündür.”</p>

  <p>“Bu dava işinde ciddi miymiş sahiden?”</p>

  <p>“Ne bileyim ben. Dayını da aradım, sorumsuz adam dedim, nedir senden çektiğimiz dedim, hadi kendin gitmedin bana niye haber vermiyorsun dedim. Git Perdeci Adnan’la konuş, özür dile, sakın konuşmadan eve gelme dedim. Ne olmuş ki diyor hâlâ! Hâlâ ne olmuş ki diyor bana! Elinin körü olmuş Altan dedim! Öğretmeni ağlıyor, ben şimdi ne yapayım diyor. Soruşturma mı açarlar, beni sürgün mü ederler diyor. Senelerce atamam yapılsın diye bekledim, şimdi bir de başıma bu çıktı diyor. Çiğdem ödevlerini de yapmıyormuş zaten!”</p>

  <p>“Yalan!” dedim. Çünkü gerçekten yalandı, kız kardeşim bütün ödevlerini yapar, canı sıkkın olur da yapmak istemezse ben yaparım.</p>

  <p>"Matematik ödevini yapmamış işte geçen hafta. ‘Benim dayım belediye başkanı ben ödev yapmak zorunda değilim’ demiş. Derste tahtaya kalk diyorlarmış, kalkmıyormuş. ‘Bölge vekilimiz de beni çok sever, seni sürgün ettiririm’ diyormuş öğretmenine. Bütün arkadaşlarıyla kavga çıkarıyormuş, ağza alınmayacak küfürler ediyormuş, sıra arkadaşı bile onunla oturmak istemiyormuş. Müdür Bey’in odasında başka öğretmenler de vardı, kızcağız bunları anlatırken hepsi bir yandan güldü bir yandan ayıpladı. Rezil oldum, yerin dibine geçtim.” Annem sahiden ağlayacak gibi olmuştu, hatta ufaktan başlamıştı ağlamaya. Önündeki sudan bir yudum içti. Sonra bana düşmanca baktı.</p>

  <p>“Hep sizin yüzünüzden!” diye bağırdı. “Senle dayın şımarttınız bu kızı böyle!”</p>

  <p>“Öyle bağırma. Seyircili çekim yaklaşıyor, moralimizi bozma!”</p>

  <p>“Hiç derdimiz yokmuş gibi bir de bu yetenek şeyini çıkardınız başımıza şimdi.”</p>

  <p>“Tamam ben konuşurum, sen merak etme,” dedim.</p>

  <p>“Ne demek ben konuşurum,” diye bağırdı. “Yok bundan sonra ben konuşurum demek!” Yerinden kalkıp “Çiğdem! Çiğdem!” diye öfkeyle seslendi içeri. “Gel buraya çabuk!” Bir elimle annemi tuttum, dışarı çıkıp mutfak kapısını kapattım. Kız kardeşim koşup gelmişti o ara, “Sen odana git şekerim,” dedim. “Çalışmana yatağın karşısında devam et, ben geliyorum.” Annem diğer yandan kapı kolunu zorluyor, “Çağlar! Çağlar aç şu kapıyı!” diye bağırıyordu.</p>

  <p>“Annem niye bağırıyor Çağlar?”</p>

  <p>“Yok bir şey,” dedim. “Dairede işleri yoğunmuş, sinirli biraz. Ben konuşup geleceğim, hadi sen git.”</p>

  <p>Kız kardeşim odasına gitti. Kapıyı kapattı. Ben de mutlağa girdim, sırtım kapıya yaslıyken anneme döndüm, “Sakın!” diye fısıldadım, “Bir daha!” diye fısıldadım. “Kız kardeşime sesini yükselteyim deme! Bunu aklından bile geçirme!” içeri ses gitmesin diye fısıldayarak konuşmuştum. Başka bir amacım yoktu ama çok kötü çıkmıştı sesim. Annemin bana korkuyla baktığını gördüm o an. Aslında ben bile kendimden korkmuştum biraz. Öyle olunca da utandım kendimden. Tamam, itiraf ediyorum, annemi pek sevmem, ama işin bu noktaya gelmesini de istemezdim. Annem sessizce ağlamaya başladı. Şaşkın ve kederli bakıyordu bana, tanımaya çalışır gibi. ‘Bu benim çocuğum mu acaba?’ diye düşünüyordu muhtemelen. Her annenin bunu düşüneceği bir gün gelir.</p>

  <p>Annemi omuzlarından tuttum hafifçe, sandalyeye oturttum, “Ben konuşacağım,” dedim. “Halledeceğim diyorum. Bana bırak lütfen!”</p>

  <p>Beni dinlemiyordu. Artık bakmıyordu bile bana. Önüne bakıyordu sadece, başka bir derdi varmış gibi, dişi ağrıyormuş gibi. Sessizce ağlamaya devam ediyordu diğer yandan.</p>

  <p>“İyi misin?” diye sordum. Cevap vermedi. “Özür dilerim,” dedim. Yine cevap vermedi. Başka bir boyuttaydı. Onu öyle bırakıp gitmek gelmiyordu içimden ama orada durmak da istemiyordum. Kendimi çok kötü hissediyordum. Mikseri alıp şakağıma dayamayı, beynimi falan karıştırmayı düşündüm bir ara, saçma geldi bu, hatta biraz komik.</p>

  <p>“Ben gidiyorum o zaman,” dedim, yine cevap vermedi. Kol çantasından Xanax kutusunu çıkardı, yarım bir hap attı ağzına, su içti çok az. Annemin karşısına oturdum, “O kaçıncı?” diye sordum. Bir an baktı bana öyle, sonra bakışlarını siyah mutfak tezgâhına çevirdi. Birbirimize bakmadan öylece oturuyorduk. Annemle aramızda çatışma yok, uçurum var. Nice zamandır böyle bu, iki yamaç gibiyiz, öfkeyle, acıyla ve hayal kırıklıklarıyla dolu bir vadi uzanıyor aramızda. O ağır sessizlikte buzdolabının motor gürültüsü gitgide belirginleşirken elimi yanağıma yasladım, buzdolabının kapağına baktım durdum, kırmızıydı rengi, çok renkli bir hayatımız vardı, bir milyon saat kadar bekledim öyle.</p>

  <p>O gece uyku tutmadı, Madam Bovary'yi okuyayım dedim sarmadı, Facebook’ta Online olayım dedim T.C. Sinem Uzun dışında muhabbet edecek doğru düzgün kız yoktu, ona da kasmak gelmedi içimden. Hugo Race oynayayım dedim, onu da bıraktım tren raylarının ortasında. Kız kardeşimin yatağının çaprazında duran koşu bandına baktım, üstünde beş balya belediye bülteni vardı, okunmayıp toplanmış eski sayılar. En sonunda balkona çıktım, elektronik sigaramdan bir-iki fırt çektim. Sokak lambasının cılız sarı aydınlığında parlayan parke taşlara baktım. Kaldırım kenarındaki yeşil çöp konteynırına baktım. Karşı apartmandaki yarı inik panjurlara, karanlık pencerelere, çatılardaki paslı çanak antenlere baktım. Gökyüzüne baktım. Hayatın anlamını düşündüm. En saf haliyle, başka bir gerçeğe indirgenemeyecek kadar saf haliyle. Yani eğer bir Tanrı varsa, biz garip insanlara, en sonunda, perde kapanırken ne diyecekti? Ben Tanrı olsaydım mesela çok basit bir şey söylerdim. Tek sözcük. Gözlerimi kapadım. Dinledim geceyi. Topuk mesela. Ya da daha komplike bir şey, emir kipli bir şey, ama ne, bilemiyorum şimdi. Tanrı’yla empati kurmak için peygamber falan olmak lazım. Geri döndüm, kız kardeşimin başucuna diz çöktüm, masum uykusunu seyrettim. ‘Ne rüya görüyor şu an acaba’ diye düşündüm. Yüzündeki değişimlerden gördüğü rüyayı tahmin etmeye çalıştım. Saat neredeyse dört olmuştu.</p>

  <p>Gece saat dört olduğunda, bu dünyanın en şerefsiz hayvanları martılardır. Ortada hiçbir neden yokken gırtlaklarını sıkmışsınız gibi çığlık atmaya başlarlar çünkü ve sırf piçliğine yaparlar bunu, insanlan tedirgin etmek için. Gecenin dördünü beklerler ısrarla, asla öğleden sonra ikide atmazlar o desibelde bir çığlığı. Gecenin dördünde yaparlar ki bunu, o çığlık yüzünden uyandığınızda, uyku sersemi halinizle, ‘Herhalde az evvel iki yaşında bir çocuğun boğazını sokak ortasında kestiler’ diye düşünün! Bütün pencereleri ve balkon kapısını kapatmama rağmen hâlâ odanın içine martı çığlıkları doluyordu. Martı çığlıkları odaya doldukça da uykudaki kız kardeşimin kaşları çatılıyor, dudağı seğiriyor, korkulu bir ifadeye bürünüyordu yüzü. Belki de o martılar yüzünden kâbus görmeye başlamıştı. Onu uyandırmayı düşündüm, sonra vazgeçtim, sabah erken kalkacaktı zaten, kararsızdım. En sonunda dayanamadım, nevresimin kenarına kıvrılmış parmaklarından öptüm usulca. Gözlerini açtı. “Çağlar,” dedi. “Ne oldu?”</p>

  <p>“Bir şey yok aşkım,” dedim. “Sadece martılar.”</p>

  <p>“Martılar mı?”</p>

  <p>“Duymadın mı çığlıklarını?”</p>

  <p>“Hayır. Sen uyumadın mı?”</p>

  <p>“Uykum kaçtı. Ama yatıyorum zaten şimdi, hadi sen uyumana bak.”</p>

  <p>“Tamam.”</p>

  <p>Yatağıma geçtim, ellerimi ensemde kenetleyip başımı yastığa koydum, ışıl ışıl parlayan yıldızlara bakam. Odanın tavanına küçük, fosforlu yıldızlar yapıştırmıştık, böylece geceleri ışığı söndürünce, kız kardeşimle yataklarımıza uzanır, açık havada yatmışız da yıldızları seyrederken laflıyormuşuz gibi yapardık. Aradan birkaç dakika geçmişti ki kız kardeşim, “Çağlar,” dedi.</p>

  <p>“Evet.”</p>

  <p>“Benim de uykum kaçtı. Laflayalım mı biraz?”</p>

  <p>“Laflayalım bebeğim.”</p>

  <p>Kız kardeşimle geceleri laflarken birbirimize bakmayız, yıldızlara bakarız ve çok kasmadan atmosfere uygun şeyler söylemeye çalışırız. Budur kural. Biraz düşündüm, sonra da, <span>"Benim küçük Maykim,” dedim. “Evden uzak yollarda, karanlık bastırınca, soğuk dondurunca, iki insan sarılınca, aklıma tabii ki sen geleceksin.”</span></p>

  <p>Kız kardeşim de biraz düşünüp “Benim de aklıma sen geleceksin Çağlar,” dedi. “Çünkü biz hiç tartışmayız. Krallar asla tartışmaz.”</p>

  <p>Güldüm. Hayatımda duyduğum en doğru laftı. Hangi açıdan bakarsanız bakın doğruydu, hangi görüşte olursanız olun doğruydu. İster monarşiden yana olun, ister meşrutiyetten, ister cumhuriyetten, isterse okul kitaplarında öğretilmeyen başka bir yönetim biçimi varsa ondan yana olun, yine de doğruydu. Krallar asla tartışmazdı. Bir eleştiri olarak da söyleyebilirdiniz bunu, övgü olarak da. Dokuz yaşında bir kız söylüyordu bunu, benim kız kardeşim. Biraz daha düşündüm, ‘Bunun üstüne ne söylersem uyar’ diye ama bir türlü bulamıyordum, kolay değildi.</p>

  <p>“Çağlar,” dedi en sonunda kız kardeşim. “Efekan beni seviyormuş. Bana sırılsıklam âşıkmış.”</p>

  <p>Gözlerimi yıldızlardan ayırıp ona dönmemek için güç tuttum kendimi, “Sana kendi mi söyledi bunu?”</p>

  <p>“Hayır. Mervenaz’la Ecem’e söylemiş, ‘Çiğdem’e sırılsıklam âşığım,’ demiş. Onlar bana söyledi.”</p>

  <p>“Bu yüzden mi ittin onu merdivenden?”</p>

  <p>Cevap vermek yerine iç çekti, ardından derin bir sessizlik kapladı odayı, en sonunda, “Çağlar,” dedi yavaşça. “Galiba ben de Efekan’ı seviyorum.”</p>

  <p>Kız kardeşime döndüm, ellerini başının altında kenetlemiş, yüzünde hoşnut bir tebessümle yıldızlara bakıyordu. Martılar da hâlâ çığlık atıyordu.</p>
</body>
</html>
