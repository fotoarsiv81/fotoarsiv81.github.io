<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Deliduman</title>
  <link href="../Styles/stylesheet.css" rel="stylesheet" type="text/css" />
</head>

<body>
  <h1>On</h1>

  <p>Eylül-Ekim ayları gelip de geceleri, aç yaban domuzları karanlık dağlardan, sarp kayalıklardan, en kuytu patikalardan ve hiçbir insan evlâdının geçemeyeceği dar boğazlardan geçerek tarlalardaki ekinleri yemek için düze indiklerinde, dedem elli yıllık çiftesini omzuna takar, ben de tenekemi sırt çantama koyardım, yollara düşerdik, Hasanbaba’ya çıkardık. Dedemin bir vakitler Istranca Dağlarında ortak tatbikatlara katıldığı bir asker arkadaşı vardı orada. Ben köy evinin düz damında, yaban domuzları mısır tarlasına yaklaşmasın diye teneke çalarken, dedemle asker arkadaşı da tarlaya inen eğri büğrü patikalarda, ellerinde tüfeklerle nöbet tutar, yaklaşan bir karaltı sezerlerse de dokuz köy öteden duyulan dokuzluk domuz kurşununu basarlardı havaya. Bütün çabalanmıza rağmen her sabah, ekinlerden bir kısmının yenmiş olduğunu görürdük. İşte o sabahlarda dedem derdi ki hep, “Çağlar,” derdi. “İnsan bu hayattaki en büyük hayal inkisarını, gayretlerinin boşa gittiğini gördüğünde yaşar evlâdım.” “Haklısın dede,” derdim, o zamanlar inkisarın, kırıklık demek olduğunu bilmeyen bir cahil olmama rağmen. Çünkü dedemin, benimle konuşurken söylediği bazı kelimeleri anlamasam bile, ses tonundaki iniş çıkışlardan anlardım ne demek istediğini. Yorgun bakışlarından anlardım. Onlardan anlamazsam eğer, sararmış parmaklarında titreyen Maltepe'nin uzamış külünden anlardım. İşte bunlara gerçek hayat tecrübesi denir. Boş beleş muhabbetlere benzemez. Gerçek hayat tecrübesi uykusuz kalınan gecelerde elde edilir ve gündüzleri de bir sikime yaramaz.</p>

  <p>Evet, öyle, ne diyordum, benim güzel kız kardeşim. Gayretlerinin yine boşa gittiğini gören, taptaze hayallerinin bir kez daha yıkıldığını anlayan kız kardeşim, kendini yatağa atmış, nevresimi gözlerine kadar çekmişti 31 Mayıs gecesini 1 Hazirana bağlayan sabah. Nevresimin ucuna kıvrılmış parmaklarıyla oynamak isteyince itti elimi, “Üzülme bebeğim,” diye fısıldadım. “Elbet bu direniş de biter. Bir düşün. Neler bitmiyor? Ha?”</p>

  <p>Nevresimi küt diye çenesine indirdi, kederden ve uykusuzluktan kan çanağına dönmüş gözlerini bana dikti, “Ne kadar direnişçi varsa burnuna sıçayım,” dedi.</p>

  <p>İşaret parmağımı dudaklarına bastırıp “Lütfen aşkım,” dedim. “Böyle hakaretamiz ifadeler sana hiç yakışmıyor. Ayrıca çocuklar küfretmez. Yeni anayasada öyle bir madde yok.”</p>

  <p>“Sıçarım Çağlar, çok mutsuzum.”</p>

  <p>Tekrar nevresimin alnna girdi, kaybolmak ister gibi dizlerini karnına çekti sonra. Gün aydınlanana kadar yanı başında oturdum, koşu bandındaki belediye bültenlerinin üstünde, hiç kullanılmamış minicik spor ayakkabılarını elimde evirip çevirerek. Uyumadığını biliyordum ama elimden bir şey gelmiyordu. Bazı hadiseler vardır ki insanın elinden bir şey gelmez. O sabah kalksam mesela gitsem İstanbul’a, <span>‘</span><span>Hadi arkadaşlar,’ desem, ‘bırakalım artık şu direnişi, rica ediyorum bak lütfen diyorum, size yemin ediyorum ki şu başımızdaki dallamaları sevdiğimden değil bu ricam, başka bir meselemiz var bizim, sizin meselenizden küçük bir mesele zannetmeyin sakın, inanın bizim de bu dünyaya vermek istediğimiz büyük bir mesaj var.’ Kime dinletebilirdim ki? Zamanı mıydı? Değil miydi? Pardon.</span></p>

  <p>Ayriyeten sokaklardaki yüz binlerce insana küfredecek kadar mutsuz olan kız kardeşimi titiz mahkemelerinizde yargılamadan evvel şunu da düşünmenizi tavsiye ederim. Direniş çıkınca en sade vatandaşından en komplike devlet büyüğüne kadar her Allah’ın kulu, acaba bu durumun bana etkisi ne olacak diye düşünürken kız kardeşim niye düşünmesindi? Daha dokuz yaşındaydı; minicik, açık yeşil bir sırt çantası vardı, içine defterlerini kitaplarını koyardı her sabah, biraz uyku mahmuru biraz da dalgın, kim bilir aklından neler geçirerek yürürdü, yürürdü Evliya Çelebi İlköğretim Okuluna doğru, 3-A sınıfına çıkardı orada, öğretmenlerini can kulağıyla dinlerdi, Mervenaz ile Ecem’di en yakın arkadaşları, diğer arkadaşlarını da çok severdi, herkes de onu çok severdi. Tabii ki ben de ağbisi olarak onu çok severdim. Bunların hepsi hafifletici sebeplerdir.</p>

  <p>Öğlene doğru kız kardeşimin kahvaltısını hazırladım, iç-dış tereyağlı kaşarlı tost yaptım kalp şeklinde, pastırmalı yumurta yaptım, sucuk kızarttım, reçel koydum, bal koydum tepsiye, sızma zeytinyağı koyup üstüne kekik serptim, çay demlenirken Yağmur Fırın’a koştum, simit-poğaça-açma-ayçöreği-galeta aldım, annemin aylardır sakladığı Nutella kavanozunu buldum, onu da koydum tepsiye, Haribo Fantastik bile koydum. Reddedilemez bir kahvalu hazırlamak istiyordum ona, diyet falan umurumda değildi attık. Aylardır açtı bu kız, Allah kahretsin, niçin! Güneş enerjicinin oğlu dobişko demesin diye mi? Üç tane zombi emeklisi ön jüri onu reddetsin diye mi? Tam meşhur olacağı zaman cümbür cemaat sokaklara dökülüp <span>‘</span><span>Hayır şimdi zamanı değil, sen köşede dur, biz memleketi kurtaracağız’ desinler diye mi?</span></p>

  <p>Tepsiyle başucuna gittim. Nevresimi gözlerine çekmiş duruyordu hâlâ. Daha bir şey dememe fırsat vermeden kahvaltının kokusunu aldı, “İstemiyorum Çağlar,” diye homurdandı.</p>

  <p>“Yavrum şu kahvaltıya bir sefer bak, ondan sonra yine istemiyorum de bakalım.”</p>

  <p>Kıpırdamadı.</p>

  <p>“Hadi bir sefer bak.”</p>

  <p>Nevresimi burnuna indirdi yavaşça. Önce meraklı sonra da iştahlı gözlerle kahvaltı tepsisine baktı uzun uzun. Aylardır kendisinden esirgenen her şey o tepsinin içindeydi.</p>

  <p>“İstemiyorum.”</p>

  <p>“Hayatı reddediyorsun yani.”</p>

  <p>“Beni üzmek mi istiyorsun Çağlar?”</p>

  <p>“Niye öyle dedin ki şimdi?”</p>

  <p>“İki aydır sadece dört kilo verdim. O kahvaltıyı yersem on kilo alırım ben. Herkes yiyor bir şey olmuyor, ben ne yersem içimde kalıyor.”</p>

  <p>“Diyeti falan boş ver şimdi. Baskı dönemlerinde diyet yapılır, isyan günlerinde yemek serbest. Kalori ihtiyacı olur o zaman, tarihin yasası bu. Bak Köprü’yü bile yürüyerek geçtiler bu sabah, sırf Beşiktaş’ta kahvaltı yapmak için.”</p>

  <p>“Ben mi geçtim sanki köprüyü? Onlar yesin.”</p>

  <p>“Olsun. Senin de yemeye hakkın var. Hep onlar mı yiyecek. hep sen mi aç kalacaksın?”</p>

  <p>“Haklısın Çağlar, getir!”</p>

  <p>Kız kardeşim kahvaltısını yaparken Mikrop, Tango’dan görüntülü bağlantı isteği gönderdi, odadan çıkıp kabul ettim. Evlerinin çatısındaki çalışma ve dinlenme ofisindeydi.</p>

  <p>“Sende,” dedi. “Spor Kanalı Haber Kanalından Daha Fazla Haber Veren Kanal<span>’</span><span>dan birilerinin telefonu var mı?"</span></p>

  <p>“Ne yapacaksın?”</p>

  <p><span>“</span>International Şapşik’i aradım, <span>‘</span><span>Elimizde ilginizi çekeceğini düşündüğüm bir video var,’ dedim, ihtiyaçları yokmuş. Diğerlerini de aradım ama sürekli meşgul çalıyor.</span><span>”</span></p>

  <p>Kız kardeşim içeriden seslenince, “Bir saniye Mikrop.” dedim. Biraz daha zeytinyağı getirebilir miymişim? “Tabii ki.” deyip mutfağa yöneldim.</p>

  <p>"Salça da getirir misin?” diye seslendi.</p>

  <p>“Salça mı?”</p>

  <p>“Ekmeğin üstüne sürmek için.”</p>

  <p>“Dijon hardalı da var o zaman, Uygulama<span>’</span><span>dan hacılama.”</span><span> </span></p>

  <p>“Ateşle!<span>”</span></p>

  <p>“Ne oluyor,” diye sordu Mikrop.</p>

  <p>“Kız kardeşim diyeti bıraktı.”</p>

  <p>“İyi yapmış, yerinde bir karar. Sen dayına bir sor bakalım, belki onda vardır o kanaldan birilerinin telefonu. Bizim videoyu orada yayınlatırız belki.”</p>

  <p>“Tamam. Sana döneceğim.”</p>

  <p>Kız kardeşimin istediklerini odasına götürdüm. Kahvaltı tepsisinin yarısını halletmişti çoktan. Mutlu gözükmüyordu, hırsla bir ilgisi vardı yaptığı kahvaltının. Odadan çıktım, dayımı aradım, “Ne yapıyorsun lan?” dedim. “Makamdayım, oturuyorum.”</p>

  <p>“Yusuf mu?”</p>

  <p>“Ne?”</p>

  <p>“Götün üç buçuk atıyor mu şu an korkudan?”</p>

  <p>“Saçmalama lan!”</p>

  <p>“Niye makamda oturuyorsun o zaman ampul kafası! Bugün mü aklına geldi o makamda oturmak!”</p>

  <p>“Çağlar düzgün konuş senin ağzını burnunu kırarım!”</p>

  <p>“Sözümü kesme lan bir sus! Kız kardeşim bunalıma girdi, diyeti bıraktı, çabuk eve gel erzak torbalarıyla.”</p>

  <p>“Ne! Ne yaptın sen! Allah kahretsin! öldürmek mi istiyorsun kardeşini. Çabuk al önündekileri yemesin.<span>”</span></p>

  <p><span>“</span>Ha ha! Yemesin. Hep siz yiyin. Bütün memleketi yediniz doymadınız.<span>”</span></p>

  <p>“Çağlar ağzına sıçarım senin, sakın kız kardeşinin diyetini bozma. Ciddi mesele bu, Doktor İhsan<span>’</span><span>ın dediklerini biliyorsun.</span><span>”</span></p>

  <p>“Eve gel o zaman.<span>”</span></p>

  <p>“Öğleden sonra gelebilirim, bir görüşmem var şimdi.<span>”</span></p>

  <p>“Başka partiyle mi?<span>”</span></p>

  <p>“Çağlar yürü git!<span>”</span></p>

  <p>“Dün gece neredeydin?<span>”</span></p>

  <p>“Toplantı vardı İl Başkanlığında.<span>”</span></p>

  <p>“Ulan bütün memleketi isyan ettirdiniz hâlâ neyin toplantısının peşindesiniz siz ben anlamıyorum ya! Dur kapatma! Kapatma sakın! Kapatma oyarım! Başka bir şey diyeceğim. Sende, Spor Kanalı Haber Kanalından Daha Fazla Haber Veren Kanal<span>’</span><span>dan birilerinin telefonu var mı?”</span></p>

  <p>“Yok.<span>”</span></p>

  <p>"Nasıl yok? Canlı yayına çıkmadın mı sen orada, arıtma tesisinin açılış töreninde.<span>”</span></p>

  <p>“Bir tek ben mi çıktım? 48 tesis aynı anda açılıyordu. Yok bende telefon melefon! Kız kardeşin yemesin sakın!”</p>

  <p>“Tamam lan kapat, meşgul etme şerefsiz!”</p>

  <p>Google’dan kanalın telefonunu buldum, aradım. Meşgul çalıyordu, sonundaki numaraya baktım, 00'dı. 01’den başlayıp 99’a kadar aramaya karar verdim, elbet biri açardı, 17’de açıldı. “Alo,” dedim ama kimse cevap vermedi. Bir hıçkırık sesi duydum, “Alo,” dedim tekrar. “Alo! Orada mısınız?” Yine bir sessizlik oldu, sonra bir hıçkırık sesi daha duyuldu, inceden, inler gibi bir ses eklendi buna. Sanki biri hattın öbür ucunda can çekişiyordu sessiz sedasız. İyice kulak kabarttım o sese. En sonunda bir kadının ağlama sesi olduğuna hükmettim.</p>

  <p>“Sanırım ağlıyorsunuz,” dedim yavaşça. “Sorun nedir, lütfen söyleyin, çekinmeyin. Halkla ilişkiler uzmanıyım ben.”</p>

  <p>Genç bir kadın sesi, “Benim suçum ne?” diye sordu.</p>

  <p>“Senin suçun yok güzelim,” dedim. “İnan ki yok. Lütfen ağlama. Ben bir kuruma kızdığı zaman bütün sinirini karşısına çıkan ilk personelden alacak kadar düşüncesiz biri değilim. Müdürün falan yok mu orada? Onu bağla bana. Uçaksever’i bağla, öğlen çıkan keli bağla, gece haberlerini sunan sarışın lolitayı bağla, hava durumunu sunan amca bile olur, yeter ki birini bağla bana.”</p>

  <p>“Bağlayamam.”</p>

  <p>“Ama bizim derdimiz başka. Biz de sizle aynı saftayız.<span>”</span></p>

  <p>Yine hıçkırıklara boğuldu, “Bağlayamam,” dedi. "Çok üzgünüm.”</p>

  <p>“Üzülme yavrum,” dedim. "Sakın üzülme, senin suçun değil. Asla üzülme. Çağlar İyice her zaman yanında, Facebook’tan ekleyebilirsin. Canın sıkkın olduğunda yaz bana. Bütün dertlerini yaz, seni zorladıkları hayatı yaz ve hayallerini yaz, içine itildiğin sahte zevkleri yaz ve gerçek arzularını yaz. Çevrende dönen dolaplara daha fazla dayanamadığında yaz bana. Seksi bir bilek hareketiyle topuklu ayakkabını çıkarıp haber müdürünün kafasına patlatmadan hemen önce yaz. Delice yaz bana, içinden geldiği gibi yaz, sıraya koymana gerek yok, ben tasnif ederim.”</p>

  <p>“Hı hı,” deyip kapattı. İnsana gerçekten değer veriyorlar bu kanalda.</p>

  <p>On beş dakika sonra annem damladı, anahtarıyla açmak istedi kapıyı ama zinciri takmıştım, öyle kaldı. Koridora çıkıp “Kim o?” diye seslendim o olduğunu bilmiyormuşum gibi.</p>

  <p>“Benim,” dedi.</p>

  <p>“Ne istiyorsun. Dairede işin yok mu? Kimse mülkiyet edinmiyor mu bugün?”</p>

  <p>“Çağlar aç şu kapıyı!” kapıyı ileri geri zorlayıp sinir bozucu bir ses çıkarmaya başladı.</p>

  <p>“Dayın aradı. Çiğdem diyetini bozmuş. Ne yiyor o?”</p>

  <p>“Ne mi yiyor? Kahvaltı yapıyor. Her insanın yapması gerektiği gibi.<span>”</span></p>

  <p>“Aç şu kapıyı!<span>”</span></p>

  <p>“Açma,” diye bağırdı kız kardeşim.</p>

  <p>“Açmıyorum,” dedim. “Açız biz. Kahvaltı yapmak istiyoruz. Allah kahretsin hepinizi. Ülke yanıyor hâlâ yediğimiz lokmayı sayıyorsunuz.”</p>

  <p>Annem kapıyı zorlamayı bıraktı. Biraz bekledikten sonra parmak uçlarıma basarak yaklaştım, kapı aralığından usulca baktım, karanlık merdivenlere oturmuş, sağ elini gözlerine siper etmiş, sessizce ağlıyordu, kırmızı vanalı su sayaçlarının hemen yanı başında, eve gelmiş de kimseyi bulamamış bir çocuk gibi, gelenin geçenin tekmelediği çaresiz bir köpek gibi. Zinciri çıkarıp kapıyı açtım. Bana baktı. “Ne yaptım ben sana,” dedi. “Seni sevmekten başka ne yaptım? Neden bana böyle davranıyorsun? Neden kız kardeşini de bana düşman ediyorsun? İnsanda hiç anne sevgisi olmaz mı? Ne yaptım ben sana?”</p>

  <p>“Gel,” dedim. “Çok zor sorular bunlar. İçeride konuşalım.” İçeri girip çantasını portmantoya koydu. Garip bir sakinlik çökmüştü üstüne, çok ağır hareket eden ihtiyarlar vardır ya, öyleydi. Bana bakıp duruyordu. Kız kardeşim için gelmemişti sanki eve, bendim mesele.</p>

  <p>“Evet,” dedi.</p>

  <p>“Ne evet?”</p>

  <p>Az önce sorduğu soruların cevabını merak ediyordu. Onu neden sevmediğimi. Ama böyle şeyleri konuşmak o kadar zordur ki. Böyle şeyleri susmak bile zordur. Hemen anlaşılır neyi sustuğu insanın, en usta yalancı bile bir şey yapamaz o noktada. Sadece salakça gülümseyebilir ve o haliyle kahreder karşısındakini, tabii kendini de kahreder bu arada. Her şey yıkılır böylece iki insan arasında, tuzla buz olur, ayağı kırık at olur, daha da düzelmez, ne geçmişe özlem kalır, ne gelecekten bir beklenti, ne de şimdi de yaşanabilir bir an, hiçbir şey kalmaz. Hangi sivri zekâlı zamanı üçe ayırmış ki zaten? Her şey o şimdide olup bitti çoktan, yaşananlar bitti, yaşanamayacaklar bitti, her şey yaşanamayıp bitti o şimdide. Çok mu karamsar? Çok mu umutsuz? Allah kahretsin! Annem burada bana, onu neden sevmediğimi soruyor. Bunun nesi karamsar, bunun nesi umutsuz, bu benim hayatım, bu senin hayatın, bu herkesin hayatında bir gün köşeye sıkışacağı o yer, o ilk büyük pişmanlık, o asla telafi edilemeyecek hata, kapanmayacak yara, ayağa kalkamayan at, boğulan balık, hepsini tek tek mi anlatayım, hukuk kitaplarındaki gibi sonuna örnek davaları mı ekleyeyim, hani nerede kaldı anlayış, hani nerede kaldı anlayışın dostum.</p>

  <p>Kız kardeşim elindeki reçellikle odadan çıktı o ara, “Kendini güzel zannetme,” diye bağırdı anneme. “Sen de güzel değilsin! Güzel olsan babam seni terk etmezdi!” Sonra da elindeki reçelliği koridor duvarındaki natürmort tabloya salladı. Annemin, halk eğitim merkezi on birinci dönem yağlıboya resim atölyesinde yaptığı papatyalar, çilek reçeline bulandı bir anda. Tabloya dikkatle baktım ve kız kardeşimin sanatsal konulardaki yeteneğine olan inancımın boşuna olmadığını bir kez daha anladım. O sıradan natürmort tabloyu modern bir sanat eserine çevirmişti bir anda, tek reçellik darbesiyle. Annemle ben şakülleri kaymış papatyalara bakarken kız kardeşim ikimizin arasından hızla geçerek banyoya girdi, kapıyı kilitledi ve direniş bitene kadarda oradan çıkmayacağını ilan etti.</p>

  <p>Annem ayakları birbirine dolanarak yatak odasına attı kendini, ben de koridorda kaldım öyle. Kız kardeşimin sözünde duracağını biliyordum ama çok da dert etmiyordum açıkçası bunu, güvenlik kuvvetlerinin bir-iki saate kadar duruma hâkim olmasını bekliyordum. 31 Mayıs gecesi işler biraz çığırından çıkmıştı ama artık o gün her şey normale dönerdi. Biz de veni bir video çeker, baştan denerdik şansımızı. Belki eski videomuz yeniden keşfedilirdi, o yaza damgamızı vururduk ilk haftadan, olmayacak şey değildi.</p>

  <p>Öğleden sonra Mikrop aradı, “Direnişçiler polislere çata çuta girip kombo çekmişler reis,” dedi. “Taksim Meydanını ele geçirmişler.” Facebook’tan ilk görüntülere baktım, başımı ellerimin arasına aldım, “Yuh artık,” dedim. “Çüşenzi!<span>”</span></p>

  <p>“Ne oldu?” diye seslendi kız kardeşim.</p>

  <p>“Yok bir şey.”</p>

  <p>“Direniş bitti mi?”</p>

  <p>“Bitmek üzere. Çık istersen.<span>”</span></p>

  <p>“Tam bitmeden çıkmam.”</p>

  <p>“Güzel.<span>”</span></p>

  <p>Şaşkındım. Çok şaşkındım. Gittim dayımın çekyat altı zulasını patlattım, bir duble Jack Daniels koydum kendime kesme bardakta. İki buz ekledim, salladım biraz bardağı. Ne oluyordu bu memlekete böyle? Ben böyle viski içecek tip miydim gündüz vakti? Bir de tabii ben o zamanlar bu direniş işlerini ilk çıkartan solcuların böyle dişli tipler olduklarım bilmiyordum. Gözlerine iki fıs fıs sıkınca ağlayıp kaçarlar zannediyordum. Ne olmuştu bu tiplere böyle? Bu insanlar madem böyle süper kahramandılar da bize niye bu konuda bilgi verilmemişti o güne kadar? Solcuları övmek için söylemiyorum bunu. Çağlar İyice kimseyi övmez, en duygulu anında bile nesnel yaklaşımını korumaya özen gösterir. Ayrıca niye öveyim, hiç kimse babamın oğlu değil, bazen ben bile babamın oğlu değilmişim gibi hissediyorum kendimi. Oooov! Cizıs Krayst!</p>

  <p>Yatak odasına gidip gardırop aynasından annemi seyretmeye başladım. Antidepresanlarını alıp derin uykuya dalmıştı Eteğini ceketini yere atıp öyle uzanmıştı yatağa, üstünü bile örtmemişti. Bacaklarında o tip konular ilgimi çekmediği için adını unuttuğum şeyden yoktu, göğüsleri sarkmamıştı, kalçaları hâlâ sıkı sayılırdı, kalçasının hemen altında minik bir ben vardı, siyah, görende öpme isteği uyandıran sevimli bir ben, aynı benden sol ayak bileğinde de vardı, sutyen kopçasının teninde bıraktığı kızarıklığa göz attım biraz, yatağın yanına diz çöktüm sonra, küçük bir yüzü vardı annemin, sevimli bir yüz, kendisini olduğundan daha genç gösteren bir yüz. Size annemi böyle anlatıyorsam tahrik olun diye değil, sikerim bak tahrik olan olduysa, başka bir şey anlatmaya çalışıyorum ben burada. Güzel bir kadındı annem, çağımızın güzellik kriterlerine göre yani, çekici bir kadındı hâlâ, onu anlatmaya çalışıyorum, ama çok mutsuzdu, mutlu olsa daha güzel olurdu. Mutlu olunca kim biraz daha güzelleşmez ki?</p>

  <p>Kız kardeşim tuvaletten, “Çağlar son durum nedir?” diye seslendi. Viskiyi dipledim, boğazımdan aşağı yaka yaka indi, annemin üstünü örtüp çıktım yatak odasından, “Sana karşı dürüst olacağım,” dedim. “Taksim<span>’</span><span>i kaybettik.”</span></p>

  <p>“Nasıl?”</p>

  <p>“Taksim Meydanı, 15.40 itibariyle direnişçilerin eline geçti.”</p>

  <p>“Hayır olamaz, inanmıyorum.”</p>

  <p>"Ben de. Ağaç diye geldiler, bütün meydana el koydular. Tek polis kalmadı piyasada.”</p>

  <p>“Ama bu büyük bir terbiyesizlik.”</p>

  <p>Kız kardeşim banyodan çıkıp iPhone’umu istedi, birkaç kısa video seyredip fotoğraflara baktı. Taksim Meydanı<span>’</span><span>ndaki mahşeri kalabalığı gördü, insanların yüzündeki, kendi yenilgisi anlamına gelen zafer ifadesini gördü. İnsanların yüzündeki neşeyi gördü kendi kederi anlamına gelen ve ferahlığı gördü onu boğan. Suratı kıpkırmızı oldu bir anda, telefonu geri verdi, ağlayamayacak kadar öfkelenmiş, elinden bir kaza çıkacak hale gelmişti. Koşar adım mutfağa gitti, tahta bıçaklık gözünden ekmek bıçağını çekip aldı. Kendimi yatak odasının önüne atıp kollarımı iki yana açtım, annemi bıçaklayacak sanmıştım ama o, yatak odasına gelmek yerine bizim odamıza girdi. Gardırobu açtı, Merkez</span><span>Terzi Orhan</span><span>’</span><span>da yaptırdığımız beyaz ceketini çıkardı, yatağın üstüne koyup bıçaklamaya başladı. Ceketi çekip aldım. İki elimle havaya kaldırıp uzakta tutmaya çalıştım, kız kardeşim bıçakla üstüme yürüdü, bir anda kendimi arenaya çıkmış matador gibi hissettim.</span></p>

  <p><span>“</span><span>Yapma,” dedim. “Daha çok dans edeceksin o ceketle. Her şey bitmedi.”</span></p>

  <p>“Her şey bitti Çağlar, her şey bitti!”</p>

  <p>Tekrar gardıroba yürüyüp mavi gömleğe, şapkaya, moonwalk ayakkabılarına saldırmaya başladı, bileğini kıvırıp aldım bıçağı elinden, bıçağa uzanmak istedi ama havaya kaldırdım. Bıçağı alamayacağını anlayınca saçlarını yolmaya başladı, “Şu an büyük yeteneklere özgü bir buhran geçiriyorsun,” dedim.</p>

  <p>“Ne istiyorlar benden!” diye bağırdı. “Dertleri ne! Ağaçsa ağaç, hep kesiyorlar. Sanki bir tek bugün mü kestiler! Niye bugün böyle yapıyorlar ki! Niye böyle yapıyorlar!”</p>

  <p>“Sana niye böyle yaptıklarını açıklayayım istersen. Ama önce bir sakin ol. Otur. Kimin bu işleri kışkırttığını söyleyeyim sana sonra?”</p>

  <p>Kız kardeşim yatağın kenarına oturdu. Ağlamamak için dudağının içini ısırdığından tombik yanaktan hafif içeri kıvrık duruyordu, “Kim kışkırtıyormuş?” diye sordu, güç duyulur, sakin bir sesle.</p>

  <p>“Kim olacak!” dedim. “İpsiz sapsız bekâr gezen, ateist mimarlar. Babam ve arkadaşları.”</p>

  <p>Kız kardeşim, yatağının başucundaki komodinin üstündeki çerçeveye baktı, babamın resmi vardı içinde. Deniz kenarındaki bir restoranda, uzaklara bakarken, kız kardeşim çekmişti o resmi geçen sene.</p>

  <p><span>“</span>Babam yapmaz öyle şey,” dedi.</p>

  <p>“Yaptı. Yaptılar. Babam iki haftadır neden seni görmeye gelmiyor zannediyorsun. Hep bu direniş işlerini kışkırtmak için işte. Bir yıldır uğraşıyorlar, attıkları her adımdan haberim var, sen üzülme diye bugüne kadar söylemedim. Ama istersen arayıp ağızlarının payını veririm.<span>”</span></p>

  <p>“Babamı mı arayacaksın?<span>”</span></p>

  <p>“Şahsen aramam, resmi kanallardan.” iPhone’u hoparlöre alıp Mimarlar Odası İstanbul Şubesini aradım. Sonsuza kadar çaldı telefon, en sonunda bir kadın açtı, ya kim açacaktı, bütün kurumların telefonlarını kadınlar açıyor.</p>

  <p>“Mimarlar Odası İstanbul Şubesi.<span>”</span></p>

  <p>Keyifliydi sesi, işveliydi, kendine güveni yerindeydi. neden olmasın ki zaten, gençsin, güzelsin, Taksim<span>’</span><span>i ele geçirmişsin, daha ne istersin bu hayattan.</span></p>

  <p>“Sabahattin İyice’yle görüşebilir miyim?” diye sordum.</p>

  <p>“Kim arıyordu?”</p>

  <p>“Çağlar İyice.”</p>

  <p>“Bir saniye,” deyip kayboldu ortalıktan. Yarım milyon saniye sonra geri döndü, “Şu an dışarıda.” dedi. “Bir notunuz varsa kendisine ileteyim.”</p>

  <p>Öfke ve merakla dudaklarını kemiren kız kardeşime baktım, “Var,” dedim. “Aynen yazın.”</p>

  <p>“Evet,” dedi.</p>

  <p>Biraz düşündüm, aklıma bir şey gelmedi, “Allah kahretsin!” dedim.</p>

  <p>“Anlamadım.”</p>

  <p>“Onu yazmayın. Pardon. Tamam, bir saniye, sen yazın. Sen yazmayın siz yazın, daha resmi olsun. Evet, siz yazın. Ne kadir kıymet bilmeyen vefasız insanlarmışsınız yazın. Ne istiyorsunuz lan yazın! Yok. Öyle yazmayın, amacınız nedir yazın. Masum duygular vardı yazın, evet, masum duygular. Hepimizin içinde olan masum duygular! Allah kahretsin lan! Kız kardeşim daha dokuz yaşında! Kimse onu düşünmüyor mu? Düşünmüyor mu lan! Neyse, tamam, onları yazmayın, şey yazın. Burada bir çocuk var yazın. Her türlü talihsizliğin karşısında asla vazgeçmeyen bir çocuk. Adı Çiğdem İyice’dir o çocuğun. Her türlü talihsizliğin karşısında asla vazgeçmeyen o çocuğun neden vazgeçmediğini asla unutmayın yazın. Bu eylemlere derhal son vermenizi istiyor yazın. Yazdınız mı?”</p>

  <p>Telefonun ucundaki kadın sustu biraz, “Tamam,” dedi. “Ben Sabahattin Ağbi’ye söylerim sizi aramasını.”</p>

  <p>“Ne? Ne dedin?”</p>

  <p>“Sabahattin Ağbi’ye söylerim sizi arar.”</p>

  <p>“Sokarım Sabahattin Ağbi’ne senin! Sabahattin Ağbi kim lan! Burada resmi bildirimde bulunuyorum ben. Mimarlar Odası<span>’</span><span>na resmi bildirimde bulunuyorum burada. Ültimatom çekiyorum! Sabahattin Ağbi’ymiş... Ağbi ayağı göt ayağıdır kızım, dikkat et kendine.”</span></p>

  <p>“Ne diyorsun sen be!”</p>

  <p>“Beni küçük düşürmeye ne hakkın var diyorum! Sabahattin Ağbinizi arayacak olsak arardık herhalde, burada resmi bildirimde bulunuyoruz. Bu söylediklerimi bir kâğıda yazıp bilgi notu olarak vereceksin bütün mimarlar odası yöneticilerine. Bütün o ateist mimarların hepsine tek tek vereceksin o notu, içlerinde Sabahattin İyice de olacak! O amına kodumun Sabahattin İyice’si de olacak notu verdiklerin arasında!”</p>

  <p>Telefonun kesik kesik çizgiler halindeki kapanma sesini duydum. Dinledim biraz o sesi. Gözlerimi ayıramıyordum elimdeki iPhone’dan, yüzüme kapanmış karanlık bir kapı gibi bakıyordum ona. Kulaklarımda derin bir uğultu vardı, hızla soluk alıp vermeye başlamıştım, göğsüm inip kalkıyordu, “Sabahattin Ağbiymiş,” diye bağırdım. “Ağbinizi sikeyim sizin! Ne zaman ağbi oldu lan o!”</p>

  <p>İçimi ateş başlı, üstümdeki tişörtü yakasından sıyırıp çıkardım, duvara çarptım. Sinirden gözlerim dolmuştu. Ellerim titriyordu, yumruklarımı sıktım titremelerini önlemek için.</p>

  <p>“Çağlar,” dedi kız kardeşim. “Lütfen sakin ol.”</p>

  <p>“Sakinim,” dedim. Değildim.</p>
</body>
</html>
