<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-25</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e4e260ef-4eea-4050-a691-ab46dc3e1dd8" name="Adept.expected.resource"/>
	</head>
	<body id="x1" xml:lang="tr-TR">
		<div>
			<p class="split">  </p>
			<p class="arabaslik_orta" id="_idParaDest-23">Merhamet zulmün merhemi olamaz  </p>
			<p class="paragraf"><span class="CharOverride-15" xml:lang="tr-TR">  </span></p>
			<p class="paragraf"><span class="CharOverride-15" xml:lang="tr-TR">Anlatılan hikâyelerle sersemlemiş durumda, içimde durmadan büyüyen bir huzursuzlukla İstanbul’a döndüğümde, aklımı toplayıp işime odaklanamıyordum bir türlü. Sanki bedenim İstanbul’a uçmuştu ama ruhum Mardin’de kalmıştı. Kavanoza kapatılmış bir sinek gibi ne kadar çırpınsam da Mezopotamya atmosferinden çıkamıyordum; taş ve güneş ve baharat ve masal ve ağır akan zaman ve çöl gizemi beni ele geçirmişti. İçime baktığımda kendimi değil bunları görüyordum. Meleknaz’ı bulmak, onu görmek, konuşmak bir saplantıya dönüşmüştü, gece gündüz onu düşünüyordum.   </span></p>
			<p class="paragraf"><span class="CharOverride-15" xml:lang="tr-TR">Biliyorum kulağa saçma geliyor ama resmini bile görmediğim bu kıza doğru çekildiğimi hissediyordum; evet evet, düpedüz çekiliyordum ona doğru. Arada bir kendimle dalga geçmeye çalışıyor, Meleknaz’ı bulma çabalarıma “Aşkın Merkezine Seyahat” adını vererek gülüyordum. Oysa aşk falan değildi bu, belki gazeteci merakından kaynaklanan bir şeydi, ama ne yalan söyleyeyim, onu da aşıyordu zaman zaman. Hüseyinleşiyor muydum nedir? Ne var ki bu alaylar da işe yaramıyordu, huzursuzdum, yediğimden içtiğimden tat almıyordum. Arkadaş sohbetleri yavan, yaptığım gazetecilik saçma sapan geliyordu. Herhalde dünyada hiç görmediği bir kıza bu derece </span><span class="CharOverride-11" xml:lang="tr-TR">çekilen</span><span class="CharOverride-15" xml:lang="tr-TR"> tek insan bendim. Eski Doğu masallarında aksakallı bir ermiş, rüyasına girdiği er kişiye bir kız tasviri gösterir, içine sevda ateşi düşen âşık da ömrü boyunca onu arayıp durur ya... Benimki öyle de olmamıştı, rüyamda bile görmemiştim kızın yüzünü, neye benzediğini bilmiyordum ama gece gündüz onu düşünüyordum. Aslında çok tuhaf bir şeydi bu. Kadınla erkeği birbirine çeken, feromon mu, koku mu, ten uyuşması mı, kişilik mi, tavır mı, davranış mı, ses mi, gülüş mü, bakış mı, boy bos mu, ruh güzelliği mi, kafa denkliği mi her neyse, hiçbiri yoktu bunların. Belki de bir hikâyeye vurulmuştum ben; evet, evet bir hikâyeye, bir kültüre, bir tarihe vurulmuştum; hiç insan bir hikâyeye vurulur mu? Oluyormuş demek ki diyordum kendi kendime. Meleknaz’ı bulma isteği zaman zaman kendini duyuran ama hiç kaybolmadan hep orada duran bir diş sızısı gibi zonklayıp duruyordu. Mezopotamya inançlarına sahip olsam, ben de şeytanın etkisine girdim derdim herhalde. Eski evimi eski karıma bıraktıktan sonra Cihangir’de kiraladığım küçük apartman dairesinin kapısına marul mu asmalıydım yoksa? Kahverengi kapıyı koyu maviye mi boyamalıydım? Bir gün bunu yapsam</span><span class="CharOverride-15" xml:lang="tr-TR">, karşı dairedekiler ve kapıcı ne tepki verirdi? Hele marullara! Bizim gazeteci oynattı diye polise telefon ederler miydi? Böyle düşüncelerle olayı hafifletmeye, kendimle alay etmeye çalışıyordum ama olmuyordu bir türlü, olmuyordu, içime kök salmış zehirli bir sarmaşığa benzeyen tutkuyu söküp atamıyordum.  </span></p>
			<p class="paragraf"><span class="CharOverride-15" xml:lang="tr-TR">Meleknaz ile kör bebeği İstanbul’daydı ama bu on beş milyonluk kargaşada nasıl bulabilirdim ki onları. Hüseyin’in Meleknaz’ı hangi arkadaşına gönderdiğini öğrenmek için Aysel’i çok sıkıştırmıştım, elinde bir adres, bir telefon var mıydı, tek bir isme bile razıydım ama bilmiyordu, bu konuda hiçbir fikri yoktu. Çıkmaz yola girmiştim, hiçbir ipucu bulamıyordum. Derken aklıma ilginç bir şey geldi. Belki de Meleknaz’a Nergis üzerinden ulaşabilirdim. Bebeğin tıbbi bakıma ihtiyacı vardı, iki gözü de görmeyen Nergis adında bir bebeği aramak, Meleknaz’ı aramaktan daha kolaydı belki de. Bebek nerede olabilirdi? Eğer herhangi bir evdeyse çok zordu işim ama başka yerlerde de bulunabilirdi; hastaneler, kimsesiz çocuklar bakımevi, mülteciler için sığınma evleri, yetiştirme yurtları, yetimhaneler, yardım kuruluşları... Nergis bunlardan birinde olabilirdi ya da herhangi bir doktora tedavi için götürülmesi mümkündü.   </span></p>
			<p class="paragraf"><span class="CharOverride-15" xml:lang="tr-TR">Bu tip kuruluşları iyi bilen Nihal’den yardım istemeye karar verdim. Nihal bizim gazetede sağlık haberleri yapar; hani her hafta başka bir bitkinin mucizevi etkisinin bulunduğu haberler var ya, onlardan. İyi ki de sormuşum ya da keşke sormasaymışım düşünceleri arasında gidip geldim bir süre. Çünkü İstanbul denilen gayya kuyusunda böyle yerlerin sayısı o kadar çoktu ki başa çıkılacak gibi değildi. Buna rağmen yılmadım, her akşam gazeteden çıkıp eve geliyor, internetin başına geçip bu konuda ne bulabilirsem okuyordum. Anahtar kelimeleri, isimleri yazıyor, arıyor da arıyordum. Gözleri görmeyen bebek, mülteci bebek Nergis, Suriyeli Meleknaz, yetiştirme yurtları, hastane, göz klinikleri, göz doktorları, sığınma evleri gibi aklıma gelen her türlü bileşimi deniyor, kördüğüm olmuş yumağı çözecek tılsımlı bir ipin ucunu yakalamak için çırpınıyordum.   </span></p>
			<p class="paragraf"><span class="CharOverride-15" xml:lang="tr-TR">Bu arada eski karımın istediği her şeyi yapmış, imzaları atmış, onu bir daha aklıma bile getirmeyecek biçimde hayatımdan çıkarmıştım. Meleknaz’ın hikâyesine duyduğum saf ve derin tutkuya, bu hırslı, kariyer ve mal mülk düşkünü, Batı özentisi kadının gölgesi düşmeyecekti. Tüketen insanın üreten insandan daha değerli olduğu bu yanlış ve ahlaksız döneme tahammülüm kalmamıştı artık. Değişmiştim, Mardin beni değiştirmişti. İnsanlar bunca acı çekerken, İstanbul’da en iyi suşinin nerde yenilebileceğini konuşanlara dayanamıyordum. Sayısı pek bol olan eski karım gibi plaza insanlarının daha çok tüketerek, daha çok Batılı gibi görünerek değer kazanma çılgınlığını görünce, aklıma ister istemez Şengal Dağı’nın ıssız bir koyağında taşların altında uyuyan ya da şimdiye kadar çoktan hayvanlar tarafından parçalanmış olan küçücük bir kız geliyordu.   </span></p>
			<p class="paragraf"><span class="CharOverride-15" xml:lang="tr-TR">Hüseyin’i anlıyordum artık, birkaç ay önce Mardin’de duyduğum davranışlarına şaşırdığım çocukluk arkadaşımı anlıyordum hatta yavaş yavaş Hüseyinleşiyordum. Aklı Batı’da, kalbi Doğu’da yaşama şizofrenisinin parçaladığı ruhların bunalımını, özgüven eksikliğini, yabancı sözcüklerle, yabancı tüketim mallarıyla örtmeye çalıştıkları tedirgin kişiliklerini, olduğundan farklı görünme çabalarını sanki gözlerim birdenbire açılmışçasına göstermişti Hüseyin bana.   </span></p>
			<p class="paragraf"><span class="CharOverride-15" xml:lang="tr-TR">Geceleri, köşesine kırmızı siyah bir Melek Tavus işlenmiş mendili elime alıyor, öyle uyuyordum. Doğu, eşsiz gizemi ve dipsiz acısıyla, karanlık bir girdap misali beni içine çekiyordu. Döne döne daha derinlere gidiyor, gittikçe Hüseyinleşerek Meleknaz diye sayıklıyordum. Görmediğim bir kız aracılığıyla bütün Mezopotamya’ya sevdalanmak gibi bir şeydi bu. Fuat Amca’nın anlattığı harese kavramıyla ilgisi yoktu. Doğu’da sevdanın, masalın, sihrin daha derin olmasıyla ilgiliydi. Araplar sevdaya garam diyordu, aşk ise sarmaşıkların sarılması anlamındaydı ki belki de sevdaya daha çok yakışan bir şeydi. Ya da ben, bir hayale sevdalanmanın esrikliği içinde böyle düşünüyordum. Mendil yumuşaktı, güzel kokuyordu, kenarlarında oyalar vardı. Kimbilir ne zaman, nerede, hangi kızların elinde işlenmişti bunlar? O Melek Tavus hangi genç kızın narin ellerinde biçimlenmişti. Sonra ne olmuştu o kızlara? Eski karıma bunları anlatsam anlar mıydı? O mendilin, en pahalı Avrupa markalarıyla ölçülemeyecek kadar değerli olduğunu algılayabilir miydi? Uyumadan önce aklıma Nazım’dan iki dize düşüyordu hep: </span><span class="CharOverride-11" xml:lang="tr-TR">Şarktan geliyorum / Şarkın isyanını haykıraraktan geliyorum</span><span class="CharOverride-15" xml:lang="tr-TR">.   </span></p>
			<p class="paragraf"><span class="CharOverride-15" xml:lang="tr-TR">Ben bir Şarklıyım diye düşündüm, onca yılın Batı eğitimini, Avrupalı, Amerikalı gibi bir yaşam biçimine sahip olma çırpınmalarımı delinmiş bir çorap gibi bir tarafa atıvererek, ben bir Şarklıyım, Şark suyu içmişim ve masallar dünyasından geliyorum diye tekrarladım günlerce. Yıllardan beri aklıma gelmeyen aile üyeleri, Ankara’ya, İzmir’e dağılmış olanlar, görmediğim amcalar, halalar, teyzeler, kuzenler aklıma düştü. Keşke dedim, keşke babam beni İstanbul’daki o yatılı yabancı okula göndermeseydi, keşke bu kadar yabancılaşmasaydım, keşke kendimi Batılı yerine koyarak yıllarımı harcamasaydım, keşke Mehmet gibi Mardin’de sırtımı koca bir çınara dayayarak sağlamca yaşayıp gitseydim; hem kendime güvenim daha çok olurdu, hem de Doğuluların Batılı, Batılıların ise kendi halkına yabancılaşmış bir Doğulu olarak gördüğü kimliksizlikten kurtulurdum.   </span></p>
			<p class="paragraf"><span class="CharOverride-15" xml:lang="tr-TR">Tabii bu arada </span><span class="CharOverride-11" xml:lang="tr-TR">Şark </span><span class="CharOverride-15" xml:lang="tr-TR">dediğim her şey Meleknaz’da simgeleşiyordu; Lalêş, Bağdat’ın görkemli halifeleri, altın saraylar, yeryüzünü sallayan çöl peygamberleri, lahuri şallar, ipek, zümrüt, yakut kakmalı hançerler, balığın karnına giren Sinbad, Firdevsi, Hafız, Sadi, İmruü’l-Kays; </span><span class="CharOverride-11" xml:lang="tr-TR">Binbir Gece Masalları’</span><span class="CharOverride-15" xml:lang="tr-TR">ndan daha girift biçimde zihnimde oynaşıp duruyordu ve bunların hepsi, yüzünü bile göremediğim narin bir kızın hayaline düğümleniyordu.  </span></p>
			<p class="paragraf20">  </p>
			<p class="paragraf"><span class="CharOverride-15" xml:lang="tr-TR">Bana kalsa bulmama imkân yoktu ama sağ olsun becerikli Nihal buldu çocuğu sonunda. Suriyeli sığınmacı bebeklerin, özellikle de hasta olanlarının nerelerde kaldığını öğrenmiş, orada iki gözü kör bir çocuk olup olmadığını sormuştu. Herhalde o kadar da çok olmamalıydı böyle bebeklerin sayısı. Bir cumartesi günü, söyleşi yapmak istediğimiz bahanesiyle el üstünde karşılandığımız çocuk yetiştirme yurdunda (Sevgi Evi adını koymuşlardı buralara, Sevgi Evi), iki gözüne iki minik bulut oturmuş Nergis’i gördüm. Şengal Dağı’nda doğmuş, anasının sütünü hem Zilan’la, hem anasıyla paylaşmak zorunda kalmış Nergis bu dünyanın tehlikelerini ortaya çıkarmak için özellikle yaratılmış bir masumiyet simgesi halinde ağzındaki emziği emiyordu. Tuhaflaştım onu görünce, sanki bir masalda okuduğum, dağda ölülerin arasında doğan bebek canlanıp gelmişti. Zilan’ın anlattıklarını, içinde kana bulanmış melek tüylerinin uçuştuğu garip bir Doğu masalı gibi dinlemiştim ama bu bebek, ah bu bebek... Ne yazık ki masal dünyasından gelmiyordu. Şengal’i, annesinin yüzünü, ölüleri, göçmen kampını, Hüseyin’i, Adviye Hanım’ın evini, İstanbul’u, Sevgi Evi’ni hiç görmemiş olan karanlıklar içindeki bebek, ağzındaki emziği emerken yanaklarında oluşan gül goncası gamzelerle sessiz sedasız yatıyordu. Çok uslu bir çocuk bu dediler, hiç ağlamıyor. Doktora gösterdiniz mi diye sorduk, evet dediler ama henüz bir sonuç yok. Doğrusu Sevgi Evi’nde çalışanların bu tedavi işiyle çok da uğraştıkları gibi bir izlenim oluşmadı bende. Alıp göz kliniklerine götürebilir miyiz diye sorduk, hayır dediler, buradan çocuk çıkartmak kesinlikle yasaktır, sadece annesi alabilir. O zaman kalbim çarpmaya başladı işte. Heyecanımı bastırıp merakıma mesleki bir kılıf uydurmaya çalışarak, o bebeğin hikâyesini öğrenmek istediğimizi anlattım, anası (babası da demiştim bu arada) kimdi, neredelerdi, bu çocuğun başına niye bunlar gelmişti, isimlerini adreslerini alabilir miydik? Konuştuğumuz yetkili, kurallara çok meraklı olmalıydı ki, bunun da “kesinlikle” mümkün olmadığını söyledi, ailelerle temas kurmamız yasakmış, kesinlikle, ama kesinlikle yasakmış. Bu etine dolgun, orta yaşlı kadının kesinlikle kelimesini çok sevdiği kesindi. Peki dedik, adını bilmediğimiz bu kişilere bir mektup yazıp size bıraksak, kendilerine verir misiniz? Kabul ederlerse bizimle ilişki kurabilirler değil mi? Eğer kadın bir kez daha “kesinlikle” derse patlayacağımı hissediyordum ama hayret, demedi. Tam tersine bunun kurallara aykırı olmadığını söyledi. Annesinin adını bize veremezmiş ama yazacağımız mektubu ona teslim edebilirmiş, ondan sonrasına karışmazmış, bebeğin annesinin bizimle görüşüp görüşmeyeceği kendi bileceği işmiş. Nihal, annesi dediniz, babası yok mu, diye sordu. Yok dedi kadın, daha doğrusu bilmiyorum, annesi haftada bir uğruyor, bebeği görüyor. Peki, bebek niye annesiyle yaşamıyor, dedim. Kadın söylemekte bir sakınca görmemiş olmalı ki, o genç kadının bir evde yatılı hizmetçilik yaptığını, kendi evinin olmadığını, bu yüzden de bebeği yanına alamadığını anlattı. Bu gidişle bebek tedavi edilemez diye düşündüğümü hatırlıyorum, gözlerini açmak mümkünse bile açılamaz. Çünkü bu işler para ister, özel klinikler ister, devlet yurdu nasıl yapsın bunları?  </span></p>
			<p class="paragraf20">  </p>
			<p class="arayazi"><span class="CharOverride-12" xml:lang="tr-TR">Meleknaz Hanım,  </span></p>
			<p class="arayazi"><span class="CharOverride-12" xml:lang="tr-TR">Beni tanımıyorsunuz ama Hüseyin’in çok yakın bir arkadaşıyım. Sizi görmek ve bilmeniz gerektiğini düşündüğüm bazı şeyleri anlatmak istiyorum. Hem bende bir emanetiniz de var. Eğer görüşme isteğimi kabul ederseniz, size bu mektubu ulaştıracak olan kişiye yeri ve saati bildiren bir not bırakın lütfen.  </span></p>
			<p class="paragraf20">  </p>
			<p class="paragraf"><span class="CharOverride-15" xml:lang="tr-TR">İşte Meleknaz’a, biraz zorlanarak da olsa Arapça yazdığım ilk mektup buydu. Biraz insafa geldiğini hissetmeye başladığım görevli hemşire, bu mektubu, bebeğin annesi geldiğinde kendisine vereceğini söyledi. Eğer o da bana bir şey yazmak isterse, –işte kartım burada hemşire hanım, adres, telefon e-posta hepsi mevcut– hemen bana ulaştırmaya söz verdi.   </span></p>
			<p class="paragraf"><span class="CharOverride-15" xml:lang="tr-TR">Sonra beklemeye başladım, her gün telefonumun mesaj bölümünü, e-postaları tarayıp durdum, hiç ses çıkmadı ama sekiz gün sonra gelen bir mesaj yüreğimi sevinçle kıpırdattı.  </span></p>
			<p class="paragraf"><span class="CharOverride-15" xml:lang="tr-TR">“Aksaray’da Akın Pastanesi, pazar günü saat üç.”   </span></p>
			<p class="paragraf"><span class="CharOverride-15" xml:lang="tr-TR">Sanırım her gün çalıştığı için, izin kullandığı pazar gününü seçmişti, Fatih’teki bakımevine de pazarları gidiyor olmalıydı. Haftada bir gün demişti hemşire, bir gün geliyor bebeği görmeye.   </span></p>
			<p class="paragraf"><span class="CharOverride-15" xml:lang="tr-TR">Başkalarının da söylediği gibi her şeyden önce gözleri dikkat çekiyordu; siyah, çekik, karşısındakine dosdoğru bakan, bakışlarını hiç kaçırmayan, manyetik alan gibi tuhaf bir çekicilik taşıyan gözler. Karşısına otururken, sanki sizi tanıyorum demiştim, herkes o kadar çok sözünüzü etti ki ilk kez görmeme rağmen sizi tanıyormuş gibiyim, konuşup durdum, aramızdaki sessizliği bozmak için kendimi konuşmak zorunda hissediyordum, sanki benim görevimdi bu. O ise tahmin edeceğiniz gibi, hiçbir şey söylemedi, sadece baktı; güçlü olan oydu, susmaya hakkı vardı, bense ona yaranmaya çalışıyordum. İnsanlar arasında oluşan sözsüz kontratlar bir kez nasıl başladıysa öyle gider; bu da bize düşen rol dağılımıydı artık.   </span></p>
			<p class="paragraf"><span class="CharOverride-15" xml:lang="tr-TR">“Merhamet istemiyorum, hiç kimsenin acımasına ihtiyacım yok, merhamet de zulmün bir parçası; ne bana acıyın ne de çocuğuma. Merhamet zulmün merhemi olamaz.”   </span></p>
			<p class="paragraf"><span class="CharOverride-15" xml:lang="tr-TR">Kendisi söylemiyordu bunları ama gözleri söylüyordu. Şengal Dağı gecelerini düşünüyordum o sırada; karanlık, aysız geceler, dağa halatlarla bağlanmış çakıp sönen yıldızlar. Hayatımda bu kadar, nasıl demeli; nefret desem değil, meydan okuma desem değil (o kızın bakışlarını anlatan kelimeyi bulmaya çalışıyorum), kırgınlık da değil, belki doğru kelime </span><span class="CharOverride-11" xml:lang="tr-TR">ilgisiz</span><span class="CharOverride-15" xml:lang="tr-TR"> olmalı; ilgisiz bakışlar, “senin merhametin gerekmiyor bana, hiç kimsenin merhameti gerekmiyor” diyen bakışlar. Karşımda oturan uzun siyah saçlı, ince yüzlü genç kız bunları haykıra haykıra söylese bu kadar etkili olmayacak ama susuyor, sadece bakıyor, o bakışlar beni tuhaf bir tedirginliğe sürüklüyor. İlgisiz diye düşünüyorum, evet ilgisiz, ilgilenmiyor. Bu dünyada değil sanki, yaşayan bir kişinin bakışları bu kadar uzak bakamaz olan bitene. Küstahlık, meydan okuma, öfke, küskünlük, umutsuzluk, acı, yalvarma, kırgınlık, sevgisizlik, gücenme, soğukluk, sitem, incinme, kırılma kelimeleri bu bakışları açıklamaya yetmez. Hele acı kelimesi hiç uygun değil. Belki biraz Zilan’ın gözlerinde gördüm bu bakışı; duygusuz, hiçbir beklenti taşımayan bakışlar, acının da sevincin de ötesine geçmiş bakışlar. Meleknaz’da bu bakış daha yoğun, daha derin, daha gizemli. Hadi ne söyleyeceksen söyle bir an önce de bu iş bitsin demek istiyor gibi.  </span></p>
			<p class="paragraf"><span class="CharOverride-15" xml:lang="tr-TR">Diller döküyorum kıza, benden bir kötülük gelmez diyorum, Hüseyin’in arkadaşıyım ben, çocukluktan beri arkadaşıyım. Mardin’e gittim, başınıza gelenleri öğrendim, Adviye Hanım’ı, Aysel’i gördüm, şeyhinizle konuştum, dininizi öğrendim, Melek Tavus’a saygı duydum, sonra Zilan’ı gördüm, arkadaşın Zilan’ı, Nergis’in başına gelenleri dinledim. Deyrulzafaran manastırına gittim, rahiple konuştum, yani bugüne kadar senin izinden yürüdüm, seni bulmak istedim, görüşmek istedim, merak ettim, kim bu Meleknaz diye aylarca düşündüm, sonunda karşı karşıyayız işte ama şimdi de konuşmuyorsun benimle.   </span></p>
			<p class="paragraf"><span class="CharOverride-15" xml:lang="tr-TR">Arapça anlattıklarımı dinliyor, dudakları mühürlü, yüzünde en ufak bir kıpırtı yok. Belki de haklısın demek istiyorum ona; Zilan da senin gibiydi, ben acının ötesine geçme kavramını anlayamayan biriyim. Sizler bir eşiğin ötesindesiniz, iyinin ve kötünün ötesindesiniz, acının ötesindesiniz, biz bunu anlayamıyoruz ama yalvarırım bana anlamam için bir fırsat ver. Hüseyin’in arkadaşı olduğumu söylüyorum, </span><span class="CharOverride-11" xml:lang="tr-TR">en yakın arkadaşıyım, hem de beş yaşından beri.</span><span class="CharOverride-15" xml:lang="tr-TR"> (Düpedüz yalan söylüyorum, daha doğrusu gerçek ile yalanı karıştırıp onun yanlış anlamasına yol açıyorum.) Haberin var mı Hüseyin’e olanlardan diyorum.   </span></p>
			<p class="paragraf"><span class="CharOverride-15" xml:lang="tr-TR">Döne döne aynı şeyi anlatıyorsam kusura bakmasın kimse, Doğu sarhoşluğuma versin. Her şeyi, herkesi ve her yeri griye boyayan sinsi yağmur altındaki İstanbul’da bir pastanenin formika masasında, ıslanmış paltolardan yükselen buharla kahve kokusu birbirine karışırken, benimle buluşmuş olmasına duyduğum şükran duygularını belirtmeye çalışarak, bu derin bakışlı, kara gözlü, zarif yüzlü genç kadını bana her şeyi anlatmaya ikna etmeye çalışıyorum. Sana yardımcı olabilirim diyorum, sana yardım edebilirim belki. Nasıl diyor sonunda soğuk, uzak bir sesle, Hüseyin’i geri getirebilir misin, Nergis’i geri getirebilir misin, toprak altında çürümekte olan bedenleri canlandırabilir misin?   </span></p>
			<p class="paragraf"><span class="CharOverride-15" xml:lang="tr-TR">Hüseyin benim artık demek istiyorum ona, beni Hüseyin olarak kabul et, onun yerine ben varım, ama söylemiyorum; bunun yerine hayır diyorum, ben peygamber değilim, kimseyi diriltemem. O zaman sus diyor. Doğruluyor, sandalyenin arkalığına asmış olduğu eski, yıpranmış çantayı alıyor, ince bedeninin o yaşa özgü kıvrak hareketleriyle iki adım atıyor ama narin omuzlarındaki çöküş, içinde bulunduğu umutsuzluğu ele veriyor.   </span></p>
			<p class="paragraf"><span class="CharOverride-15" xml:lang="tr-TR">Ben de kalkıyorum, o kapıya doğru yürürken arkasından yürüyüp, dur ne olursun dur, diyorum. Beni duyuyor ama omuzlarına dökülen düz siyah ipeksi saçlarını savurarak yürümesinden inadını kıramadığımı anlıyorum.   </span></p>
			<p class="paragraf"><span class="CharOverride-15" xml:lang="tr-TR">Pastanenin buğulu cam kapısını açarak puslu yağmurlu havaya çıkıyor, yaylı kapıyı açtıktan sonra bırakıyor, kapanmakta olan kapıyı –yüzüme çarpmadan– tutup ona yetişmeye çalışıyorum. Hızlı adımlarla yürüyor. Biraz önce sinsi sinsi yağan yağmur şimdi bütün ağırlığını indirmekte. Nerdeyse koşarak yanına geçiyorum; olanları değiştiremem elbette diyorum ama sana yardımcı olabilirim, bu yükü tek başına taşıman çok zor, sanıyorum başa çıkamayacaksın, oysa ben sana yardımcı olabilirim, gerçekten olabilirim. Koşar adım bu sözleri söylerken yağmurdan sol şakağına yapışan saçlarıyla çevrelenmiş yüzünü yandan görüyorum. Bana hiçbir şey söylemiyor, cevap vermiyor, adam yerine koymuyor, dosdoğru karşıya bakarak yürüyor ve ben –bütün Mezopotamya tanrıları bağışlasın– ne kadar güzel diye düşünüyorum, Hüseyin’in, uğruna yanıp kül olduğu kadındaki öz, kadın iradesiyle birleşmiş kadın güzelliği her zaman olduğu gibi içimde garip bir sızı yaratıyor. Bir süre kızın yanında anlamsız ve kendimi rezil edercesine koşturduktan sonra, peki diyorum, belli ki sizi benimle konuşmaya ikna edemeyeceğim, bir gün ihtiyaç duyarsanız lütfen beni arayın, lütfen, lütfen, lütfen, lütfen.</span><span class="CharOverride-15" xml:lang="tr-TR"> Son lütfen’lerim puslu havada yok olurken, sanki zor durumda olan o değil de benmişim gibi, onun kişilik gücü karşısındaki yenilmişlik duygusuyla, iki irade çarpışmasının kaybedeni olarak hızlı adımlarla caddede sisin içinde eriyip giden siluetin ardından bakakalıyorum. Aniden, onu kaybediyorum diye düşünüyorum, ondan ayrıldıktan sonra içine düşeceğim can yakıcı mutsuzluk aklıma geliyor, yine yüreğimi sivri bir aletle oyuyorlarmış gibi olacak diye düşünüyorum. Umutsuzca arkasından sesleniyorum bir kez daha, Meleknaz lütfen dur, daha anlatacaklarım bitmedi, hem bir emanetim var sana verecek diyorum. Duymuyor beni, gözlerimin önünde uzaklaşıp gidiyor.  </span></p>
			<p class="paragraf"><span class="CharOverride-15" xml:lang="tr-TR">Neden sonra onu izlemek geliyor aklıma. Herhalde böyle bir şeye çok kızar, ne var ki onunla irtibat kurmak için başka çarem yok. İyice uzaklaşmış olan Meleknaz’ı belli etmeden izlemeye başlıyorum. Saçak altlarından, kapalı dükkânların kenarından yürüyorum. Gerçi hiç ondan beklenmez ama geri dönüp bakacak olursa hemen bir kuytuya saklanabileceğim. Kızın hızlı adımlarla çöl gazalı gibi yürüyüşünü izlerken, ne gurur diye düşünüyorum, nasıl bir gurur bu, nasıl bir inat, nasıl bir meydan okuma. Oysa üstünde, hayır olsun diye birilerinin vermiş olduğu eprimiş gri bir pardösü var, ayaklarında da iyice eski görünen belki de bu yağmurda ayaklarını ıslatan delik pabuçlar. Belki de her şeyini yitiren bir insanın son sığınağı insan onurudur, elinde kalan tek şey budur, diye düşünüyorum. Kızın eninde sonunda bir eve gireceğini biliyorum; çalıştığı eve, Nergis’in kaldığı yetiştirme yurdundan öğrendiğim kadarıyla temizlikçi olarak çalıştığı eve.   </span></p>
			<p class="paragraf"><span class="CharOverride-15" xml:lang="tr-TR">İşte şimdi o evi öğrenmek üzereyim, Meleknaz’ın çalıştığı evi göreceğim birazdan. Daha sonra ne yapacağım hakkında hiçbir fikrim yok ama o evi bulamazsam Meleknaz’ı sonsuza kadar kaybetmiş olacağım. Meleknaz’ın izini sürme, daha doğrusu izinde sürünüp durma maceram orta halli bir sokağın, orta halli bir apartmanında bitiyor.   </span></p>
			<p class="paragraf"><span class="CharOverride-15" xml:lang="tr-TR">Meleknaz içeri girdikten sonra apartmanın önünden geçiyorum, kirli mavi bir tabelaya yazılı 18 numarayı görüyorum. Mavi, diyorum kendi kendime, mavi tabela; nasıl olabiliyor bu? Meleknaz nasıl dayanıyor buna? İyi ama diye düşünüyorum sonra, İstanbul’un her yerinde mavi var, her köşede, her harfte, her yol işaretinde. Ve ben, bu koca şehrin ortasındaki kimliksiz gazeteci, yardım önerimi geri çeviren bir insanı kabul etmeye zorlayarak kendi ruhumu kurtarmaya çalışıyorum. Yağmur suları, ıslak solucanlar gibi ensemden içeri süzülürken, zavallı İbrahim diye kendime acıyorum.   </span></p>
			<p class="paragraf"><span class="CharOverride-15" xml:lang="tr-TR">Meleknaz’ı görünce merakımın biraz azalacağını, saplantılarımdan kurtulacağımı sanıyordum; tam tersi oldu. İçimdeki Hüseyinleşme, Hüseyin’le aynı şeyleri hissetme hali artmış gibiydi. Pazartesi günü gazetedeki dalgınlığım herkesin dikkatini çekti, kimi hasta olup olmadığımı soruyor, kimi alttan alta dalga geçiyordu. Bu dikenli, sevgisiz ortamlara alışkındık hepimiz, plazaların insanın ruhunu öldürdüğü, herkesi robota çevirdiği gerçeğini çoktan öğrenmiştik. Eğer ortaçağ şövalyelerinin demir zırhları gibi, görünmez bir aldırmazlık zırhı giymezsen, buralarda barınmana olanak yoktu. İlk zamanlarda bu çevrenin beni çok sarstığını gören bir arkadaşım, herkesin bir şemsiyesi var kendini koruyacak, seninse yok, bir an önce şemsiyeni açmaya bak, çünkü bu yağmur hiç dinmeyecek demişti. Şimdi ben de şemsiyemi açmayı, aldırmazlık zırhı giymeyi öğrendiğim günlere eriştiğimi sanıyordum, aslında öğrenmiştim; beni sarsan, yüreğimi oyan bir Meleknaz çıkıp beni tarumar edene kadar. Tarumar! İşte durumumu tam olarak anlatacak kelime bu diye düşündüm; tarumar! Aynı anlamdaki diğer kelimeler hafif kalıyor.   </span></p>
			<p class="paragraf"><span class="CharOverride-15" xml:lang="tr-TR">Günlerce o mendili koklayarak, yüzüme sürerek uyudum, günlerce o sokağın o apartmanın önünden geçtim, Meleknaz’ı görüp, ben de Hüseyinim, deme isteğiyle kıvranıyordum. Beni Hüseyin’in yerine koy, hizmetçilik yapmana gerek yok. Evim var, emrinde, benim evime taşın, Nergis’i de alalım yanımıza, İstanbul’un en iyi doktorları tedavi etsin bebeği, istersen Zilan’ı da getirtelim demek istiyordum ama bunları ona söyleme imkânım yoktu, göremiyordum bile. Hem görsem de onun beni bir kez daha o ilgisiz gözlerle izleyeceğinden, senin hiçbir şeyine muhtaç değilim demeye bile ihtiyaç duymadan beni bakışlarıyla yerin dibine geçireceğinden emindim. Hizmetçilik yapmak gururunu kırmıyordu ama merhamet yaralıyordu onu. Merhamet istemiyordu, insanlıkla ilgili kararını vermişti; içine oturan zifiri karanlığı delecek en ufak bir ışık sızmasına bile izin vermeyecek kadar kapatmıştı kendisini. Umutsuzluktan güç alan, bunun sarsılmasına izin verdiği anda yıkılacak bir kalebende benziyordu. Demek ki insanlığa güven duymanın tam olarak yıkılışı böyle oluyormuş diyordum, umut kapılarının, pencerelerinin sıkı sıkıya kapatıldığı bir kararlılık hali, artık hiç kimsenin aralayamayacağı bir demir kapı... Lalêşli kızlar yaşayarak öğrenmişlerdi bunu. Tekrar umutlanma ve tekrar yıkılma tehlikesine karşı en doğru hareket, kabuğunun içine çekilen bir deniz canlısı yöntemiydi. İyi ama ben nasıl girecektim o kabuğun içine, nasıl girecektim!   </span></p>
			<p class="paragraf"><span class="CharOverride-15" xml:lang="tr-TR">Oturup ona bir mektup yazdım, kısa bir mektup:   </span></p>
			<p class="paragraf20">  </p>
			<p class="arayazi"><span class="CharOverride-12" xml:lang="tr-TR">Sizin için önemli olduğunu sandığım emanetinizi veremedim, bende kaldı. Ben her pazar aynı saatte, aynı yerde sizi bekleyeceğim.   </span></p>
			<p class="paragraf20">  </p>
			<p class="paragraf"><span class="CharOverride-15" xml:lang="tr-TR">Zarfın üstüne de Meleknaz Hanım yazıp, Aksaray’daki o apartmana götürdüm. Diyafondaki kapıcı zilini çalıp, “Kim o?” diye seslenen adamı, bir mektup vereceğim diyerek kapıya çağırdım. İnce bıyıklı adam geldiğinde ona, Meleknaz Hanım’ı tanıyıp tanımadığını sordum, önce çıkaramamış gibi yüzünü buruşturdu, Suriye göçmeni dedim, haaa, şu Suriyeli hizmetçi mi dedi, Meleknaz Hanım deyince şaşırdım birden, biz ona Melek diyoz, 4 numarada çalışıyo. Bu mektubu ona verir misin dedim, bi akrabasından geldi, tamam dedi adam, sevaptır bu garibanlara yardım etmek, zavallı çok sessiz bir kızcağız, bazen apartman merdivenlerini de silip süpürüyo bize yardım etmek için. Görecen mi? Yok dedim, sağ ol, mektubu vermen yeter.  </span></p>
			<p class="paragraf"><span class="CharOverride-15" xml:lang="tr-TR">Daha sonra bekleme günleri başladı; hafta içi, belki o pazar gelir umuduyla yaşayarak, pazar günleri vaktin geçmesini, saatin üç olmasını sabırsızlıkla bekleyerek.  </span></p>
			<p class="paragraf"><span class="CharOverride-15" xml:lang="tr-TR">İlk pazar, mendili güzel bir hediye kâğıdına sarıp cebime koydum, pastaneye gittim, aynı masaya oturdum. Meleknaz gelmedi, saat dört buçuğa kadar bekledim, sonra umutsuzluk içinde kalkıp eve döndüm, mendili paketinden çıkarıp yastığıma yerleştirdim yine. Meleknaz’a hem içim parçalanıyordu, hem de ondan korkuyordum. Tuzağa düşüp ölümcül yaralar almış bir kaplana nasıl sokulamazsanız, çok istemenize rağmen yaralarını nasıl saramazsanız, Meleknaz’a da öyle yaklaşamıyordum. Acı çekmesine rağmen, senin de kötülük yapacağını düşünerek pençe atan bir kedinin ızdırabını, bütün sevecenliğinle ama çaresizce izlemek gibiydi durum.   </span></p>
			<p class="paragraf"><span class="CharOverride-15" xml:lang="tr-TR">Ertesi pazar mendili yine hediye paketine sardım, saat üçte yine aynı pastaneye gidip aynı masaya oturdum. Gelmedi, ondan sonraki pazar da gelmedi, sonraki pazar da. İnatla her pazar oraya gitmeyi sürdürdüm; dördüncü pazar ödülünü aldım bunun. Umutsuz bir durumda masada otururken, çatık kaşları ve asık yüzüyle pastane camının önünden geçtiğini, kapıyı açıp içeri girdiğini görmek yüreğimi hoplattı, nabzımın atışını duydum. Daha önce kimse bana bu kadar iyilik yapmamış gibi bir sevinçle kabardı içim. Gülerek ayağa fırladım, elimi uzattım ama sıkmadı, yüzündeki ifadeyi bozmadan karşıma oturdu, konuşmadı. Sana ait bir şey var bende dedim, o sırada garson ne istediğimizi sordu, çay mı, kahve mi, dedim Meleknaz’a, su istedi, peki dedim. Ona su, kendime kahve söyledim, bir de pasta çeşitlerinden getir dedim, o pastalara da ilgisizce bakacağını biliyordum. Dağda kendi sütüyle hayatta kalmayı başaran bir kıza gereksiz bir lütuf yapmaya çalışıyorum gibi gelecek, bundan dolayı beni küçümseyecekti ama olsun varsın dedim. Bu kızın aşağılamaları benden kaynaklanmıyor, insan soyunu aşağılıyor o.   </span></p>
			<p class="paragraf"><span class="CharOverride-15" xml:lang="tr-TR">Cebimden kırmızı (mavi değil elbette) hediye kâğıdına sardığım mendili önüne koydum. Nedir bu,</span><span class="CharOverride-15" xml:lang="tr-TR"> diye sordu. Sana ait bir şey, aç lütfen dedim. İsteksiz bir tavırla açtı, mendili görür görmez gözlerine yerleşen donuk ifadede ilk kez bir değişiklik gördüm sanki, şaşkınlığa benzer bir şey. Mendili eline aldı, evirdi çevirdi, sonra, nerden senin eline geçti bu, diye sordu, Güneş Tapınağı’nda bırakmışsın dedim. Oraya mı gittin, diye sordu, evet dedim, senin izinden her yere gittim, niye dedi, bilmiyorum dedim, gerçekten bilmiyorum ama hayatımın merkezinde sen varsın, hep senin izini sürdüm, meleğin izinde dolaştım. Beni tanımıyorsun bile dedi, tanıyorum dedim, sanırım tanıyorum, ama ben seni tanımıyorum dedi, tanıman için uğraşıyorum dedim, bu sırada artık bana iyice tanış olan garson çocuk, su, çay ve iki çeşit pasta getirdi. Sonra hatırlayabildiğim en iyi Arapçayı kullanmaya çalışarak konuşup durdum, onun ve halkının başına gelenleri bildiğimi söyledim, yüzüme alaycı bir ifadeyle baktı, daha doğrusu anlamaya çalışıyorum dedim, bırak sana daha yakın olayım, dünyadaki bütün insanların kötü olmadığını göstermeye çalışayım.   </span></p>
			<p class="paragraf"><span class="CharOverride-15" xml:lang="tr-TR">Söylediklerim bana da garip geliyordu doğrusu, Meleknaz’la kişisel bir konuşma yapacağıma, insan soyundaki iyilik ve kötülük konusunda bir vaaz verir gibiydim. Neyse ki Meleknaz beni kendime getirdi, niye anlatıyorsun bunları bana dedi. Bir süre sustum, sahi niye anlatıyordum bunları. Sonra gözlerine bakarak, çünkü ben sana yardım etmek istiyorum Meleknaz, dedim beni de şaşırtan bir cesaretle, yanlış anlama, senden çok kendime yardım etmek istiyorum, tekrar insan olduğumu hatırlamak istiyorum, Nergis’i tedavi ettirmek istiyorum, içimde büyük bir huzursuzluk var, beni yavaş yavaş öldüren bir huzursuzluk.  </span></p>
			<p class="paragraf"><span class="CharOverride-15" xml:lang="tr-TR">Buna benzer ne kadar sersemce laf varsa sayıp döktüm, güvensizliği yenmenin düşmanlıkla baş etmekten daha zor olduğunu düşünmeden saçmaladım durdum. O kadar dil döktüm ki, sonunda belki bir parça kafasını karıştırdığım, acaba mı sorusunu sormasına yol açtığım duygusuna kapıldım. Bana güvenip güvenmeme konusunda bir an, sadece bir an, kısacık bir an kuşkuya kapıldı, çevresine ördüğü çelik duvarda minicik bir delik açıldı sandım.   </span></p>
			<p class="paragraf"><span class="CharOverride-15" xml:lang="tr-TR">Birden mendili alıp kalktı, şükran, dedi, onu kapıya kadar uğurladım. Ben her pazar aynı saatte buraya gelmeye devam edeceğim ve senin de gelmeni bekleyeceğim, dedim, sonra ekledim,</span><span class="CharOverride-15" xml:lang="tr-TR"> şimdi beni avutan tek şeyden, mendilden de oldum ama bir gün geleceğine inanıyorum, bir pazar mutlaka geleceksin; yardım et, yardım et, yardım et!   </span></p>
			<p class="paragraf"><span class="CharOverride-15" xml:lang="tr-TR">Hiçbir şey söylemeden çıkıp gitti. Kimi kadınlardaki bu güce her zaman şaşırmışımdır zaten, bu özgüveni, bu inadı, bu kararlılığı nereden alıyorlar, güçlerinin kaynağı ne, niye erkekler duygusal bakımdan daha zayıf ve perişan diye sorup durmuşumdur yıllardır. Erkeklerin beden gücüne karşı, bir ruh üstünlüğü dengesi mi bu acaba? Bu kızdaki gibi bir gururu daha önce kadın olsun, erkek olsun hiçbir kişide gördüğümü sanmıyorum. Madem bana bu kadar tepki gösteriyordu, niye Hüseyin’in onu kamptan çıkarmasına razı olmuştu? Bu sorunun yanıtını bulmanın çok önemli olduğunu biliyordum ama düğümü çözmek için nereden başlamam gerektiği konusunda hiçbir fikrim yoktu. Mardin’i, orada Hüseyin için anlatılanları, çadır kentlerde dinlediklerimi düşündüm. Neydi bu farkı yaratan? Sonra aklıma bir şey geldi, acaba Meleknaz’ı kızdıran şey merhamet miydi? Kendisine kötü davrananlara dayanıyor ama içtenlikle davransalar bile merhamet gösterenlere kızıyor olabilir miydi? Hüseyin Meleknaz’a özel bir merhamet göstermemişti, o zaten kamplarda çalışıyor, bütün sığınmacılara yardımcı olmak için çabalıyordu, Meleknaz’a özel bir merhamet söz konusu değildi ama ona sevdalanmıştı. Bu da kızın gururunu kıracak bir şey değildi elbette. Tam tersine uğruna o kadar güzel şiirler yazılan bir kız, kendisine tapınıldığını düşünmüş olmalıydı.   </span></p>
			<p class="paragraf"><span class="CharOverride-15" xml:lang="tr-TR">Galiba sonunda gerçeğe ulaştım diye düşündüm: Merhamet keskin bir kılıç; merhamet gösterenin kabzasından tuttuğu ama karşı tarafı yaralayan bir kılıç. Peygamber, veren el alan elden üstündür dememiş mi? Amerika’dan gelen meleğe duydukları soğukluk da bundan değil mi? Hıristiyan merhametine güvenmemelerinin sebebi bu değil mi? Çocukluğumda babamdan dinlediğim ve hiç anlam veremediğim bir hikâye vardı: Hz. Ali’ye, falanca kişi senin için kötü sözler söylüyor demişler. Hayret etmiş, oysa ben ona hiçbir iyilikte bulunmadım ki demiş.   </span></p>
			<p class="paragraf"><span class="CharOverride-15" xml:lang="tr-TR">Bunun ne demek olduğunu anlamaya başlamıştım galiba. O adam iyilik yükü altında kalmak istemiyor, bunun için Ali’yi gözünde küçültüyordu. Gazetede sana merhamet gösterilmesine razı olur muydun diye sordum kendi kendime; sana acımalarını, perişan durumda olduğunu düşünüp yardım etmeye kalkmalarını ister miydin? Daha yüzünü bile görmeden Meleknaz’a duyduğun bu tutku, aslında ne kadar iyi bir insan olduğunu –kendine bile– kanıtlama çabası mı? Sarsılmış, yabancılaşmış, her türlü değerden yoksun hayatına bir anlam katma girişimi mi? İstemeyen bir insana zorla iyilik yapma ısrarı saçmaydı, biliyordum; daha doğrusu bilemiyordum, bu soruların yanıtını verecek durumda değildim; sadece Meleknaz’ın o soylu duruşuna, gururuna yakın olmak istiyordum. Benim için bir zavallı değildi o. Gururu onu öylesine yüce bir yerde tutuyordu ki, sıradan bir kadın-erkek ilişkisinin doğal gereği olan dokunma hayalleri bile kuramıyordum. O mühürlü dudaklarını öpmek, onu çıplak görmek, teninin sıcaklığını duymak, düşlerime bile giremeyecek kadar uzaktı.  </span></p>
			<p class="paragraf"><span class="CharOverride-15" xml:lang="tr-TR">O haftanın büyük bölümünü Sahaflar Çarşısı’nda geçirdim. Kubbeler altındaki sahaflarda tozlu, yaprakları sararmış, her biri içinde bir sır saklarmışçasına suskun ve küskün duran kitapların arasında gizemli bir yolculuğa çıktım. O güzel ciltleri okşadım, okşadım, okşayıp durdum, sonunda aradığım hazineyi buldum; İmruü’l-Kays’ın muallakası. İslamiyet’ten önce şiirleri kutsal Kâbe duvarına asılan yedi şairin en büyüğü. Hz. İbrahim’in yaptığı tapınaktaki Hacer-ül Esved kadar kutsal ve insanları etkileyen kelimeler. Yoksa o kadar kutsal bir mekânın, hac merkezinin duvarına nasıl asılabilirdi. O devirde, dizelerini gayb âleminden aldıklarına inanılan şairlerin büyülü kelimeleri 1500 yıl önceden kanatlanıp gelecek ve bana hem kimlik hem de Meleknaz’ı ikna edecek yakıcı sevda şiirlerini getirecekti. Değil mi ki Doğu’da her şey sözle başlardı o zaman ben de söz atının dizginini ele geçirmeliydim, Hüseyin gibi olmalıydım. Hatta Hüseyinleşmeliydim.   </span></p>
			<p class="paragraf"><span class="CharOverride-15" xml:lang="tr-TR">Rüyalarımda kendimi Hüseyin olarak görmeye başlamam çok garip bir duyguydu ama böyleydi işte.   </span></p>
			<p class="paragraf"><span class="CharOverride-15" xml:lang="tr-TR">Bir akşam, şarabın mı, İmruü’l-Kays’ın mı daha çok döndürdüğünü bilemediğim esrik kafamla, kadim Arap şiirine öykünerek şu dizeleri yazdım:  </span></p>
			<p class="paragraf20">  </p>
			<p class="arayazi"><span class="CharOverride-12" xml:lang="tr-TR">Andolsun inen geceye  </span></p>
			<p class="arayazi"><span class="CharOverride-12" xml:lang="tr-TR">Garbi yeline andolsun  </span></p>
			<p class="arayazi"><span class="CharOverride-12" xml:lang="tr-TR">Andolsun Şengal Dağı’na   </span></p>
			<p class="arayazi"><span class="CharOverride-12" xml:lang="tr-TR">Güle şakıyan bülbüle andolsun   </span></p>
			<p class="arayazi"><span class="CharOverride-12" xml:lang="tr-TR">Azat dilemeyen kölenim ben   </span></p>
			<p class="paragraf20">  </p>
			<p class="paragraf"><span class="CharOverride-15" xml:lang="tr-TR">Ertesi pazar yine pastaneye gittim. Onu düşündüm şiir yazdım, şiir yazdım onu düşündüm; bir pazar mutlaka geleceksin dedim, hep bekleyeceğim. Ne ki içimdeki huzursuzluk, bir şeyleri yanlış yapıyor olma duygusu geçmiyordu bir türlü. Geceleri uyanıyor, yani bunların hepsi, ölmüş bir çocukluk arkadaşının nişanlısına sahip çıkma anlamına mı geliyor diyordum. Kıza aşk şiirleri yazmak da neyin nesi. İki hafta sonra garip bir şey oldu, Hüseyin’e özenerek yazdığım şiirlerin hepsini yırtıp attım, gözüme saçma sapan göründüler, gereksiz gevezelikler diye düşündüm. Benim derdim sevda çekmek değildi ki, bambaşka bir şeydi. Ne olduğunu tam olarak bilemiyor, adlandıramıyordum, yine de bambaşka bir şey olduğundan emindim. Şiir karalamalarıyla dolu kâğıtları yırtıp çöpe attıktan sonra rahatladığımı hissettim, sanki bir yanlıştan dönmüştüm, doğru yolu bulamasam da yanlış yolda değildim artık. Bana yardım et Meleknaz dedim, doğru yolu bulmam için bana yardım et, sana yardım etmeme izin vererek bana yardım et, kendi gözümde değer kazanmam için bana yardım et, oradan oraya savrulmuş bu değersiz adamı kurtarmak için yardım et. Sanki anam, babam, memleketim, yitip gitmiş çocukluğum bu zayıf kızın düşsel imgesinde buluşmuştu. </span><span class="CharOverride-15" xml:lang="tr-TR">  </span></p>
			<p class="paragraf"><span class="CharOverride-15" xml:lang="tr-TR">Garson çocuğun yüzüme dikilen üzgün bakışlarına, “bugün de gelmedi be abi” haldenbilirliğine, bir şeyler ikram etme çabalarına aldırmadan her pazar saat üçte o formika masalı pastaneye gitmeye devam ettim, Meleknaz gelmedi, çayımı içip evime döndüm. Ertesi pazar yine gittim, gelmedi, sonra yine, sonra yine... Hâlâ da gitmeye devam ediyorum ve bir şiiri yorumlayarak </span><span class="CharOverride-11" xml:lang="tr-TR">Orada bekle pastane</span><span class="CharOverride-15" xml:lang="tr-TR"> diyorum, </span><span class="CharOverride-11" xml:lang="tr-TR">henüz gelmese de yar, umudum var!</span><span class="CharOverride-15" xml:lang="tr-TR">  </span></p>
			<p class="paragraf"><span class="CharOverride-15" xml:lang="tr-TR">Bir pazar geleceğini adım gibi biliyorum...  </span></p>
			<p class="paragraf20">  </p>
			<p class="arayazi"><span class="CharOverride-12" xml:lang="tr-TR">...diye yazarak, bu kitabı bitirdim. Hüseyin’in ölüm haberini almamla başlayan bu sarsıcı hikâyenin ve üzerimde yarattığı tuhaf etkilerin sona erdiğini sanıyordum. Meğer bütün bunlar sadece bir başlangıçmış. Bunu bir ay sonra anladım. Bir sabah ajanslar, Bulgaristan’a geçmek için Mardin’den, Diyarbakır’dan gelen yüzlerce Ezidi’nin sınırdan geri çevrildiği, otoyolun kenarında perişan halde bekletildiği haberini geçti. Sanki bu haber gazetedeki onca kişi arasında en çok beni ilgilendiriyordu, sanki akrabalarım bekliyordu orada.   </span></p>
			<p class="arayazi"><span class="CharOverride-12" xml:lang="tr-TR">Yazı işleri müdürümden bir araba ve bir foto muhabiri istedim, kabul etti, sınır kenti Edirne’ye doğru yola çıktım. İstanbul’dan en çok iki saat sürerdi bu yol. TEM otoyolundan gidiyorduk, bizi Avrupa’ya bağlayan yoldan. Edirne’ye yaklaşık beş altı kilometre kala yol kenarında birikmiş jandarmaları gördük önce. Haki üniformaları ve sonbahar güneşinde pırıldayan tüfekleriyle ayakta duruyorlardı. Yüzleri, ortalarına aldıkları, yerde kartonlar, gazeteler üstünde oturan kadın erkek, çoluk çocuk kalabalığa dönüktü. Mardin’deki kampta çadırda kalanları bir sihirli halının üstüne bindirip Edirne’ye getirmişler gibi garip bir görüntüydü bu; aynı umutsuzluk, aynı bekleyiş, aynı perişanlık. Mardin’den beş otobüs yola çıkmışlar ama Edirne’ye beş kilometre kala durdurulmuşlardı. Avrupa istemiyordu onları, yüzlerini görmeye dayanamıyor, sınırlarını aşacaklar diye her türlü önlemi alıyordu. Bu nedenle Türkiye’ye baskı yaptıklarını biliyorduk ve yine bu nedenle valilik, grubu durdurmuştu. Sınıra gitmelerine, kente dağılmalarına izin vermiyorlardı. Orada, ıslak toprak üstünde oturmaktan başka hiçbir şeye izin vermiyorlardı.  </span></p>
			<p class="arayazi"><span class="CharOverride-12" xml:lang="tr-TR">Jandarma başçavuşuna basın kartımızı göstererek kordonu aştık. Perişan Ezidilerin arasına daldık, Hakan fotoğraf çekmeye başladı, kimse ilgilenmedi onunla. Kucağındaki bebeği emziren solgun yüzlü bir genç kadını görünce, işte Meleknaz dedim, bu da Meleknaz, yanındaki de, birçok Meleknaz var burada, herkes burada. Şengal Dağı’nın kaçgınları, insanlık ağacının kırılmış dalları, onca soykırımdan kurtulan kılıç artıkları burada. Meleknaz değil ama Meleknazlar burada, Nergisler, Zilanlar burada, Melek Tavus’un masumları burada. Arkalarında IŞİD var, önlerinde Avrupa.   </span></p>
			<p class="arayazi"><span class="CharOverride-12" xml:lang="tr-TR">Galiba yapmam gerekeni bulmuştum sonunda. Sen dinlenedur Melek Tavus dedim, belki sen de, Tevrat’ın tanrısı gibi evreni yaratırken altı gün çok yoruldun; birinci gün ışığı, karanlığı, geceyi gündüzü yarattın, ikinci gün gök kubbeyi, daha sonra karayı, denizi, otları, bitkileri, tohumları, meyveleri yarattın, dördüncü gün sıra Güneş’e, Ay’a ve yıldızlara geldi, beşinci gün yeryüzünü her türlü canlıyla doldurdun, dünyaya egemen olması için kendi suretinde insanı yarattın, onları erkek ve dişi kıldın, sonra yarattıklarına baktın ve her şeyin çok iyi olduğunu gördün. Altıncı gün gök ve yer bütün ögeleriyle tamamlanmıştı. Yedinci güne gelindiğinde yapmakta olduğun işi bitirdin ve o gün dinlenmeye çekildin; belki de yedinci gün hâlâ sürüyor çünkü masumların, acı çekenlerin çığlıkları ulaşmıyor sana ve artık her şey güzel değil.  </span></p>
			<p class="paragraf20">  </p>
			<p class="paragraf ParaOverride-9"><span class="CharOverride-11" xml:lang="tr-TR">Telefonumun ses alma tuşuna bastım, çocuğunu emziren öteki Meleknaz’ın yanına çömeldim, sorularıma başladım...</span></p>
		</div>
	</body>
</html>