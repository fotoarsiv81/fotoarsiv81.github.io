<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-21</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e4e260ef-4eea-4050-a691-ab46dc3e1dd8" name="Adept.expected.resource"/>
	</head>
	<body id="x1" xml:lang="tr-TR">
		<div>
			<p class="split">  </p>
			<p class="arabaslik_orta" id="_idParaDest-19">Bu dünya bir penceredir / Her gelen baktı geçti  </p>
			<p class="paragraf"><span class="CharOverride-15" xml:lang="tr-TR">  </span></p>
			<p class="paragraf"><span class="CharOverride-15" xml:lang="tr-TR">Ertesi gün Mardin’de bir dükkânın önünden geçerken, türkü söyleyen bir ses çalınıyor kulağıma. İçerdeki usta hem telkâri yapıyor hem de kadim bir türkü söylüyor. Ezgiyi biliyorum ama o gün ilk kez sözleri dikkatimi çekiyor: </span><span class="CharOverride-11" xml:lang="tr-TR">Bu dünya bir penceredir / Her gelen baktı geçti</span><span class="CharOverride-15" xml:lang="tr-TR"> diyor adam yanık bir sesle. Doğru diye düşünüyorum, çok doğru. Felsefeye falan meraklı değilim, hatta böyle kahvehane ağzıyla günlük felsefe yapanlara, hayatın anlamı gibi laflar edenlere çok bozulurum ama bugünlerde daha da çok kızıyorum. Dünyanın gelmiş geçmiş bütün filozoflarına, bütün şairlerine, bütün yalvaçlarına, bütün ermişlerine kızıyorum, onca kitap niye yazıldı diye düşünüyorum, ne gereği vardı, o kitaplıklar, o konferanslar, o toplantılar; o kendini matah bir şey zanneden politikacılar, benim gibi gazeteciler, dünyayı kurtaracakmış gibi ciddi yüz ifadeleriyle ekrana çıkan çokbilmişler, üniversiteler, ben var ya ben diyenler, hepimizi toplasalar bir incir çekirdeğini doldurmayız diye düşünüyorum. Hele o zenginler, hele o paraya, kata, yata tapanlar, hele o gösteriş düşkünleri. Hepsini o süslü saatleriyle, pırlanta yüzükleriyle, limuzinleriyle birlikte gömmeli diye düşünüyorum, aman ayrılmasınlar onlardan. Sokaktan geçerken, telkâri ustasından duyduğum o türkü takılıyor dilime: </span><span class="CharOverride-11" xml:lang="tr-TR">Bu dünya bir penceredir / Her gelen baktı geçti</span><span class="CharOverride-15" xml:lang="tr-TR">, diye tekrarlıyorum durmadan. Felsefe bundan başka nedir ki diyorum; raf çökerten onca kitap, onca üniversite, anlı şanlı felsefe profesörleri, sözümona varlığı sorgulayanlar bundan başka bir şey söyleyebilirler mi? Ya o din âlimi geçinenler? Din alanlar, din satanlar, laf kalabalığından başka ne söylüyorlar? Onların bütün laflarını da bir Karadeniz türküsünün iki dizesi açıklıyor. </span><span class="CharOverride-11" xml:lang="tr-TR">Bu dünya yalan dünya / Öteki de şüpheli. </span><span class="CharOverride-15" xml:lang="tr-TR">  </span></p>
			<p class="paragraf"><span class="CharOverride-15" xml:lang="tr-TR">Zilan’la konuştuktan sonra gözüme her şey saçmasapan görünmeye başladı. Bir şeyler yapıyorum, yürüyorum, konuşuyorum, yemek yiyorum yani her zaman yaptığım işleri sürdürüyorum ama nasıl anlatsam, bir boşluk duygusu içinde. Sanki içimde derin bir hiçlik var.   </span></p>
			<p class="paragraf"><span class="CharOverride-15" xml:lang="tr-TR">Bu boşluğu doldurmak için bu satırları yazmaya çalışıyorum, belki de kitap olur ama itiraf edeyim ki bunun amacı ne, bilmiyorum. Yazsam ne fark edecek, yazmasam ne fark edecek diye düşünüyorum. İnsanlar okusa ne olur, okumasa ne olur diye düşünüyorum. İşte Zilan’ı dinlediğim günden beri ruh durumum bu, Şengal Dağı’nda taşların altında yatan Nergis’i düşünüyorum sık sık ve hayatta bir tek amacım olduğunu hissediyorum; bir tek, sadece bir tek amaç: Meleknaz denilen kızı bulmak, onunla konuşmak. Sanki içimde açılan derin boşluğu doldurabilecek tek kişi o. Yaza yaza sonunda bu kitabı neden yazdığımı da buluyorum: Derdim, olanları dünya âleme duyurmak falan değil, insanları bakın neler oluyor bu dünyada diye sarsmak da değil, bunların hepsini Angelina Jolieler benden kat kat iyi yapıyor. Ben sadece kendimi tedavi etmek için yazıyorum, insan denilen yaratıkların arasında yaşama gücünü tekrar bulabilmek için. Daha doğrusu öyle sanıyorum. İnsanları pençesine almış, çöl hecinleri gibi hepimizin ağzını kan içinde bırakan “harese”den kurtulmak için yazıyorum ve zaman zaman kendimi şu sözü tekrarlarken yakalıyorum: “Ben bir insandım!”   </span></p>
			<p class="paragraf"><span class="CharOverride-15" xml:lang="tr-TR">Mardin’in daracık sokakları, taş binaları, zamanın tozları altında yitip gitmiş atmosferi de beni boğuyor artık, içimdeki sıkıntıyı büyütüyor. Zamanın geriye doğru aktığı bu şehirden kaçmak istiyorum, 21. yüzyıla dönmek istiyorum ama gitmeden önce yapmam gereken iki iş var: Hüseyin’in hikâyesinin sonunu öğrenmek ve Meleknaz’ın izini bulmak.   </span></p>
			<p class="paragraf"><span class="CharOverride-15" xml:lang="tr-TR">Birincisi kolay ama ikincisi çok zor bir iş. Kampta konuştuğum insanlar da bilmiyordu kızın nerede olduğunu, Hüseyin’den sevgiyle söz ediyor, onun ne kadar iyi yürekli, ne kadar yardımsever, ne kadar harika bir insan olduğunu anlatıp duruyorlardı: Ölümüne de çok üzülmüş, günlerce yas tutmuşlardı ama o iyi adamın Meleknaz’a âşık olup yetkililerden izin alarak onu evlenmek üzere alıp götürdüğünden başka bir şey bilmiyorlardı. Meleknaz kamptan ayrılmadan önce Zilan’ın boynuna sarılmış, bir ev kurunca onu da oradan çıkaracağına, birlikte yaşayacaklarına dair yeminler etmiş, sonra da kör bebeğini kucaklayarak gitmiş. Bütün bildikleri bu kadardı. Nasıl bulacağım ben bu kızı diye düşünmekten bir hal oldum, sonunda bunu bilse bilse yine Aysel bilir diyerek ertesi gün, o yaslı evin, üstüne asılmış marullardan neredeyse görünmeyen masmavi kapısını çaldım.   </span></p>
			<p class="paragraf"><span class="CharOverride-15" xml:lang="tr-TR">Kör istedi tek göz Allah verdi iki göz derler ya, o gün şansım yolunda gitti, evde hem Aysel’i hem de ertesi gün Amerika’ya dönmeye hazırlanan Hüseyin’in Salim Abisini buldum. İki kardeş gümüş zarflı fincanlarda sabah kahvesi içiyorlardı, ben de katıldım onlara. Ortada hüzün dolu bir sessizlik vardı. Aysel, beline kadar inen iki belik saçını kesip mezara attığı için kara bir başörtüsü takıyordu, hem de yas işareti olarak. Sonra dedim ki, Aysel ben de iki güne kadar ayrılacağım Mardin’den ama Hüseyin’e ne olduğunu öğrenmeden gitmek istemiyorum. Yazacağım yazıda onun anısını yaşatmak için her şeyi bilmeye ihtiyacım var. Matemdesiniz, saygı gösteriyorum ama ne olur anlat, Hüseyin o kızı manastırda bulduktan sonra ne oldu?   </span></p>
			<p class="paragraf"><span class="CharOverride-15" xml:lang="tr-TR">Bizlerden epey büyük olduğu için çocukluk günlerimden hayal meyal hatırladığım Salim Abi de sigarasından derin nefesler çekerek, dertli, sıkıntılı bir suratla bizi dinliyordu.   </span></p>
			<p class="paragraf"><span class="CharOverride-15" xml:lang="tr-TR">Aysel dedi ki: Kapının yanında duran eski, yeşil Opel’i gördün mü, hani tamponu düşmüş külüstür arabayı, o rahmetli abimindi işte. Bizden kaçtıktan sonra manastıra sığınan kızı oradan alınca, arabaya koyup dosdoğru bizim eve geri getirmek istemiş. Kız gelmem de gelmem diye diretince,</span><span class="CharOverride-15" xml:lang="tr-TR"> evde marul olmayacağına söz vermiş, artık neye güvenerek verdiyse ama kız evin önüne gelir gelmez kapıya asılı marulları görünce hemen gözlerini kapatıp sırtını dönmüş, arabadan inmemiş. Kız evden kaçtıktan sonra annem sadece marullarla yetinmemiş, kapıyı da alelacele maviye boyatmıştı. Şeytanı evden uzak tutmak için evde hatim indirtiyordu. Öylesine korkmuştu ki annem, bu belayı def etmek için çırpınıyordu. Şimdi de, gördünüz mü haklı çıktım, o şeytanın kızı, aslan gibi oğlumu yedi diyerek ağlıyor, odasından pek ender çıkıyor. Kendini iyice namaza niyaza, Kuran okumaya verdi. Abim kızı getiremeyince kendisi geldi. Kapıyı ben açtım, gel abi dedim ama annem girme diye bağırdı, sakın girme! Bunun üstüne abim şaşırdı, hadi kızı anlamıştı da annesi kendisini de mi evden kovuyordu. Anne dedi beni babamın evine almıyor musun yoksa? Annem, yok evladım dedi, sen benim gözümün nurusun ama o kıza dokunduysan, konuştuysan aptes al öyle gir eve. Abim itiraz etmeye çalıştı, kızın bir suçu olmadığını, şeytana tapmadığını anlatmaya çalıştı ama annem Nuh dedi peygamber demedi. Beni ana sayıyorsan dediğimi yaparsın. Bezlerini yıkadım şu ellerimle, tırnaklarımın arasında bokun duruyor hâlâ, emeklerimi helal etmem sana, dedi. Abim o zaman çaresiz kaldı, annemi en çok sevip sayan oydu, öyle derinden bir of çekti ki içim sızladı, o zaman bebeği verin bari, anasına götüreyim dedi. Zavallı bebek uyuyordu, çok ısınmıştım ona, baktıkça içim sızlıyordu. Kucağıma aldım, kapıya getirip abime verdim, abim arabaya binip gitmeden önce, adı ne bu bebeğin abi dedim, Nergis dedi. Ne de güzel adı varmış talihsiz yavrunun, dedim ama annem kızdı bana. Abimin bebeği kıza verdiğini, sonra arabayı çalıştırıp hızla uzaklaştığını gördük. Annem bir şey belli etmiyordu ama ben acaba abim hiç gelmeyecek mi diye korkuyordum, neyse ki korktuğum gibi olmadı, akşam geldi. Merak etme anne dedi, o kız yok, caminin şadırvanında aptes de aldım, için rahat mı şimdi? Rahat evladım dedi annem, sarılıp abimi öptü, Allah senden razı olsun Hüseyinim, her zaman muti bir evlat oldun, öteki iki oğlum gibi beni bırakıp dünyanın öteki ucuna gitmedin, diyerek abimin saçlarını sıvazladı. O akşam yemekte çok neşeliydi annem, çünkü soramıyordu ama abimin kızı kampa bırakıp terk ettiğine, doğru yola geldiğine inanmak istiyordu. Onu Safiye’yle barıştırma planları bile yapmaya başlamıştı. Gençlikte olur böyle delilikler, oğluma da şeytan musallat oldu, çok şükür doğru yolu buldu sonunda diyeceğini söylüyordu. Ama durum farklıymış, abim annem yattıktan sonra her şeyi anlattı bana.   </span></p>
			<p class="paragraf"><span class="CharOverride-15" xml:lang="tr-TR">İstanbul’da çok yakın bir askerlik arkadaşı varmış, ona telefon etmiş, durumu anlatmış, kızı ve bebeğini bir süre evlerinde misafir etmelerini istemiş sonra da onları uçağa bindirip İstanbul’a göndermiş. Arkadaşıyla eşi, onları havaalanından alacak, abim İstanbul’a gidene kadar misafir edeceklermiş; hem de seve seve demişler. Ben bu kızdan vazgeçemem Aysel, dedi bana abim, annemin saçmalıkları yüzünden onu bırakamam, kusura bakma. Tam bir karasevdalı gibi konuşuyordu. O zaman abimi tamamen kaybettiğimizi anladım, ağlamaya başladım ama işlerin bu kadar kötü olacağını bilmiyordum elbette.  </span></p>
			<p class="paragraf"><span class="CharOverride-15" xml:lang="tr-TR">Abim iki gün daha kaldı evde, dışarıdaki işlerini, ne işleriydi onlar bilmem ama halletti, borçlarım var diyordu, insanlardan para toplayıp kamptaki göçmenlere veriyordu sanırım, bu yüzden borçlanmış olduğunu tahmin ettim, yoksa kendisine para harcamazdı, arabası bile neredeyse hurda, görmedin mi. Arkadaşlarıyla vedalaştı, ne yaptı bilmiyorum, sabah çıkıp akşam dönüyordu eve ama üçüncü akşam gelmedi. Belki de arkadaşlarıyla kalmıştır diye hiç merak etmedik doğrusu, çünkü sık sık buluşurlardı, meğer öyle değilmiş durum.   </span></p>
			<p class="paragraf"><span class="CharOverride-15" xml:lang="tr-TR">Akşam kapımız çalındı, tanıdık bir polisti gelen, abin biraz rahatsızlandı Aysel Hanım, dedi, hastaneye kaldırdık, hadi gidelim. Annem aman Allahım diye bir çığlık kopardı, başörtüsünü kapıp neredeyse benden önce dışarı fırladı. Yolda polise ne olduğunu sorup durduk ama pek bir şey anlatmadı, sadece bir şeyler geveledi. Hastaneye varınca abimin ameliyatta olduğunu öğrendik, felaketi o zaman anlattılar bize. Abim o akşamüstü eve dönerken, tam caminin önünden geçerken sokak arasından biri fırlamış, Allahuekber diye bağırarak elindeki tabancayla abime ateş etmeye başlamış. Abim yere düştüğü halde ateş etmeye devam etmiş, sonra Allah’ı şeytanla aldatmaya kalkanın akıbeti budur,</span><span class="CharOverride-15" xml:lang="tr-TR"> diye haykırarak oradan uzaklaşmış.   </span></p>
			<p class="paragraf"><span class="CharOverride-15" xml:lang="tr-TR">Silah sesini duyanlar oraya koşmuş, kanlar içindeki abimi hemen hastanenin aciline getirmişler. Abim üç saat kaldı ameliyatta, biz de üç saat öldük öldük dirildik. Sonra yeşil kıyafetler içinde bir doktor çıktı ameliyathaneden, bize gözünüz aydın dedi, iki kurşun isabet etmiş ama hayati organlarına zarar vermemiş, şu anda yoğunbakıma alıyoruz, yarın normal odaya çıkar. Annem de ben de sevinçten ağlamaya başladık, ben Allah razı olsun diyerek elini öpmek istedim doktor beyin ama o öptürmedi. Çok iyi bir adamdı, bize bilgi verdi, içimizi rahatlattı hatta abimi yoğunbakımda camın arkasından görmemize bile izin verdi. Zavallı abim, yüzü bembeyaz kesilmiş, burnuna hortumlar sokulmuş, kolunda serumlarla kendini bilmeden yatıp duruyordu. İki kurşunun biri omzuna, biri sol koluna saplanmış. Polisler de vardı hastanede, bize anlattıklarına göre bu saldırıyı Mardin’deki IŞİD’çiler yapmış. O Yezidi kızla evlenmek, nikâh kıymak istediği için, hem de Müslüman olmayı kabul etmeyen bir Yezidi kızla. Onlar ancak cariye, ancak köle olabilirlermiş. Saldırganı yakalamışlar, Mardin’in köylerinden İdris adında bir gençmiş. Yaptığına değil, sadece Hüseyin’i “gebertemediğine” üzülüyormuş. İfadesinde, bu adamın yaptığı İslam’a küfürdür, bu yüzden cezalandırılması gerekiyordu, demiş. Allah düşmanlarının tek cezası ölümdür, diyormuş. Benim yarım bıraktığım işi nasıl olsa savaşçılarımız bitirir, bizim önümüzde kimse duramaz, hilafet Allah’ın intikam kılıcıdır, diye öfkeyle parmaklıklara vuruyormuş. Annem bunları duyunca daha beter gözyaşı dökmeye başladı. Polise, biz Müslüman bir aileyiz evladım, dedi. Ailemizde kaç tane hacı var, hoca var, oğlum da dinibütün bir gençtir. Bize niye böyle iftiralar atıyorlar. Polis annemi yatıştırmaya çalışıyor, biz biliyoruz teyzecim diyordu, sizin dininizden diyanetinizden kimsenin bir kuşkusu olamaz. Elhamdülillah hepimiz Müslümanız. Ama keşke oğlunuz da o şeytan kıza uymasaydı. Annem, gözü kör olsun inşallah o kızın, dedi. Başımıza neler getirdi, gözü kör olsun, yatcağızı kara gelsin, o ışıkçılara söyleyin, Adviye Teyze’nin oğlu dini bütün bir Müslümandır deyin, bir daha zarar vermesinler yavruma.  </span></p>
			<p class="paragraf"><span class="CharOverride-15" xml:lang="tr-TR">Annem IŞİD’e sürekli ışık derdi, ne kadar düzeltmeye çalışsak da anlamaz, ışık demeye devam ederdi. Anne derdik tane tane, Irak Şam İslam Devleti’nin başharfleri bunlar. Yani IŞİD. Ben de öyle söylüyorum ya evladım derdi ışık işte, ışık diyorum. Annemin böyle yeni öğrendiği kelimeleri yanlış söylemesi hep güldürürdü bizi. Meteorolojiye mitralyöz, etajere drajer derdi ama bu sefer gülmedik. IŞİD’in ne olduğunu anlamıyordu. Allah o çocuklara da doğru yolu gösterir inşallah, bizim dinimizde zorlama yoktur, kafa kesmek falan ne demek, tövbe tövbe. Annemin bildiği din, namazdan oruçtan, zekâttan, fitreden, fakirlere yardım etmekten ibaretti. Aklı başka bir şeye ermezdi bu yaştan sonra. Bu yüzden aslında IŞID’in İslam adına kafa kestiğine inanmazdı. Bunların hepsi gâvur iftirası der geçerdi. Ama o “ışık”çılar, sevgili oğlunu vurunca “gözü kör olasıca şeytan”a dönüştüler.   </span></p>
			<p class="paragraf"><span class="CharOverride-15" xml:lang="tr-TR">Abim bir hafta içinde hastaneden çıktı, evde çiçekler gibi baktık ona, en sevdiği yemeklerden yaptık, meftune pişirdik, tepsiyle yatağına götürdük ama hiçbirini yemedi. Bitkin olduğunu görüyor,</span><span class="CharOverride-15" xml:lang="tr-TR"> kahroluyorduk. Annem bunu uğradığı saldırıya yoruyordu ama ben adım gibi biliyordum ki sevda çekiyor, Meleknaz’dan ayrı düşmenin acısı kor gibi yüreğini yakıyor. Canım abim, gözüm abim yapma böyle, diye yalvarıp durdum. Bir yandan da saldırganın bu iş bitmedi, öteki savaşçılar işi bitirir lafı yüreğimizi titretiyordu. Annem muskalar yazdırdı, nefesi kuvvetli ne kadar hoca varsa hatimler indirtti, bununla da kalmayıp Süryani komşularımız yardımıyla kiliselere gidip Meryem Ana’ya mumlar dikti, dualar etti. Meryem Anamız, senin oğluna çok kötülük yaptılar, benim halimi ancak sen anlarsın, kurban olim kurtar benim yavrumu, diye gece gündüz dua etti. Olan bitenin, hâlâ o şeytana tapan kız yüzünden başımıza geldiğine inanıyordu. Ana kız çaresiz kalmıştık, bu arada Amerika’daki abimler de olayı duymuşlardı tabii. Önce biz onlara bildirmek istemedik ama komşulardan, arkadaşlardan duymuşlar. Salim Abim, niye haber vermediniz, diye epey kızdı bize, sonra madem durum böyle, yollayın Hüseyin’i buraya dedi. Seyahat edecek duruma gelir gelmez, atlasın uçağa gelsin. Allah aşkına ihmal etmeyin, hemen gelsin, çok tehlikeli, ben biletini göndereceğim, burada tedavisini yaptırırız, yoksa IŞİD belasından kurtaramazsınız çocuğu, mutlaka öldürürler.   </span></p>
			<p class="paragraf"><span class="CharOverride-15" xml:lang="tr-TR">Bu sözler üzerine annem çok ferahladı, eskiden niye ta dünyanın öbür ucuna gidip de beni yalnız bıraktı bu hayırsız oğullarım diye söylendiği abimlere, Salim Abime ve Abdullah Abime dualar etmeye başladı.   </span></p>
			<p class="paragraf"><span class="CharOverride-15" xml:lang="tr-TR">Ne var ki Hüseyin Abimi buna razı etmek çok zor oldu. Meleknaz’ı bırakıp da Amerika’ya gidemem diyordu, bana söylüyordu tabii bunları, anneme değil. Ben de, önce sen git sonra onu da aldırırsın abi, diye ısrar ediyordum. Allah korusun seni öldürürlerse, Meleknaz’a da çocuğa da hiçbir faydan olamaz ki, diyordum durmadan.   </span></p>
			<p class="paragraf"><span class="CharOverride-15" xml:lang="tr-TR">Salim Abim, hemen pasaport başvurusunu yapın, tanıdıkları araya koyun, en kısa zamanda pasaport çıkarın, ben buradan davetiye yollayacağım, onunla Amerika vizesi alması da kolay olur diyordu. O Cakson denilen yerden her gün arıyor, bir an önce başlayın bu muamelelere diye ısrar ediyordu. Meleknaz Suriye’den sığınmacı olarak geldiği, onlara verilen mülteci kimliğiyle yaşadığı için yurtdışına çıkması mümkün değildi. Bir gün Abdullah Abimle konuşurken, abi biz Hüseyin’e söz geçiremiyoruz, sizi sayar, ne olur siz konuşun, dedim. Salim Abim de, Abdullah Abim de onunla uzun uzun konuştular. Seni buraya alalım, bizimle birlikte çalış, o kızla çocuğunu da sonra getirtiriz, burada rahat rahat yaşarsınız, diye inandırdılar garibimi.   </span></p>
			<p class="paragraf"><span class="CharOverride-15" xml:lang="tr-TR">Hüseyin Abim oralarda da Ezidi düşmanlığı var mı diye sordu, yok dediler, telefonun hoparlöründen ben de dinliyordum, burası Amerika, her inançtan insan serbestçe yaşar, bizim oralar gibi değil, kimse kimsenin dinine karışmaz, özgürlükler ülkesi diye epey dil döktüler, daha sonra Meleknaz’ı ve çocuğu da getirteceklerine yeminler ettiler, hatta o kör çocuğu Amerika’da ameliyat ettirmenin daha iyi olacağını söylediler. Zavallı Hüseyin Abim umutlandı, peki dedi, o zaman geliyorum abi.   </span></p>
			<p class="paragraf"><span class="CharOverride-15" xml:lang="tr-TR">Çok sevindik, diğer abilerim gibi onun da hasretini çekecektik, anamla ben kadın başımıza kalıverecektik ama canı sağ olsundu da, başka bir şeyin önemi yoktu. Allah razı olsun tanıdıklar yardımcı oldu, pasaportu hemen çıkardık, abimlerden gelen davet mektubuyla vize de alındı. Çünkü abimler o Cakson denen yerde pizzacı açmışlardı, durumları da iyiymiş duyduğumuza göre, itibarları, gelirleri yerindeymiş. Bu yüzden Hüseyin Abime vize kolay çıktı. Bu arada kolu biraz tutuk kalsa da iyileşmişti. Bir gün onu ağlaya ağlaya uğurladık. Annem arkasından su döktü, gözyaşı da döktük tabii. Yalnız giderken abim çok tuhaf bir şey söyledi:   </span></p>
			<p class="paragraf"><span class="CharOverride-15" xml:lang="tr-TR">“Beni alıp tekrar karnına soksan bile koruyamazsın artık anne!”   </span></p>
			<p class="paragraf"><span class="CharOverride-15" xml:lang="tr-TR">Niye böyle söylediğini anlayamadık, içine mi doğmuştu garibimin nedir. Sonra gitti Hüseyin Abim, önce İstanbul’a gitti kızı görmeye, sonradan da Amerika’ya. İşte böyle oldu.  </span></p>
		</div>
	</body>
</html>