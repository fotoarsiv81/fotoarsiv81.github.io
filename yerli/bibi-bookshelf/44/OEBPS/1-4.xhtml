<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-4</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e4e260ef-4eea-4050-a691-ab46dc3e1dd8" name="Adept.expected.resource"/>
	</head>
	<body id="x1" xml:lang="tr-TR">
		<div>
			<p class="split">  </p>
			<p class="arabaslik_orta" id="_idParaDest-2">Kızıl yele karışan   </p>
			<p class="paragraf"><span class="CharOverride-15" xml:lang="tr-TR">  </span></p>
			<p class="paragraf"><span class="CharOverride-15" xml:lang="tr-TR">“Beni alıp tekrar karnına soksan bile koruyamazsın artık anne!”  </span></p>
			<p class="paragraf"><span class="CharOverride-15" xml:lang="tr-TR">Annesiyle görüşmesindeki son sözleri bu olmuş. Ağlamaktan gözlerine kan oturmuş yaşlı kadın, başındaki beyaz tülbentin ucuyla yaşlarını silerken bu sözleri tekrarlayıp durdu. Kız kardeşi Aysel de duymuş bu cümleyi, çünkü kapının önünde vedalaşırken o da oradaymış, abisinin boynuna sarılmış ama o derin bir halsizlik içinde, bu dünyadan vazgeçmiş gibiymiş, kollarını bile kaldıramamış. Zaten sol kolu, omzundaki kurşun yarasından dolayı kalkmıyormuş. Sanki ölüme gittiğini biliyordu; elimizden bir şey gelmeyeceğini hissettim o zaman diyordu kız kardeşi Aysel, belki de o kız yüzündendi.   </span></p>
			<p class="paragraf"><span class="CharOverride-15" xml:lang="tr-TR">“Beni alıp tekrar karnına soksan bile koruyamazsın artık anne!”   </span></p>
			<p class="paragraf"><span class="CharOverride-15" xml:lang="tr-TR"> Bunlar Hüseyin’in hayattaki son sözleri değil ama annesiyle ve kız kardeşiyle vedalaşırken –zaten babası ölmüş daha önce, iki abisi de Amerika’daymış– söylediği son cümle olmuş.   </span></p>
			<p class="paragraf"><span class="CharOverride-15" xml:lang="tr-TR">Hüseyin’in ailesiyle görüşmek için Mardin’e uçakla gittiğimde, Suriye sınırında zamanın içinde kaybolmuş bu antik kent yine kızıl bir toz altındaydı. Sokakları, evleri kızıla boyayan bu toz bulutları, oğullarını kaybetmiş ailenin duyduğu yakıcı acının ve Hüseyin’in annesine söylediği kehanetin atmosferini oluşturmak için, usta bir tiyatro yönetmeninin konuya uygun gördüğü bir dekor olarak oradaydı sanki. Bu kızıl toz bulutlarını bilirdim; çocukluğumda yani Hüseyin’le okul arkadaşı olduğumuz günlerde de Suriye çöllerinden böyle kızıl rüzgârlar eser, nefes almayı bile zorlaştırarak sıcak bir çöl kızılına boyardı hepimizi. Kızıl rüzgâr gelince esnaf tezgâhtaki malını toplar, herkes içeri kaçışır, dışarda kalanlar da ağızlarına mendil kapatarak öksüre öksüre koşarlardı. Yıllar sonra şehrime döndüğümde, beni tekrar aynı kızıl bulutlar karşıladı.   </span></p>
			<p class="paragraf"><span class="CharOverride-15" xml:lang="tr-TR">Hüseyin ailesiyle vedalaştığı gün de böyle bir kızıllık varmış ortalıkta. Kapıda onu son kez gördüğümüzde, abimin yüzü tozdan turuncuya kesmişti, arkasından kovayla su döktü annem, kötü şeyler düşünme oğlum, su gibi gidip gel, diye seslendi ama o kızıl bulut içinde kaybolup gitmişti bile dedi Aysel.   </span></p>
			<p class="paragraf"><span class="CharOverride-15" xml:lang="tr-TR">Annesi, son anda kanla kaplanmış gördüm yavrumun yüzünü diyordu ve Aysel’e dönerek, bir daha o şeytanın kızının adını ağzına alma bu evde, dağ gibi oğlumu yedi, ayağını bastığı yere felaket taşıdı, ocağımızı söndürdü, o şeytana sadece şeytan de, diyerek sitem etti.   </span></p>
			<p class="paragraf"><span class="CharOverride-15" xml:lang="tr-TR">Bu sözler, o kızı ve Hüseyin’in başına gelenleri daha da çok merak etmeme neden oldu. Madem Mezopotamya toprağında başına bu işler gelmiş, vurulmuş, yaralanmıştı, Amerika’da ne işi vardı, buralarda vurulup orada ölmek nasıl bir yazgıydı böyle.   </span></p>
			<p class="paragraf"><span class="CharOverride-15" xml:lang="tr-TR">Hüseyin Mardin’den ayrıldıktan yaklaşık iki ay sonra Amerika’da, kaldırıldığı hastanenin acil servisinde can verirken ağzından zar zor dökülen son cümle,</span><span class="CharOverride-15" xml:lang="tr-TR"> “Ben bir insandım” olmuş. Abisinin anlattığına göre Jacksonville hastanesindeki Hint asıllı doktor, Hüseyin’in ölmeden önce tekrarladığı bu sözleri, anlayan kimse olmadığı için telefonuna kaydetmiş, sonra da abilerine dinletmiş, bu sözlerin anlamını sormuş, onlar da İngilizceye çevirmişler. Doktor herhalde yanlış çevirdiklerini düşünerek, ben bir insanım mı diyor? demiş, onlar da hayır demişler, her seferinde, “Ben bir insandım” diye geçmiş zaman kullanıyor, ölmüş biri konuşuyor gibi.   </span></p>
			<p class="paragraf"><span class="CharOverride-15" xml:lang="tr-TR">Abisinin Mardin’e cenazeyle birlikte getirdiği raporda, Türkiye Cumhuriyeti yurttaşı, 32 yaşında erkek, beyaz (</span><span class="CharOverride-11" xml:lang="tr-TR">caucasian</span><span class="CharOverride-15" xml:lang="tr-TR"> diye yazıyordu raporda) Hüseyin Yılmaz’ın, 26 Eylül 2016 gecesi saat 23.44’te karın bölgesine ve böbreklerine aldığı bıçak darbeleri sonucunda öldüğü belirtiliyordu.   </span></p>
			<p class="paragraf20">  </p>
			<p class="paragraf"><span class="CharOverride-15" xml:lang="tr-TR">Benim Mardin maceram nasıl başladı, önce onu anlatayım. İstanbul’da gazetenin ikinci katında her sabah 11.00’de, elips masanın çevresine dizilen arkadaşlarla yazı işleri toplantısındaydık. Haberler gözden geçiriliyor, her bölümün sorumlusu eteğindeki taşı döküyordu. Bizim “Başkomiser Recep” diye takıldığımız arkadaşımız, her gün olduğu gibi o sabah da elindeki kanlı malzemeyi yani üçüncü sayfayı kızıla boyayacak haberleri, fotoğrafları sergilemeye başladı. Onun diline alışık olduğumuz için şahane bir fotoğraf yakaladık, dediği zaman dehşet verici bir trafik kazasıyla, cinayetle ama mutlaka parçalanmış bedenlerle karşılaşacağımızı bilirdik. Resimde ne kadar kan varsa gazetecilik dilinde o kadar şahane oluyordu o resim. Önce “vaka-i adiye” dediği kadın cinayetlerinden başladı. Sokak ortasında eski kocasının bıçakladığı genç kadın, bir polisin beylik tabancayla karısını vurup sonra intihar ettiğini belirten haber ve resim; böyle uzayıp gitti. En sonunda, pek önemsemediği bir haberi verdi. ABD’nin Jacksonville şehrinde, abilerine ait pizza lokantasında çalışan Hüseyin Yılmaz adlı bir Türk’ü, Amerikalı İslam düşmanı ırkçılar bıçaklayarak öldürmüştü. Ağır yaralanan 32 yaşındaki Mardin doğumlu Türk hastaneye kaldırılmış ama kurtarılamamıştı. Şehrin belediye başkanı olayı kınayan bir mesaj yayınlamıştı, İslamofobya falan diyordu adam. ABD medyası böyle şeyleri yayınlamadığı için elde kanlı bir fotoğraf yoktu ama Mardin’deki nüfus kayıtlarından ölenin resmini bulmuştu servis. Yazı işleri müdürü, haberin küçük bir şekilde kullanılması talimatını verdi, dindar okurların ilgisini çeker bu haber dedi ama o sırada benim aklım başka bir şeye takılmıştı. Bir kişinin adı Hüseyin Yılmaz’sa, Mardin’de doğmuşsa, 32 yaşındaysa, çocukluk arkadaşım Hüseyin’den başkası olamazdı bu; aynı şehirde, aynı yılda doğmuş iki Hüseyin Yılmaz yoksa tabii. Başkomiser Recep’e Mardin’in neresindenmiş bu kişi,</span><span class="CharOverride-15" xml:lang="tr-TR"> diye sorduğumda, nüfusu Kızıltepe’de, orada doğmuş cevabını aldım ve Amerika’da öldürülen kişinin bizim Hüseyin olduğundan en ufak bir kuşkum kalmadı. Yıllarca okulda aynı sırayı paylaştığımız, çelik çomak, patlak çamur, misket oynadığımız; kuş yuvalarından delice yavruları çaldığımız o ufak tefek meraklı çocuk; yıllardır görmediğim çocukluk arkadaşım.   </span></p>
			<p class="paragraf"><span class="CharOverride-15" xml:lang="tr-TR">Mardin’e girer girmez, artık kimsenin çelik çomak oynamadığı, nasılsa hâlâ boş kalmış, talancıların elinden kurtulmuş o boş arsayı görünce, Hüseyin, çocukluk denilen ayrı dünyadan bir anda gelip beynime giriverdi. Kendimi, elinde sopa tutan, bir taşın üstüne dengesiz bir biçimde yerleştirilmiş küçük değnek parçasının boşta kalan kısmına o sopayla vurarak havaya fırlamasını sağladığımız, sonra havada takla atan bu küçük değneği, yine sopayla uzaklara fırlattığımız –benim daha sonraları yoksulların beyzbolu olarak nitelendireceğim– çelik çomak oyunu oynarken hayal ettim ve âdeta sopanın ucunu elimde hissetmem, bende bir geri dönüşe yol açtı; bu da beni şaşırttı. Önceki ben geri dönmüştü. Yalnız Hüseyin değil, diğer arkadaşlar da gözümün önüne geldi: Mehmet, Raif, Safter, Fikret, Münir, Tahir. İçimizde en ufak tefek, en zayıf olan, sivri suratlı Hüseyin’di. Bilek güreşi yapmazdı (yapamazdı) hiçbirimizle çünkü yenileceğini baştan kabul etmişti. Buna karşılık, hep birlikte gönderildiğimiz Kuran kursunda en başarılı olanımız oydu. Boynumuza asılı hamaylıların içindeki elifba cüzlerini, kurs verilen harap odadaki rahlelerin üzerine yerleştirip yere diz çöktüğümüz zaman elif, be, te, se, cim, ha... diyerek su gibi bir çırpıda okuyuveren oydu. Peygamberin yüzünü bir saniye görsem ve o anda ölsem diyerek şaşırtırdı bizi. Zaten kafası hep ölüm düşünceleriyle doluydu. Kırmızı rüzgârın, mahşer gününün bir işareti olarak estiğini, bu fani dünyanın nimetlerine dalıp gitmememiz için bir uyarı olarak gönderildiğini söyler dururdu. Biz ise bu sözlere güler, çöllerden gelen rüzgârın ağzımıza doldurduğu kumlar dişlerimizin arasında gıcır gıcır ederken, bulabildiğimiz her şeyle yüzümüzü gözümüzü kapatarak bir an önce canımızı eve atmaya uğraşırdık. Elimizdeki lastik sapanlarla kuş avlarken, günah diye çıkışırdı bize, tavuk yemiyor musun oğlum, diye alay ederdik, o da kuş, bu da kuş; ha yerde ha havada ne fark eder. Kafasını düşünceli düşünceli sallayıp yoo, derdi, o kuş belki de filleriyle Kâbe’ye yürüyen putperest Ebrehe ordusunu, gagalarında taşıdıkları taşları atarak mahveden ebabil kuşlarının soyundandır, ne biliyorsunuz öyle olmadığını.   </span></p>
			<p class="paragraf"><span class="CharOverride-15" xml:lang="tr-TR">İçimizde en bıçkın olan İsmail, yere afili bir tükürük fırlatarak, hassiktir derdi bunun üstüne, hassiktir be Hüseyin, her şeyin içine ettin, böyle yapacaksan git evine otur oğlum, zevkimizi kaçırma.   </span></p>
			<p class="paragraf"><span class="CharOverride-15" xml:lang="tr-TR">Okulda bir gün, durmadan temizlediği tel çerçeveli gözlüklerinden dolayı “şangır şungur” adını taktığımız Cemal Hoca fetvanın ne olduğunu anlatmış, sonra içimizden birinin fetva vermesi gerekse o makama kimi layık gördüğümüzü sormuştu. Hepimizin başı Hüseyin’e dönünce de gülmüş, evet demişti, fetva olsa olsa Hüseyin’e yakışır bu sınıfta, büyüyünce molla olacak bu oğlan.   </span></p>
			<p class="paragraf"><span class="CharOverride-15" xml:lang="tr-TR">Günlerin daha uzun sürdüğü, güneşin daha geç battığı, zamanın daha yavaş aktığı, ne yapacağımızı bilemeden can sıkıntısı içinde kıvrandığımız, kendimize oyunlar icat etmeye çalıştığımız, kızgın güneş altında kafamız sasılaşana kadar oturup elimizdeki değnekle kumlara bir şeyler çiziktirdiğimiz, çember çevirdiğimiz, topaçları kamçılaya kamçılaya fırdöndürdüğümüz o farklı dünyanın izlenimleri, sanki başka bir insanın başından geçmiş, sanki İstanbul’da plazadan plazaya koşturan, trafikte takılıp kalan, dolmuşlara, otobüslere, metrolara soluk soluğa yetişmeye çalışan “ben”in gördüğü tuhaf bir rüya gibi etkisi altına alıverdi “ben”i. Hangi ben daha baskın çıktı anlayamadım, o ben mi, bu ben mi? O ben, yıllar önce başörtülü annesi ile hacı babasının otobüse bindirip arkasından el sallayarak büyük şehre okumaya gönderdikleri, kaygılar içindeki korkak, ürkek çocuk. Galiba Mardin’e geldiğim andan itibaren öteki ben, önceki ben uç veriyor. Dizlerimizde geçmek üzere olan yaraların üstündeki kahverengi kabuğu kaldırıp altındaki pembe cılk eti ortaya çıkarmanın acılı zevki, hamamda annelerimizin gözümüze sabun kaçırıp başımıza hamam tasını vura vura döktüğü kaynar sular, keseleme işlemi adı altında derimizi yüzerken en çok acıyan yanlarımız, yani koltuk altı ile bel arasındaki bölge, çocukların yaklaşmaması gereken, kırmızı pembe çizgili peştamalla kapatılmış bölmelerden gelen (o zamanlar kadınların hamamotu kullanarak temizlendiğini bilmiyorduk) ağır koku, hamamın kubbesindeki yuvarlak deliklerden süzülen durağan ışık sütunları, onların içinde ağır ağır dans eden zerrecikler; kısacası zihinden önce bedenin hatırladığı çocukluk ülkesi, ağır ağır yükselen bir su gibi kaplayıveriyor içimi.   </span></p>
			<p class="paragraf"><span class="CharOverride-15" xml:lang="tr-TR">Hüseyin’in büyümüş halini gözümün önüne getirmekte zorlanıyorum. Sanki Mardin’de o çelimsiz çocuğu vurmuşlar, Amerika’da o mahzun bakışlı, ufak tefek arkadaşımı bıçaklayarak öldürmüşler gibi geliyor.   </span></p>
			<p class="paragraf"><span class="CharOverride-15" xml:lang="tr-TR">Oysa önce gazeteye gelen, sonra da ailesinden aldığım albümdeki resimlerden bana bakan genç adam, çocukluğun silinmeyen izi olan bakışları dışında bambaşka biri. Yuvarlak tel gözlük takmış seyrek saçlı, ince yüzlü, ip dudaklı, her halinden çekingenliği belli olan bir genç adam. Akılda kalacak hiçbir özelliği yok. Annesi (o zamanlar Adviye Hanım Teyze dediğimiz, bize o dönemde de yaşlı gelen ama şimdi beli bükülmüş, yüzüne derin çizgiler oturmuş Doğu kadını) bu eski albümü elime verirken, geri getirmeyi sakın unutma, diyor çünkü oğlumdan kalan tek şey bu.   </span></p>
			<p class="paragraf"><span class="CharOverride-15" xml:lang="tr-TR">O kızın resmi de var mı burada, diye soruyorum. Elini şiddetle sallayıp yok, diyor, şeytanın resmi yok, vardı ama evimize daha fazla zarar vermesin diye önce resmin gözlerini makasla oydum, sonra da üç kulhü bir elham okuyarak ocakta yaktım, bir daha ruhu bile buraya giremesin diye duvarlara üzerlikler astım, her yeri marullarla donattım.  </span></p>
			<p class="paragraf"><span class="CharOverride-15" xml:lang="tr-TR">O zaman bu iki katlı eski eve geldiğimden beri beni tedirgin eden ama ne olduğunu anlayamadığım şey, pencere açılınca insanın yüzüne çarpan soğuk rüzgâr gibi bilincime çıkıveriyor. Adviye Hanım Teyze’nin söylediği gibi evin her tarafında marullar var; televizyonun üstünde, divanda, sehpalarda, koltuklarda, her yerde taze, yeşil yeşil marullar; kapıların arkasına, cümle kapısına, balkona, hatta avluya asılmış onlarca marul. Eğer kadın oğlunun acısıyla aklını kaçırmadıysa bile, gelen konuklara aklını kaçırtabilecek bir marul şöleni. Nedir bunlar teyze, diye soracak oluyorum ama o sırada Adviye Hanım Teyze ipek bir mahfazayla duvara asılmış olan Mushaf’ı indirmiş, üç kez öpüp başına koymakla meşgul. Aysel bana kaş göz ederek susmamı söylüyor, sonra anlatırım anlamına gelecek bir el işareti yapıyor, bunun üzerine susuyorum. Elimde albüm, aklımda marul, çıkıp otele gidiyorum. Daha sonra görüştüğüm Aysel’in bana, kadıncağızın aklını kaçırdığını söyleyeceğinden neredeyse eminim ama öyle olmuyor. Küçükken o karamuk badem gözlerine bakmaya doyamadığım Aysel aynı gözlerle bana bakarak, marulun anlamı var diyor, o kız maruldan korkuyordu.  </span></p>
			<p class="paragraf"><span class="CharOverride-15" xml:lang="tr-TR">“Maruldan mı, hani şu bildiğimiz marul!”  </span></p>
			<p class="paragraf"><span class="CharOverride-15" xml:lang="tr-TR">“Evet, evet. Zaten her şey o marul sayesinde anlaşıldı.”   </span></p>
			<p class="paragraf"><span class="CharOverride-15" xml:lang="tr-TR">Ne anlaşıldı? diye soruyorum, Meleknaz denilen kızın şeytan olduğu cevabını alıyorum.  </span></p>
			<p class="paragraf"><span class="CharOverride-15" xml:lang="tr-TR">“Marulla şeytanın ne ilgisi... ”  </span></p>
			<p class="paragraf"><span class="CharOverride-15" xml:lang="tr-TR">“Varmış meğer, biz de bilmiyorduk. Şaşırıp kaldık senin gibi...”  </span></p>
			<p class="paragraf"><span class="CharOverride-15" xml:lang="tr-TR">Aysel de annesiyle birlikte aynı anda aklını kaçırmış olamayacağına göre, demek ki evin her yerine konulmuş marullarda gerçek bir sır var. Hikâye giderek daha çok içine çekiyor beni ama bu kadar benzemez öge arasında nasıl bağ kuracağımı, olayları nasıl birbirine bağlayacağımı bilemiyorum. Şeytan denilen kız, ona âşık olan çocukluk arkadaşım Hüseyin, Mardin’de vurulma, Amerika’da ölüm, evdeki marullar, hele o marullar...   </span></p>
			<p class="paragraf"><span class="CharOverride-15" xml:lang="tr-TR">Meleknaz Hüseyin’in karısı mıydı? diye soruyorum Aysel’e.  </span></p>
			<p class="paragraf"><span class="CharOverride-15" xml:lang="tr-TR">Evlenme hazırlığı içindelerdi diyor, o kız Suriyeli bir mülteci olduğu için birtakım zorluklar vardı, onunla uğraşıyorlardı.  </span></p>
			<p class="paragraf"><span class="CharOverride-15" xml:lang="tr-TR">Meleknaz mı? Suriyeli mi o kız? diye soruyorum pekiştirmek isteyerek. Evet diyor Aysel, zaten sığınmacı kampında tanımış onu, hayatına mal olacağını bilmeden de ona deli gibi...  </span></p>
			<p class="paragraf"><span class="CharOverride-15" xml:lang="tr-TR">Küçük bir hıçkırık sesini titrettiği için susuyor Aysel. Âşık olmuş diye tamamlıyorum cümlesini. Hayır diyor içinden yükselen bir isyan duygusuyla, iblise âşık olunur mu hiç, o kız onun aklını başından aldı, kimbilir hangi büyülerle onu kandırdı, eski nişanlısını terk edecek, ailesini karşısına alacak hale getirdi.  </span></p>
			<p class="paragraf"><span class="CharOverride-15" xml:lang="tr-TR">Off be Aysel diyorum, her söylediğinle aklım daha çok karışıyor, şu işi bana baştan sona anlatamaz mısın? Hayır diyor, bunu şimdi yapamam, abimin cenazesi geliyor yarın, onu toprağa vereceğiz, hem içim yanıyor hem de yapmam gereken bin tane iş var.  </span></p>
			<p class="paragraf"><span class="CharOverride-15" xml:lang="tr-TR">Sonra, hâlâ hayranlıkla bakmakta olduğum badem gözlerini alıp gidiyor, beni karmakarışık bir ruh hali ve giderek yoğunlaşan sorularla baş başa bırakıyor.   </span></p>
			<p class="paragraf"><span class="CharOverride-15" xml:lang="tr-TR">Akşamüstü, otelden çıkıp bu antik şehrin taş yapıları arasındaki dar sokaklardan yürüyerek, Süryani ustaların gümüş telkâri yaptıkları işliklerin önünden geçiyor, epeyce yürüyüp şehri arkamda bırakıyorum ve çocukluğumdaki gibi Kasımiye Medresesi’nin tepesine çıkıyorum. Buradan bütün ova ayaklar altında; Mezopotamya’nın tamamını görüyorum duygusuna kapılıyor insan. Güneş Mardin’in kalesini, taş evlerini kızıla boyayarak tam karşıdan batıyor. Zamanın durduğu bir mekân ki o zamanın içinde Haçlılar, Timur’un Moğolları, Artuklular, Selçuklular, Süryaniler, Araplar, Türkler, Kürtler donmuş duruyorlar. İstanbul’dan bir uçağa binip iki saatte binlerce yıl öncesine, Mezopotamya tarihine dalıvermenin tuhaf, hüzne benzer ama tam hüzün de olmayan; şaşkınlık mı özlem mi desem, ne olduğunu tam çözemediğim karmaşık duyguları kaplayıveriyor beni. İstanbul’un dağdağalı hayatı, yeni ayrıldığım karım, boşanma zorlukları, gazetedeki haber heyecanı, masam, bilgisayarım uzaklarda kalıyor. Tam karşımda Suriye sınırı, Kamışlı ilçesi. Gün kavuşuyor, o anda önce Ulu Cami’den, sonra diğer camilerden akşam ezanları okunmaya başlıyor, içim ürperiyor. Ulu Cami’nin de çocukluk anılarımda yeri var. Bayram sabahları erkenden kaldırılıp, şadırvanda aptest aldıktan sonra büyüklerimizin götürdüğü bayram namazlarının kılındığı cami, inançların harman olduğu bu kentte, bir Hıristiyan mimarın yaptığı o güzel cami.   </span></p>
			<p class="paragraf"><span class="CharOverride-15" xml:lang="tr-TR">Hava karardıkça bir kasvet çöküyor, ayrıntıları silinen koca ova, uçsuz bucaksız bir okyanusmuş gibi görünmeye başlıyor, sanki sonsuz bir deryaya, bir ummana bakıyorum. Neredeyse ağlayacak hale geliyorum ama neyin ağlattığını bilmeden. Dedemin öğrettiği çok eski bir Arap şiiri geliyor aklıma: Asil insanların en neşeli zamanlarında bile bir hüzün vardır, daha düşük ruhlar ise en sefil zamanında bile neşelidir. İnsanların fazla gülmediği, kadınlarla çocukların evin erkeklerinin yanında yüksek sesle konuşamadığı; dede, baba eve geldiği zaman Arap şarkıları çalan radyonun kapatıldığı, alelacele yenilen yemek sırasında kimsenin konuşmadığı, neşesiz ve tatsız bir hayata çok uyan bir şiir bu.  </span></p>
			<p class="paragraf"><span class="CharOverride-15" xml:lang="tr-TR">Artuklu sultanlarının yaptırdığı Kasımiye Medresesi’nden ayrılırken beni hüzünlendiren şeyin ne olduğunu buluyorum: Yalnızlık duygusu. Bu şehirde yalnızım ben; ailem yok, hayatta kalanlar Ankara’ya, İzmir’e taşınmış, onlarla da bir ilişkim kalmamış, aile bağlarımı tamamen koparmışım; dedem, babam, annem mezarlıkta. Bu şehir benim şehrim değil artık. Binlerce yıllık taş binaların üstüne çıkılmış, yanına eklenmiş briket bölümler, deşilmiş bağırsaklar gibi görünen karmakarışık elektrik, telefon telleri; karanlığın örttüğü çirkinlikler.   </span></p>
			<p class="paragraf"><span class="CharOverride-15" xml:lang="tr-TR">Evlerde ölgün ışıklar yanıyor. Sanki Mezopotamya tarihinin bütün acıları karanlıkla birlikte şehrin üstüne çöküvermiş gibi. Canımın fena halde içki istediğini fark ediyorum, acıkmadım ama içki içmek istiyorum. Daha önce okuduklarım, artık bu devirde, şehirde içki bulmanın çok zor olduğunu anlatıyor bana. Otelde içki yok, lokantalarda da. Oysa mahlepli Süryani şaraplarıyla ünlü bir yerdi buralar; dizlerini bir sağa bir sola çevirerek yere doğru yavaş yavaş, müziğin ritmine uyarak çöküp sonra aynı şekilde yukarı kalkarken, hüner sahiplerinin göğe dönmüş alınlarının üstündeki dolu rakı bardağından bir damla bile dökmemekle övündükleri Reyhani danslarının memleketiydi.  </span></p>
			<p class="paragraf"><span class="CharOverride-15" xml:lang="tr-TR">Çocukluğumun Mardini’nde İslam da başka bir şeydi. Namaz kılan babaannelerin önünden geçtiğinde ya da secdeye vardığı sırada sırtına bindiğinde, namazının bozulacağından korkan zavallı kadının sadece okuduğu duanın sözlerini daha yüksek sesle tekrarlamaktan öteye gitmeyen sevecen protestosu, ramazan ayında çocukların oruç tutma ısrarı karşısında, peki üç gün tut, bir başlangıçta, bir ortasında, bir de sonunda, üç gün eder, bir sıfır koydun mu işte sana otuz gün oruç diye avutulduğu bir şefkat dünyası. Israrımıza rağmen iftarı bekleyemez, gizlice su içer, mutfaktan aşırdığımız bir şeyleri yerdik; büyükler de bunu bilmelerine rağmen hiç yüzümüze vurmazdı, hatta iftar sofrasında bize de Allah kabul etsin evladım derlerdi.   </span></p>
			<p class="paragraf"><span class="CharOverride-15" xml:lang="tr-TR">Çarşıda, okulda, kadim Süryani, Müslüman, Yahudi, Mecusi, Zerdüşti, herkesin ahbaplık ettiği, birbirinin kutsal günlerini kutladığı şölen günleri... Ama şimdi iyice içine kapanmış, sertleşmiş öfkeli bir İslam’ın gölgesi altında kararan bir şehir.   </span></p>
			<p class="paragraf"><span class="CharOverride-15" xml:lang="tr-TR">“Önceki ben”, bu şehrin sokaklarında babasının elini tutmuş gezerken, bazı lokantalardan yayılan ızgara et ve buram buram anason karışımı kokulardan bayılacak gibi olurdu. O kadar hoş ve değişik bir kokuydu ki bu, evde yenilen yemeklerden alıp başka bir dünyaya sokardı o çocuğu. Evlerde de rakı içilirdi, mahlepli Süryani şarabı yudumlanırdı ama lokantalardan yayılan yoğun rakı-kebap karışımı koku bambaşkaydı. Şimdi yürüdüğüm sokaklar daha karanlık sanki, daha neşesiz, daha ıssız. Bir yandan IŞİD, bir yandan PKK, bir yandan devlet güçleri derken çarpışmaların ortasında kalmış, korku içinde bir kent.   </span></p>
			<p class="paragraf"><span class="CharOverride-15" xml:lang="tr-TR">Uzaklardan silah sesleri ve köpek havlamaları çalınıyor kulağıma. Bu tarifsiz, kaybedilmiş şehir duygusundan kurtulmak için, ünü İstanbul’a kadar gelen Cercis Murat Konağı’na gidiyorum. Galiba Mardin’de içki verilen tek lokanta bu; belki de sahibi bir kadın olduğu için. Bu görkemli taş konaktaki lokanta tenha, masaların çoğu boş çünkü turistler gelmiyor artık buralara, evdekiler de çıkmaya korkuyor. Mahlepli Süryani şarabı istiyorum, bir de listeden seçtiğim ayvalı incik. Bu eski konak Ermeni Tüfekçiyan ailesine aitmiş derlerdi bize. Tehcirden sonra, Süryani Cercis Murat’ın olmuş, zaten birçok Ermeni mülkünü paylaşmış Mardinliler.   </span></p>
			<p class="paragraf"><span class="CharOverride-15" xml:lang="tr-TR">Şarap koyu, tortulu, kekremsi ama mahlep çok hoş bir tat bırakıyor damakta. Garsona şişeyle şarap satıp satmadıklarını soruyorum. Niyetim iki şişe alıp otele götürmek, lobide olmasa bile odamda içebilirim herhalde. Yok diyor ama çarşıdaki Süryani kuyumcuların çoğunda satılıyor, evlerinde yapıyorlar.   </span></p>
			<p class="paragraf"><span class="CharOverride-15" xml:lang="tr-TR">Hüseyin’in macerasını kimden öğrenebileceğimi düşünüyorum. Eski arkadaşlarımı bulmam zor olmaz herhalde. Acaba kim konuşur, kim anlatır bana gerçeği? Hem sahiden biliyorlar mı ki neyin gerçek neyin yalan olduğunu. Onlar da Meleknaz adlı göçmen kızın şeytan olduğuna inanıyorlarsa, bana bir şey anlatamazlar. Hüseyin’i kimler vurdu burada, neden vurdu, nasıl vurdu, iki kurşun yarasına rağmen nasıl oldu da ölümü Amerika’ya kadar ertelendi?   </span></p>
			<p class="paragraf"><span class="CharOverride-15" xml:lang="tr-TR">Taş ve dar sokaklardan geçip Zinciriye Medresesi’nden dönüştürülmüş otele giderken hep bunlarla uğraşan kafam, (iyi ki) hafif bulutluydu yoksa o gece bu sorularla uyumam zor olacaktı. Gece şeytan kuyruklu bir kız girdi rüyama.   </span></p>
		</div>
	</body>
</html>