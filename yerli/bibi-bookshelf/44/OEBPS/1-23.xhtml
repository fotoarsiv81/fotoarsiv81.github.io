<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-23</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e4e260ef-4eea-4050-a691-ab46dc3e1dd8" name="Adept.expected.resource"/>
	</head>
	<body id="x1" xml:lang="tr-TR">
		<div>
			<p class="split">  </p>
			<p class="arabaslik_orta" id="_idParaDest-21">Salim anlatıyor  </p>
			<p class="paragraf"><span class="CharOverride-15" xml:lang="tr-TR">  </span></p>
			<p class="paragraf"><span class="CharOverride-15" xml:lang="tr-TR">Annemle Aysel’e ayrıntıları anlatmadım, anlatamadım İbrahim Bey çünkü dayanamazlardı, ben bile erkek halimle düşündükçe aklımı kaçıracak gibi oluyorum. Domuz kanı sürülmüş bıçak ne demek yahu, domuz kanı sürdük diye bağırarak çocuğu kocaman kasap bıçağıyla delik deşik etmek nasıl bir sapıklık. Offff. Böyle olacağını bilseydim Amerika’ya getirtir miydim hiç. Belki arabada sigara içmemi istemezsiniz İbrahim Bey ama dayanamıyorum, Amerika’da bırakmıştım, orada pek içilmiyor biliyorsunuz ama bu felaketten sonra tekrar başladım. Jacksonville’de küçük bir pizzacımız var. Öyle ahım şahım pahalı bir yer gelmesin aklınıza, kenar mahallede, maalesef suçun bol olduğu bir bölgede, ucuz bir yer, daha çok mahalle sakinleri gelir, bazen devriye gezen polisler de uğrar, aralarında ahbap olduklarımız var. Olayın ayrıntılarını da onlardan öğrendik zaten.   </span></p>
			<p class="paragraf"><span class="CharOverride-15" xml:lang="tr-TR">Hüseyin’i öldüren iki manyak, şimdi hapisteler tabii, beyazların üstünlüğünü savunan ırkçı bir örgüte mensupmuş bunlar; siyahlardan, Latinlerden, Asyalılardan nefret eden faşist bir örgüt, Amerikalı olmalarına rağmen Almanca bir isimleri var; pek aklımda tutamıyorum isimlerini, bunlar beyinleri iyice yıkanmış Hitlerci gençler, bütün yabancılardan nefret ediyorlar ama son zamanlarda en çok nefret ettikleri Müslümanlar. Galiba Oliver adlı katil gencin abisi Irak’ta savaşırken ölmüş, bu yüzden Müslümanlara duyduğu nefret büyümüş. Ormanlarda atış talimleri falan yapar, faşist marşlar söyler, eğitim görürlermiş. Ben hiç karşılaşmadım bu serserilerle, artık mahkemede göreceğiz lanet suratlarını. Bir avukat tuttuk, inşallah en ağır cezalara çarptırılmaları için uğraşacağız, keşke elektrikli sandalyede görmek kısmet olsa. Daha önce biz böyle bir olay yaşamadık; bir iki kez camlarımızı kırdılar, bir kez tıfıl bir öğrenci başarısız bir soygun denemesi yaptı ama bunların hepsini polis arkadaşlar sayesinde def ettik. Hüseyin gelince önce bizim evde kaldı, karım Amerikalı, üç de çocuğum var. Hüseyin bir süre sonra lokantaya gelip çalışmaya, işi öğrenmeye başladı. Daha çok temizlik işleri yapıyordu, lokanta kapandıktan sonra yerleri, masaları, tezgâhın üstünü silip temizliyor, sonra dükkânı kapatıp eve geliyordu. Hiç gerek yok, dinlen, İngilizce kursuna git daha sonra seni sağlık alanında bir işe yerleştiririz, oturma çalışma izni alırız diyorduk ama bizi dinlemiyor, ille de dükkânda çalışmak istiyordu. Bir yandan da İngilizcesini ilerletmeye çalışıyordu. Yengesiyle ve çocuklarla İngilizce konuşmak için çabalıyor, yaptığı her hatada çocukların katıla katıla gülmesine aldırmadan o da gülüyordu. Ne kadar iyi yürekli bir insan olduğunu biliyorsunuz İbrahim Bey kardeşim, melek gibi bir çocuktu. Biz gittiğimizde Amerika’da İslam düşmanlığı yok denecek kadar azdı ama 11 Eylül’den sonra çok arttı. Bir de bu bomba patlatan manyaklar, canlı bombalar, o katiller var ya, işte onlar çok azdırdı ortalığı. Biz tanıdıklarımıza, yahu bunların İslam’la bir ilgisi yok, hepsi ruh hastası diye anlatmaya çalışıyorduk ama kendi eşlerimizi bile ikna edemiyorduk doğrusu, her terör olayından sonra, manyaklardan biz sorumluymuşuz gibi gereksiz bir suçluluk duygusuyla dönüyorduk eve. Margaret beni tanıdığı için, teselli etmek istediği için, demek çeşit çeşit İslam var, hepsi bir değil diyordu demesine, ne var ki bunu başkalarına anlatamıyorduk. Hele şu IŞİD belası çıkınca durum daha da kötüleşti. Amerikalı Avrupalı gazetecilerin kafalarını kesmeleri, pilotu kafeste yakmaları, üstelik bunları videolarla yayınlamaları, biz Müslümanlar için dahi dayanılacak şeyler değildi. Zavallı kardeşim de bu sapıkların kurşunlarına hedef olmuştu. Kısacası Amerika’da da huzurumuz kalmadı artık. Çoluk çocuk korkuyoruz, huzursuzluk kapladı içimizi. Burada da durum aynı, belki daha kötü. Zaten dünyanın hangi köşesinde huzur kaldı ki...  </span></p>
			<p class="paragraf"><span class="CharOverride-15" xml:lang="tr-TR">O akşam lokanta iyi iş yaptı, son müşteriler gittikten sonra kasayı toplarken birer Bud içtik, yani bira, yorgunluk birası. Başımıza gelecekleri bilmediğimiz için üçümüzün de morali çok iyiydi, hatta o gün Hüseyin Cezayirli bir müşteriye servis yaparken, adamın sorusu üzerine bu pizzada pork yok diyeceğine, pig yok demiş, buna güldük, Amerikalı müşteriler de güldü. O da, ne yapayım dedi, </span><span class="CharOverride-11" xml:lang="tr-TR">I am Muslim</span><span class="CharOverride-15" xml:lang="tr-TR"> dedi. Ona pig ile pork’un farkını anlattık; biri hayvan, biri de o hayvanın eti dedik. Peki dedi, bir daha doğrusunu söylerim. Sonra Abdullah’la birlikte ayrıldık. Hüseyin her akşamki gibi yeri paspaslayacak, masaları silecek, dükkânı kilitleyip, kepengi kapatıp eve gelecekti.   </span></p>
			<p class="paragraf"><span class="CharOverride-15" xml:lang="tr-TR">Eve vardığımda çocuklar uyuyordu, Margaret ise benim gelişimi beklerdi hep, biraz hoşbeş ettik, dükkânda işlerin arttığından söz ettim, sonra yatmaya hazırlanırken telefon çaldı. Polis, Hüseyin adlı bir akrabamız olup olmadığını soruyordu çünkü üzerinde hem pasaportu hem de pizza lokantasının kartı çıkmış, o kartı izleyerek bize ulaşmışlar. Elbette dedim, kardeşim o sorduğunuz şahıs, bir şey mi oldu? İşte o zaman dünya başımıza yıkıldı sanki, hemen hastaneye gitmemizi istiyorlardı, Margaret çocuklar için evde kaldı ben hemen arabaya atlayıp gittim, yoldan Abdullah’ı aradım, onu da hastaneye çağırdım ama oraya ulaştığımızda iş işten geçmişti! Kardeşimizin ölüsünü gösterdiler bize, polis onu teşhis etmemizi istedi, o masum bembeyaz, kanı çekilmiş yüzüne bakmak çok zordu doğrusu. İkimiz de ağlamaya başladık. Polisler de, doktorlar da, hemşireler de çok anlayış gösterdiler doğrusu. Polis tanıdıklar da geldi oraya, sonra ifade vermek üzere bizi merkeze götürdüler. Olanı biteni anlattık. Onlar da çok üzülmüştü.   </span></p>
			<p class="paragraf"><span class="CharOverride-15" xml:lang="tr-TR">Bir de şu var, unutmuşum; acil servisteki doktor –ki Hint asıllı bir adamdı– Hüseyin’in ölmeden önce birkaç cümle söylediğini anlattı, ne dediğini anlamadığı için doktor akıllılık etmiş, cep telefonuna kaydetmiş bu sözleri. Bize dinlettiler, ne dediğini sordular. Hüseyin, “Ben bir insandım” demiş iki kere, belki daha çok tekrar etmiş de bu kadarını kaydedebilmişler. Hırıltılı bir sesle, “Ben bir insandım” diyordu zavallı kardeşim.   </span></p>
			<p class="paragraf"><span class="CharOverride-15" xml:lang="tr-TR">Sonradan Abdullah’la da çok konuştuk, niye böyle söylediğini anlayamadık, hem de geçmiş zaman kullanarak. Polislerle birlikte lokantaya gittik, oradaki kamera kayıtlarını aldılar. Sonradan öğrendiğimize göre o civardaki bütün kameraları incelemişler; o iki adamı da bu sayede yakalamışlar zaten, ne kadar ısrar ettiysek de bize izletmediler ama anlattılar.   </span></p>
			<p class="paragraf"><span class="CharOverride-15" xml:lang="tr-TR">Hüseyin dükkânı kapattıktan sonra ıssız caddede yürürken karşısına o iki serseri çıkmış, bir iki şey söyledikten sonra birer bıçak çıkararak Hüseyin’i karın bölgesinden bıçaklamışlar, yere düştükten sonra da bıçaklamaya devam etmişler. Yakalandıktan sonraki ifadelerinde, Hüseyin’i dükkânda gördüklerini –demek ki müşteri kurbanı olmuştu zavallı çocuk– Müslüman olduğunu bildiklerini, hatta lokantada ben Müslümanım diye övündüğünü, propaganda yaptığını, kendilerinin de başkalarına ders olsun diye onu öldürmek istediklerini anlatmışlar. Daha önceden o bıçaklara domuz kanı sürmüşler, öldürmeden önce de Hüseyin’e söyledikleri bunlarmış; domuz kanıyla ölüyorsun, cennete de gidemeyeceksin artık diye alay etmişler. Pig pig diye bağırmışlar bıçakları sokarken. İfadelerinin sonunda pişman değiliz demişler, hiç pişman değiliz, Amerika’da hiçbir Müslüman kalmayana kadar savaşmaya devam edeceğiz. Düşündükçe çıldıracak gibi oluyorum İbrahim Bey kardeşim, IŞİD’in yarım bıraktığı bir işi, kendilerine Volk bilmem ne adını veren faşistler bitirdi, yani cihatçı Müslümanlar ile Haçlı Naziler ortak bir cinayet işledi. Katil olduktan sonra ha haç takmışsın boynuna, ha hilal, ne farkı var birbirinden. Dünyada bunun benzeri var mıdır Allah aşkına, bu garip cinayet de gelip bula bula bizi buldu. Hastane morgunda, Hüseyin’in yüzündeki o masum ifadeyi görseniz içiniz parçalanırdı. Madem gazetecisiniz bunu anlatın herkese İbrahim Bey; arkadaşınızın başına geleni herkese duyurun. Dünyanın ne kadar çıldırmış olduğunu anlatın ne olursunuz. Kusura bakmayın kardeşim, asabım çok bozuk, hem başınızı ağrıttım, hem de dumana boğdum, öksürttüm sizi; Hüseyin’den sonra sanki sigaraya sığındım. Karım da kızıyor, evde çocukların yanında içmeme izin vermiyor ama... çaresizlik işte.  </span></p>
		</div>
	</body>
</html>