<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-17</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e4e260ef-4eea-4050-a691-ab46dc3e1dd8" name="Adept.expected.resource"/>
	</head>
	<body id="x1" xml:lang="tr-TR">
		<div>
			<p class="split">  </p>
			<p class="arabaslik_orta" id="_idParaDest-15">Yanlış ve doğrunun ötesi  </p>
			<p class="paragraf"><span class="CharOverride-15" xml:lang="tr-TR">  </span></p>
			<p class="paragraf"><span class="CharOverride-15" xml:lang="tr-TR">Dedim ya, kendimi iyice mistik ve olağanüstü inançlar dünyasına kaptırmıştım; ne var ki olaylar da üst üste geliyor, bu kadarı rastlantı olamaz dedirterek beynimi zonklatıyordu. Şeyhle konuştuğumun ertesi günü, bizim gazeteyi açtım, Hakan’ın çektiği Angelina Jolie resmini ve benim uydurduğum –gazetecilik deyişiyle köpürttüğüm– yazıyı ilk sayfanın sağ alt köşesinde gördüm. Buraya kadar her şey olağandı elbette, mistik bir yan yoktu ama gazete, Jolie’nin resminin yanına kocası Brad Pitt’in resmini koymuştu; hem yüzünün hem de kolunun yakın plan fotoğrafını. Üstünde de şöyle yazıyordu: “Brad Pitt Mevlana şiirini koluna dövme yaptırdı.” Eski bir haberdi bu aslında ama Jolie’nin gelişi dolayısıyla yeniden basmışlardı</span><span class="CharOverride-15" xml:lang="tr-TR">. Brad Pitt, 13. yüzyıldan bir Türk-Fars şairinin dizelerini niye kazıtsındı ki koluna. Ama New Orleans’ta çekilen fotoğrafta, balkona kısa kollu beyaz bir fanilayla çıkmış, kollarını kaldırmış olan aktörün bir kolunun pazı bölümüne dövmeyle yazılmış şu satırlar okunuyordu. </span><span class="CharOverride-11" xml:lang="tr-TR">There exists a field, beyond all notions of right and wrong. I will meet you there.</span><span class="CharOverride-15" xml:lang="tr-TR"> Pitt, New Orleans’ta otelinin balkonunda bir diğer ünlü aktörle karşılıklı top oynarken görüntülenmişti. Rastlantının bu kadarı fazlaydı doğrusu. Bir gün önce Ezidi şeyhine söylediğim o dizeler bir kez daha New Orleans’ta ortaya çıkıvermişti. Hem de Ezidi kamplarını gezen meleğin kocasının kolunda. Çevremde hazan kelebekleri uçuşuyor, melekler dans ediyor gibi bir duyguya kapıldım. Doğrusu ben bu dizeleri “iyilik ve kötülük” olarak hatırlıyordum, İngilizce çevirisinde ise “yanlış ve doğrunun ötesi” diye geçiyordu.   </span></p>
			<p class="paragraf"><span class="CharOverride-15" xml:lang="tr-TR">Kafam karışıyor; Mardinli kadınların alt dudaklarındaki mor dövmeler ile Brad Pitt’in mor dövmesi, Mevlana’nın iyilik ve kötülüğü, Melek Tavus, Süryani rahibi çevremde niye döndüklerini bilmeden sonsuz bir dönme güdüsüne kapılmış pervaneler gibi dönüyorlar. Hasta oldum sanırım, başımda bir ağrı, midemde bir kabarma, bulantı. Ne oluyor bana diye sorup durdum kendime. Akşam, otel odasında su bardağına doldurup içtiğim onca şarap mı bozdu beni, yoksa göçmen çadırındaki o kadından duyduklarım mı, bilemiyorum. Herhalde ikincisi çünkü otele döndüğümde de hasta gibiydim. Kampta çadır çadır dolaşıp Meleknaz’ı tanıyan biri olup olmadığını sormuştuk. Şeyhin oğlu yanımda olmasa ne dolaşmama, ne çadırlara girmeme, ne de soru sormama izin verirlerdi ama şeyh denilince akan sular duruyordu. Sonradan duyduğuma göre Ezidilerde kast sistemi çok güçlüymüş. Şeyhlerin emrinden de çıkılmazmış.   </span></p>
			<p class="paragraf"><span class="CharOverride-15" xml:lang="tr-TR">Beşinci mi altıncı mı, hatırlamıyorum, nihayet bir çadırda yeşil hırkalı genç bir kadın, kör bir bebeği olan Meleknaz’ı tanıdığını söyledi. Adı Zilan’dı. İnce uzun bir yüzü vardı, olsun olsun yirmi yaşında gösteriyordu ama daha gençmiş. Önce konuşmak istemedi ama Şeyhin oğlu bir şeyler söyleyince bana hikâyelerini anlattı ve ben hasta oldum, sahiden hasta oldum. Zilan’ın anlattıklarına dayanamadım. Kamptan kendimi dışarı attığımda bir titreme tuttu beni, hatta biraz çıkardım.   </span></p>
			<p class="paragraf"><span class="CharOverride-15" xml:lang="tr-TR">Hakan, ne oldu abi dedi, bir şey yok dedim, hadi otele gidelim. O yine, ne oldu diye tutturdu. Başım ağrıyor, midem bulanıyor Hakan dedim. Yalan söylemiyordum, gerçekten de şakaklarım zonkluyordu, her şey baş ağrısından ve bulantıdan ibaret değildi ama gerçeğin bir kısmı buydu. Hakan bir süre sustu ama sonra dayanamayıp, abi dedi</span><span class="CharOverride-15" xml:lang="tr-TR">, çok merak ettim, bu insanlar sahiden şeytana mı tapıyor? Hayır Hakan dedim, şeytan onlara tapıyor. Abi şaşırdım ya, dedi, şaka şaka dedim, tavuskuşuna tapıyorlar. Buna daha da çok şaşırdığını hissettim.   </span></p>
			<p class="paragraf"><span class="CharOverride-15" xml:lang="tr-TR">Odaya girer girmez şarabı su bardağına doldurdum, soluksuz içtim, bir daha doldurdum, onu da su gibi içtikten sonra pencereden, uzak, soğuk ve zalim bir Mezopotamya tanrıçası gibi parlayan ayı görmemek için perdeyi kapatıp kendimi yatağa attım.   </span></p>
		</div>
	</body>
</html>