<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-14</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e4e260ef-4eea-4050-a691-ab46dc3e1dd8" name="Adept.expected.resource"/>
	</head>
	<body id="x1" xml:lang="tr-TR">
		<div>
			<p class="split">  </p>
			<p class="arabaslik_orta" id="_idParaDest-12">Melek Jolie  </p>
			<p class="paragraf"><span class="CharOverride-15" xml:lang="tr-TR">  </span></p>
			<p class="paragraf"><span class="CharOverride-15" xml:lang="tr-TR">Ertesi gün hiçbir şey rüyamdaki gibi olmuyor. Angelina Jolie’yi getiren özel jet akşam saat 20.00’de ıssız tarlaların arasındaki Mardin Havaalanı’na iniyor. Vali yardımcısı ve resmi bir heyet karşılıyor onu ve yanındaki Birleşmiş Milletler temsilcilerini. Gazetecilerin yaklaşmasına izin verilmiyor, bir polis kordonunun arkasında herkes birbirinin sırtına çıkarak bir kare fotoğraf alabilmek için çırpınıyor.   </span></p>
			<p class="paragraf20">  </p>
			<p class="paragraf"><span class="CharOverride-15" xml:lang="tr-TR">Heyet Angelina Jolie’yi resmi siyah araba konvoyu arasında saklayarak o anda bilmediğimiz –daha sonra Mardin dışında Dara harabeleri yolundaki Hilton Garden Inn olduğunu öğreneceğimiz– bir yöne doğru hızla uzaklaşıyorlar. Foto muhabiri Hakan’la birlikte durumu öğrenince otele doğru gidiyoruz ama uzaktan ancak girişindeki fıskiyeyi görebildiğimiz otelin çevresi sarılmış, yollar kesilmiş, yalnız bizi değil hiç kimseyi sokmuyorlar. Hakan’ın boynuna asılı bazuka gibi objektifler bile işe yaramıyor. Oteli gören uzak bir yerden resim çekme girişimlerimiz boşa çıkıyor.   </span></p>
			<p class="paragraf"><span class="CharOverride-15" xml:lang="tr-TR">Aman be Hakan diyorum, ne yapıyoruz burada böyle, belli ki kadını göstermeyecekler bize, bulunmaz Hint kumaşı sanki mübarek, o</span><span class="CharOverride-15" xml:lang="tr-TR"> da bizim gibi bir insan yahu, melek değil, tanrıça değil, nedir bu kadar çıldırma. Kadın şu anda tuvalete girmiştir büyük bir ihtimalle, duş yapacak, bornozuna sarınarak hafif bir şeyler yiyecek odasında, sonra da güzel bir uyku çekecek, biz zavallılar da burada birbirimizi ezerek sürünüp duracağız.  </span></p>
			<p class="paragraf"><span class="CharOverride-15" xml:lang="tr-TR">Hakan, ama abi, gazete bir kare resim ister en azından, nasıl olacak bu iş! diye itiraz ediyor. Eğer diyorum, diğer gazetelerde resim varsa bizim atlamamız iyi olmaz tabii, bir soruştur bakalım kimse çekebilmiş mi. Olmazsa internetten bir yerlerde çekilmiş resmini indirir, montajlayıp göndeririz, kadın nasıl olsa Afganistan, Pakistan demeden dolaşıp duruyor kamplarda.   </span></p>
			<p class="paragraf"><span class="CharOverride-15" xml:lang="tr-TR">Onca kalabalık, onca didinme sinirimi bozmuştu, hiçbir şeyden haberi olmayan iyi niyetli kadıncağıza söylenip duruyordum çünkü beni bir rüyadan uyandırmış, modern dünyaya, gazetecilik mesleğine geri döndürmüştü. Oysa ben meleğin atmosferinden çıkmak istemiyordum. Beni bu </span><span class="CharOverride-11" xml:lang="tr-TR">angel</span><span class="CharOverride-15" xml:lang="tr-TR"> değil, kayıplara karışmış olan öteki melek ilgilendiriyordu. Ayrıca Jolie’ye gerçekten kızıyordum galiba; ışıltılı Hollywood dünyasından gelip kamplara bir saat uğramak, orada kalanların acılarını artırmaktan başka ne işe yarayabilirdi ki. Görüşme fırsatı bulabilseydim, bu insanların hepsi sizin politikalarınız yüzünden burada derdim ona, daha doğrusu sizin değil de devletlerinizin, ne hakkınız vardı savaş uçaklarınızla, askerlerinizle, uçak gemilerinizle okyanus aşarak bu insanların ülkesini yakıp yıkmaya, zaten kanayan Ortadoğu topraklarını daha da kanatmaya, kitle imha silahları var yalanıyla dünyayı kandırarak, milyonlarca insanın evini başına yıkmaya, bizim topraklarımızı terör belasına boğmaya! BM bunun için mi kuruldu?  </span></p>
			<p class="paragraf"><span class="CharOverride-15" xml:lang="tr-TR">Kadıncağız bütün bunlardan sorumlu değildi elbette, politikaları o saptamıyordu ama acılarını hafifletmek için geldiği insanların ızdırabını daha da çok artırdığını da fark etmiyordu. Paçavralar içindeki aç, üşümüş, umutsuz mülteciler, aralarındaki uçurumu görüyordu. Başka bir hayatın mümkün olduğunu hatırlatan bu simge, daha fazla umutsuzluğa düşmelerinden, daha fazla acı çekmelerinden başka bir işe yaramıyordu. Çünkü o özel uçağına binerek pırıltılı hayatına uçarken, mülteciler çadırdaki sobadan zehirlenen çocuklarını çamurlu toprağa gömmeye devam ediyorlardı.   </span></p>
			<p class="paragraf"><span class="CharOverride-15" xml:lang="tr-TR">İki yıl önce, polis işkencesinden geçmiş bir öğrenciyle söyleşi yapmıştım. Çocuğu bir mahzene kapatmış ve sakat kalana kadar günlerce işkence yapmışlardı. Ne var ki onun aklı, o mahzende asılı bir kafeste tutulan kanaryaya takılmıştı. Nefret ettim o kanaryadan diye anlatmıştı bana, o güzel ötüşüyle bana dış dünyayı, baharı, sarmaş dolaş gezinen sevgilileri hatırlatıyor, özgürlüğü aklıma getirmesi canımı daha çok yakıyordu</span><span class="CharOverride-15" xml:lang="tr-TR">. Nefret ediyordum o güzellik simgesi kanaryadan çünkü o mahzende güzelliğe yer yoktu. Şimdi düşünüyorum da belki Jolie bir kanaryaydı; tavus değil kanarya kılığına girmiş bir melek.   </span></p>
			<p class="paragraf"><span class="CharOverride-15" xml:lang="tr-TR">Otele dönüp haberleri geçtik, Jolie’nin nasıl karşılandığını anlattık, Hakan da foto muhabiri dayanışmasının göz yaşartıcı bir örneği olarak, Jolie’yi uçaktan inerken çekebilmiş olan başka bir foto muhabirinden bir kare resim alabildi. Böylece günü kurtardık.   </span></p>
			<p class="paragraf"><span class="CharOverride-15" xml:lang="tr-TR">Akşam Mehmet’in konukseverliğini bir kez daha gösterdiği yemekte (yenge hanım bu sefer çocukluğumdan beri yemediğim kırmızı erikli incasiye yapmıştı, müthiş bir lezzetti doğrusu), ondan, valiyle konuşarak ertesi gün bize bir kolaylık sağlamasını istedim. Sağ olsun kırmadı, akşam saatinde valiyi bulamadı ama özel kalem müdürünü aradı ve ondan, ertesi gün Angelina Jolie ile yanındaki yetkililerin Midyat’taki bir göçmen kampına gideceği bilgisini aldı. Biz daha önce orada olacaktık elbette.   </span></p>
		</div>
	</body>
</html>