<?xml version='1.0' encoding='utf-8'?>
<html xmlns="http://www.w3.org/1999/xhtml">
	<head>
		<title>1-10</title>
		<link href="css/idGeneratedStyles.css" rel="stylesheet" type="text/css"/>
<meta content="urn:uuid:e4e260ef-4eea-4050-a691-ab46dc3e1dd8" name="Adept.expected.resource"/>
	</head>
	<body id="x1" xml:lang="tr-TR">
		<div>
			<p class="split">  </p>
			<p class="arabaslik_orta" id="_idParaDest-8">Süryani Rahibi Gabriel anlatıyor  </p>
			<p class="paragraf"><span class="CharOverride-15" xml:lang="tr-TR">  </span></p>
			<p class="paragraf"><span class="CharOverride-15" xml:lang="tr-TR">İbrahim Bey, ziyaretiniz çok memnun etti bizi. Yazılarınızı okuyoruz elbette ve Mardin’den, böyle Türkiye çapında başarılı bir kardeşimiz yetiştiği için iftihar ediyoruz. Evet, dediğiniz doğru, bu bina yapılırken harcına, bu bölgede yetiştirilen safran karıştırılmış, bu yüzden safran sarısı bir manastır çıkmış ortaya. Sorunuz da haklı, gazeteci merakınızı anlıyorum; nasıl olur da kadim Süryani manastırı, Hıristiyanlığın en eski inancı, bir pagan tapınağının üstüne yapılır diye sormanız normal. Ama bunu bana değil, manastırı yapanlara soracaktınız. Aradan çok zaman geçmişti ve Güneş Tapınağı’nın bir anlamı kalmamıştı artık. Sanırım sebep buydu. Ne de olsa yeni bir yapıyız biz, çok yeni. Ancak 1600 yıllık tarihi var manastırın, altındaki tapınak ise 4000 yıl. Gülmeyin, ciddi söylüyorum, bu yörede 1600 yıl öncesi, dün sayılır. Kapıların üstündeki yazıları fark ettiniz mi, Süleyman’ın mezmurları onlar, Arami dilinde, yani bizim dilimiz Aramice yazılmış. Kutsal atalarımız inşa etmiş bu manastırı. Allah’ın inayeti onların üstüne olsun. Evet, evet. Allah diyoruz biz de Türkçe konuşurken. Aramicede ise Eli diyoruz. Zaten Eli, Eloi, İlah, Allah hepsi bir değil mi? Tek yaratıcımızın adları. Yüce İsa’nın çarmıhta söylediği son sözler mi? Evet Aramiceydi tabii. Hıristiyan tarihini biliyorsunuz demek. </span><span class="CharOverride-11" xml:lang="tr-TR">Eli, eli lama sabakhtani?</span><span class="CharOverride-15" xml:lang="tr-TR"> Evet, yani dediğiniz gibi, Tanrım, Tanrım beni niye terk ettin? Bugün de manastırda aynı lisanı konuşuyoruz biz, yani İncil’in lisanını. Kalbinde ona inanç olduktan sonra ne farkı var, hepimiz onun kulları değil miyiz?  </span></p>
			<p class="paragraf"><span class="CharOverride-15" xml:lang="tr-TR">İşte şimdi zor bir şey sordunuz bana. Yezidiler, yaratıcımızın bu yüce isimlerinin hiçbirini kullanmıyor. Zaten ona inanmıyorlar bence. Melek Tavus’ları var. Allah onları bu sapkınlıktan kurtarsın evladım, çünkü günah içindeler. Evet evet, İslam gibi bizim dinimize göre de sapkınlar, Yahudilere göre de. Ama ne kadar gayret ederseniz edin, o kör inançlarından vazgeçmiyorlar. Tavuskuşuna tapılır mı hiç İbrahim Bey, siz aklı başında bir Müslümansınız, söyleyin Allah aşkına, ne biçim bir inanç bu? Yanlarında, hangi dinden olursa olsun şeytan adını ağzınıza alamazsınız, Satan diyemezsiniz. Yüce yaradan bir an önce doğru yola döndürsün onları diyeceğim ama çok inatçılar. Tarihin en çok soykırıma uğramış halkı onlar ama Nuh diyor peygamber demiyorlar. İnançları çok katı.   </span></p>
			<p class="paragraf"><span class="CharOverride-15" xml:lang="tr-TR">O Yezidi kızı merak ediyorsunuz demek, Meleknaz isimli o zavallı kızı. Niye merak ettiğinizi anlamadım ama anlatayım. Arkadaşlarımızdan biri, tapınağın oradan bir ağlama sesi duymuş, merak edip içeri girince de yere oturmuş ağlayan bir kız görmüş. Alıp buraya getirdi. Zavallı açtı susuzdu besbelli ve sürekli ağlıyordu. İlk başta dinini anlayamadık. Türkçe, Aramice konuştuk anlamadı ama Arapçayı anladı, Kürtçeyi de anladı. Adını sorduk Meleknaz dedi. Biz hangi dinden olursa olsun, manastırımızın kapısına gelen insanı geri çevirmeyiz İbrahim Bey. Biraz dinlensin diye onu bir odaya yerleştirdik, yiyecek, giyecek bir şeyler verdik. Uzun süre uyudu, ta ki rahmetli Hüseyin Bey pürtelaş gelip onu alana kadar. O bize her şeyi anlattı, kızın Yezidi olduğunu ama onunla nişanlandığını söyledi. Onu uyarmak bize düşmez tabii ama yine de bunun Müslümanlığa olduğu kadar Hıristiyanlığa da uymadığını söyledik, dinlemedi bizi, Meleknaz’ı alıp gitti. Daha sonra onları hiç görmedik. Hüseyin Bey’in vurulmasından, hastaneye yatmasından ve Amerika’daki feci sonundan haberimiz var elbette. Allah rahmet eylesin, o kadar iyi ve dürüst bir kardeşimiz, o sapkın inanca sahip olan kız yüzünden genç yaşta terki dünya eyledi, inanın ki çok üzüldük.  </span></p>
			<p class="paragraf"><span class="CharOverride-15" xml:lang="tr-TR">Çocukluk arkadaşınız olduğunu bilmiyordum, demek onun için geldiniz buraya. Acılı ailesine taziyelerimizi iletin lütfen. Allah sabır versin.   </span></p>
			<p class="paragraf"><span class="CharOverride-15" xml:lang="tr-TR">Kız yani Meleknaz... evet, zayıf, esmer bir kızdı, ince yüzünde kocaman gözleri çok dikkat çekiyordu, bir acayip pırıltıyla yanan gözlerdi onlar, bazen öfkeli, bazen nefret dolu, bazen meydan okuyan gözler. Nasıl desem, çok önemli bir sır taşıyor ama anlatmıyor gibi merak uyandıran bakışlar. Belki konuşsa, anlatsa daha az etkilenir insan, ne var ki bu suskunluk bakışlarını daha derin kılıyordu galiba. Kısacası kızı çözemedik biz ama o zayıf bedenin içinde çok güçlü bir ruh olduğu belli, hepimizi bu kadar etkilediğine göre. Gittikten sonra uzun süre unutamadık onu.   </span></p>
			<p class="paragraf"><span class="CharOverride-15" xml:lang="tr-TR">Hayır, şimdi nerede olduğuna dair en ufak bir fikrim yok. Güneş Tapınağı’nı mı görmek istiyorsunuz, elbette, bu kadar konuştuktan sonra görmemek olmaz zaten. Umarım güzel bir yazı çıkarırsınız buradan.   </span></p>
		</div>
	</body>
</html>