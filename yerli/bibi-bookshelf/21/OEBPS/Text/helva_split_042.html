<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>helva</title>
  <link href="../Styles/stylesheet.css" rel="stylesheet" type="text/css" />
  <meta content="urn:uuid:0a544be0-2745-4d89-8cb3-6d520b7024e9" name="Adept.expected.resource" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal1">Edebiyatı, benlik ve bellek kuşatmalarındaki gedik olduğu için sevdim. Yolların kendine döndüğü dönemeçlerde, buralardan öteye yollar açtığı için... Edebiyatçılığın kendisi başlı başına bir kuşatmaya dönüştüğü takdirde benzer gedikler açmaktan yanayım yazarlık çemberinde.</p>

    <p class="ortayazi">MED-CEZİR</p>

    <p class="normal1">Eskiden, daha dünya yaratılmadan evvel, yüce Tanrı kendine bir alfabe çorbası pişirmiş ve bunu devasa bir kâseye koyup, pencerenin yanında soğumaya bırakmış. Az sonra kuvvetli bir rüzgâr ya da hınzır bir melek, kâseyi devirivermiş. Bütün harfler kâinata saçılmış, bir daha toparlanmamak üzere...</p>

    <p class="ortayazi">ARAF</p>

    <p class="normal1">Mahremiyete itina göstermeyen kalabalıkların boğuculuğundan kaçarak, kendine ait bir odaya çekilmek biçiminde tezahür etmedi bende yazma isteği. Tam tersine, hayatın sıkıcılığında firarperest aralıklar açabilme arzusuyla başladım yazmaya.</p>

    <p class="ortayazi">MED-CEZİR</p>

    <p class="normal1">Sanılanın aksine her zaman yaratmak demek değildir yazı, yıkmaktır bazen.</p>

    <p class="ortayazi">MED-CEZİR</p>

    <p class="normal1">Yazı ki varoluşsal zamkımdı, parçalarımı bir arada tutardı bunca senedir. Yazı böyle aniden kesilince, zamk da kalktı ortadan.</p>

    <p class="normal1">Parça parça dağıldım o zaman.</p>

    <p class="ortayazi">SİYAH SÜT</p>

    <p class="normal1">Ben yazmaya çocukluğumun tam olarak hangi dönemecinde başladım kestiremiyorum, ama böyle bir ruh halinden demir aldığımı biliyorum. Boşlukta yüzerken çarpışan parçacıklara tutunarak... onlardan biri olduğumu bildiğim ve buna tahammül edemediğim için.</p>

    <p class="ortayazi">MED-CEZİR</p>

    <p class="normal1">Tasavvuf ve aşk ve yazı... Bana göre üçünün de özünde aşkınlık var. Kendinden öteye ulaşma arzusu, bir öte benlik arayışı.</p>

    <p class="ortayazi">MED-CEZİR</p>

    <p class="normal1">Yazmak bir firarperestlikti özünde ama dışarı değil, içeri kaçıyordum. Kendime...</p>

    <p class="ortayazi">MED-CEZİR</p>

    <p class="normal1">Hayalle hakikat ateşle su gibidir. Her biri ister ki bir tek kendi kalsın orta yerde, öteki kaybolsun. Hayal dediğin hakikati boğmak, hakikat dediğin de hayali yakmak ister. Onlar dövüşüp didişirken, biz de deriz ki, "Bu yaptığınız gaflettir. Aslında siz karındaşsınız."</p>

    <p class="normal1">O vakit onlar kavgayı keser.</p>

    <p class="ortayazi">PİNHAN</p>

    <p class="normal1">Bir esriklik olarak yazı, başlangıçla müsemmadır; geçmişin kuytularında salınır. Bir meslek olarak yazarlık ise sonlara ve sonuçlara müpteladır; geleceğin ışıklarına çevirir gözlerini.</p>

    <p class="normal1">Geçmişin bir türlü geçip gidemeyişiyle yoğrulduğundan olsa gerek, içine kapanıktır yazı. Geleceğin bir an önce gelmesi için didindiğinden olsa gerek, dışadönük ve yayılmacıdır yazarlık.</p>

    <p class="ortayazi">MED-CEZİR</p>

    <p class="normal1">Çocuk, bahçedeki elma ağacına tırmanıp hayallere dalarmış. Gün boyu inmezmiş ağaçtan aşağı; kimi geceler dallarda sabahlarmış. Sonunda, bu gidişata dayanamayan aile büyükleri kesivermiş ağacı. Çocuk elma ağacından geriye kalan çukurun içine girip ağacın orada olduğunu hayal etmiş. Sulu sulu, kütür kütür elmalar yemiş.</p>

    <p class="normal1">Görmeden bilebilir, gitmeden varabilir, dokunmadan hissedebilirsin, eğer hayal etmeyi biliyorsan...</p>

    <p class="ortayazi">MAHREM</p>

    <p class="normal1">Yazmak Tanrılaştığını sanmaktır. Tanrı kadar yalnızlaşmaktır.</p>

    <p class="ortayazi">MED-CEZİR</p>

    <p class="normal1">Yazdım çünkü yalnız ve kıyısızdım, buruk ve huzursuz. Yazarlık bana bunların aksini vaat ediyor olabilir, ama vaatleri gerçekleşmese de gene yazardım, gene yazarım... Yazarlığa gelince, onun fikri de, sevdası da çok çok arkadan geldi; hem geriden hem kendiliğinden.</p>

    <p class="ortayazi">MED-CEZİR</p>

    <p class="normal1">"Tıpkı bir katilin suç işlediği yere dönmesi gibi" demişti Be-Ce, "hafızamızın takıntılı mekânları vardır. Rüyalarımızda bilmeden, geçmiş hayatlarımızdan tanıdığımız mekânlara gidip gidip geliriz."</p>

    <p class="normal1">Tuhaf olan ne biliyor musun? Ben yazarken rüya âlemini ziyaret ediyorum.</p>

    <p class="ortayazi">MAHREM</p>

    <p class="normal1">Bireysel tarihlerimiz için şık milatlar hazırlıyoruz özene bezene. Bu yüzden işte, başlangıçlarımızda ne yazı ne kelam, sadece dipsiz boşluklar var. Ayıkladığımız kelimeler, sahiplendiğimiz isimler, tanımazdan geldiğimiz akrabalar, anmamak için dilimizi ısırdığımız hatıralar, yani hayatı zor ama bir o kadar sahici kılan tüm şeyler... hepsi atıldıkları çöplüklerde usul usul kokuşmakta ve ayıklanmış hayatlarımızın yutucu boşluğunda bir başlarına salınmaktalar.</p>

    <p class="ortayazi">MED-CEZİR</p>

    <p class="normal1">Hatıralar bu kadar ıstırap verdiğine göre, en iyisi hiç hatırlamamaktı. Hiç hatırlamamak, mutlak ölüm demek olsa da.</p>

    <p class="ortayazi">ŞEHRİN AYNALARI</p>
  </div>

  <div class="calibre1" id="calibre_pb_43"></div>
</body>
</html>
