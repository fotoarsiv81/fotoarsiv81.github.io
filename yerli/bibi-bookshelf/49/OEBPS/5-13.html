<html xmlns="http://www.w3.org/1999/xhtml">
	<head>
		<title>5-13.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-13.html" xml:lang="tr-TR">
			<div class="Basic-Text-Frame-1">
				<p class="arabaslik-orta para-style-override-15" id="toc_marker-2-13" xml:lang="en-GB"><span class="kisim-baslik" style="font-size:1.08em;">13</span></p>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"><span class="metin char-style-override-11" xml:lang="tr-TR">O gece sabaha doğru, ada tarihindeki ilk martı hücumu başladı. Evde bomba patladığını sanarak büyük bir pa­nikle yataktan fırladığımızda henüz bunu bilmiyorduk. Uyku sersemi, sesin geldiği oturma odamıza doğru koştuk. Taze sabah serinliği yüzümüze çarptı, cam kırılmıştı. Işığı açın­ca odanın ortasında kanlar içinde bir martı gördük. Titriyor, can çekişiyordu; zaten çok geçmeden de öldü, kaskatı kesil­di, başı yana düştü. Kanlar içindeki ölü martının görüntüsü korkunçtu. Denizdeki ölü martıları ya da daha önceleri sa­hilde ölmüş olanları görmüştük ama bu bambaşka bir şeydi. Çünkü evimizin içindeydi. Kanepenin hemen önünde yat­maktaydı.</span></p>
				<p class="metin"><span class="metin char-style-override-11" xml:lang="tr-TR">Lara yanımda tir tir titriyordu. Şaşkınlığımızı biraz atla­tır atlatmaz dışarıdan sesler ve çığlıklar geldiğini fark ettik. Camlar patlıyor, kiremitler kırılıyor, martı sürüleri çığlık çığ­lığa haykırıyordu.</span></p>
				<p class="metin"><span class="metin char-style-override-11" xml:lang="tr-TR">Kırılmış camdan biraz başımı uzatmaya cesaret ettiğim­de, dünyanın bütün martıları bizim adaya toplanmış gibi gel­di. Havada uçmuyor da adeta bir bütün olarak, oradan oraya akıyorlardı. Sabahın alacakaranlığı beyaza kesmişti. Çığlıkları neredeyse kulaklarımızı sağır ediyordu. Evlerden haykırışlar yükseldiğini duyduk. Bu arada bizim evin çatısından da ses­ler gelmeye başladı, sanki birisi dama çıkmış kiremitleri kı­rıyordu. </span></p>
				<p class="metin"><span class="metin char-style-override-11" xml:lang="tr-TR">Sabah olduğunda, bunun da martı hücumunun bir parçası olduğunu anlayacaktık. Sahilden aldıkları büyük taşla­rı yüksekten evlerin çatılarına bırakıyorlardı ve bu taşlar git­tikçe hız kazanarak kurşun gibi düşüyordu kiremitlerin üze­rine.</span></p>
				<p class="metin"><span class="metin char-style-override-11" xml:lang="tr-TR">Martıların çok akıllı ve örgütlenebilen bir tür olduğunu okumuştuk ama bir kısmının kiremit kırma, bir kısmının insanlara saldırma işine ayrıldığını, bazı martıların ise bi­rer kamikaze gibi intihar saldırısı yapma görevini üstlendiği­ni anlayınca gördüklerimize, duyduklarımıza inanamaz ha­le geldik.</span></p>
				<p class="metin"><span class="metin char-style-override-11" xml:lang="tr-TR">Adalılara ve onların yaşadıkları evlere karşı düzenli, iyi planlanmış, akıl ve fedakârlık gerektiren bir saldırı yapıyor­lardı. Bazı martılar çok yüksekten evlere doğru pike yapıyor, akıl almaz bir süratle camlara vuruyorlardı kendilerini. Bu çarpma bir bomba etkisi yaratıyordu, martı ölürken, çarptığı evlerde de camlar patlıyor, büyük bir panik ve korku baş gös­teriyordu. Martı hücumu başladıktan sonra duyduğumuz si­lah sesleri de bir süre sonra kesilmişti.</span></p>
				<p class="metin"><span class="metin char-style-override-11" xml:lang="tr-TR">Derken sabah oldu. Evden dışarı çıkmaya korkuyor­duk ama sürekli olarak bu durumda kalamayacağımız için, Lara’yı evde kalmaya güç bela razı edip burnumu dışarı çıkar­maya yeltendim. Daha bahçe kapısına yeni gelmiştim ki başı­mın üstünde hışım gibi martılar belirdi. Kafama gaga darbe­leri indirmeye başladılar. Ellerimle korunmaya çalışarak ken­dimi eve zor attım.</span></p>
				<p class="metin"><span class="metin char-style-override-11" xml:lang="tr-TR">O gün dışarı çıkamadık, kimseyle de haberleşemedik. Ben arada sırada kuytu köşelerden başımı uzatıp neler olup bittiğini görmeye çalıştım. Martı hücumu aralıklarla devam etti. Kırılan camı üstüne perde gererek örtmeye çalıştık, diğer camları da elimizden geldiği kadar kumaşlarla kaplayıp, dolapları dayaya­rak güvenli hale getirdik ve yatak odamıza kapandık.</span></p>
				<p class="metin"><span class="metin char-style-override-11" xml:lang="tr-TR">Başımıza gelenler bizi o kadar şaşırtmıştı ki doğru dürüst düşünemiyorduk bile. Sadece bir şeyin farkındaydık, martılara kızmak aklımıza bile gelmiyordu. Buna karşılık bu dertleri başımıza açan Başkan’a duyduğumuz nefret artıyor­du. Yazar’ı da merak ediyorduk ama ona ulaşma olanağı­mız yoktu. Martı hücumu altında ne yapıyor, ne düşünü­yordu acaba?</span></p>
				<p class="metin"><span class="metin char-style-override-11" xml:lang="tr-TR">O gün böyle geçti, martılar hiçbirimizin evden çıkmasına izin vermedi. Sanki bir hava hücumu düzenlenmişti de ada­nın üzerinde bombardıman uçakları dolaşıyordu.</span></p>
				<p class="metin"><span class="metin char-style-override-11" xml:lang="tr-TR">Ertesi sabah, adaya müthiş bir sis çöktü. Dışarısı süt be­yazdı, göz gözü görmüyor, ancak bazı karaltılar seçilebiliyordu. Adayı bir masal diyarına çeviren günlerden biriydi bu. Sis daha önce hiç bu kadar sevindirmemişti bizi.</span></p>
				<p class="metin"><span class="metin char-style-override-11" xml:lang="tr-TR">Lara’yla birlikte ihtiyatı elden bırakmadan evden çıktık, sakına sakına yürümeye başladık. Ortalıkta martı görünmü­yordu ama yine de belli olmazdı. Birdenbire tepemizde bi­terlerse yapabileceğimiz hiçbir şey yoktu. Önce noterin evine gittik; Yazar’ın, müzisyen arkadaşların ve bazı komşularımı­zın da orada olduğunu gördük. Onların camı da boydan bo­ya kırılmıştı, ev savaştan çıkmış gibiydi.</span></p>
				<p class="metin"><span class="metin char-style-override-11" xml:lang="tr-TR">Tahmin edeceğiniz gibi görüşmemizin uzunca bir bölü­mü Başkan’a verip veriştirmekle geçti. Gelişiyle ve aptal fi­kirleriyle adamızı mahvetmişti. Martıların bu işte hiçbir su­çu yoktu. Şimdi ne yapacaktı acaba? En doğrusu adayı terk et­mesi, pılısını pırtısını toplayıp o sevimsiz, çokbilmiş torun­ları ve kalpsiz karısıyla çekip gitmesiydi. O kadar kızdık, bir­birimizi o kadar doldurduk ki gidip bunu yüzüne karşı söy­lemek için önüne geçilmez bir istek duymaya başladık. Yazar da aynı fikirdeydi, düşüncelerimizi Başkan’a o iletecekti. Kendiliğinden sözcümüz olmuştu.</span></p>
				<p class="metin"><span class="metin char-style-override-11" xml:lang="tr-TR">Hep birlikte evden çıktık, Başkan’ın evine yollandık. Sis o kadar yoğundu ki, gökyüzünün bütün bulutları adaya inmiş de yeryüzünde dolaşıyormuş gibi görünüyordu. Elimi salladığımda buharın uçuştuğunu görebiliyordum. Yolda birkaç komşumuz daha katıldı bize. Ada halkı sözleşmiş gibi bir­birini buluyor ve toplanıyordu. Herkes Başkan’a karşı öfke içindeydi.</span></p>
				<p class="metin"><span class="metin char-style-override-11" xml:lang="tr-TR">Başkan’ın evinin önüne geldiğimizde, verandada bekleyen silahlı adamlar gözümüze çarptı ilkin. Suratsız adamlar elle­rinde tüfeklerle nöbet tutuyordu ama bizim öfkemiz o kadar tepemize çıkmıştı ki silah falan dinleyecek halimiz yoktu.</span></p>
				<p class="metin"><span class="metin char-style-override-11" xml:lang="tr-TR">Başkan’ı görmek istediğimizi hep beraber söyledik. “Ça­buk haber verin, buraya gelsin!” Adamların çekingen davran­maları ve ağırdan almaları üzerine kararlılığımızı gösterdik. “Derhal!”</span></p>
				<p class="metin"><span class="metin char-style-override-11" xml:lang="tr-TR">Biraz sonra Başkan verandada belirdi. Yüzü beyazlaşmış mıydı yoksa bana mı öyle geliyordu bilemiyorum ama epey­ce şaşkın olduğu belliydi.</span></p>
				<p class="metin"><span class="metin char-style-override-11" xml:lang="tr-TR">“İşte,” dedi, “martıların ne kadar tehlikeli yaratıklar oldu­ğu ortaya çıktı, değil mi komşularım? Ben size bunu anlatma­ya çalıştıkça siz görmezden geliyordunuz. Bu vahşi kuşları savunuyordunuz bana karşı. Söyleyin, bunların teröristten ne farkı var ha? Ne farkı var!”</span></p>
				<p class="metin"><span class="metin char-style-override-11" xml:lang="tr-TR">Yazar, “Hiç utanmıyor musunuz?” dedi. “Bu sözleri söyle­yecek cesareti nereden buluyorsunuz? Yaptığınızı görmüyor musunuz, adanın halini görmüyor musunuz, bizi ne hale ge­tirdiğinizi görmüyor musunuz? Ha, ha, ha?”</span></p>
				<p class="metin"><span class="metin char-style-override-11" xml:lang="tr-TR">Yazar kendinden geçmiş, bir sinir krizi eşiğinde “ha, ha, ha” diye söylenip duruyordu. Biz de ona destek veriyor, eli­mizi kızgın bir ifadeyle Başkan’a doğru sallıyorduk. Adamları ne yapacaklarını biraz şaşırmış gibiydi. Adaya geldiklerinden beri ilk kez tereddüt eder gibi bir halleri vardı.</span></p>
				<p class="metin"><span class="metin char-style-override-11" xml:lang="tr-TR">O gün senin, Başkan’a kafa tutan ve neredeyse onu kor­kutmayı başaran halinle gurur duymuştum. Korkusuzca dikilmiştin önlerine, onlardan hesap soruyordun.</span></p>
				<p class="metin"><span class="metin char-style-override-11" xml:lang="tr-TR">“Şimdi de beni mi suçluyorsunuz?” dedi Başkan ama sesi eskisi kadar güçlü çıkmıyordu. “Camları, kiremitleri ben mi kırdım? Evlerinize saldıran canlı bomba ben miydim? Sizi içe­ri ben mi hapsettim? İnsaf doğrusu, el insaf! Yüzsüzlüğün bu kadarına pes. Medeni insanlar olarak kafa kafaya verip bu be­ladan nasıl kurtulacağımızı düşüneceğimize birbirimizi suçluyoruz.”</span></p>
				<p class="metin"><span class="metin char-style-override-11" xml:lang="tr-TR">Yazar, “Kuşların yavrusunu öldürmek medeniyet değil­dir!” diye haykırdı. “Durup dururken onlara saldırıp yavru­larını öldürüp yumurtalarını kırmak vahşetin en önde ge­leni.”</span></p>
				<p class="metin"><span class="metin char-style-override-11" xml:lang="tr-TR">Hepimiz, “Evet, evet!” diye bağırırken başlarımızın üze­rinde hışım gibi belirdi martılar, üstümüze doğru pike yapıp gaga darbeleri vurmaya başladılar. Ellerimizle başımızı koru­yarak kaçmaya çalıştığımız için ne olup bittiğini tam olarak göremedik. Martı çığlıkları insan haykırışlarına karışmış­tı, silah sesleri duyuluyordu. İster istemez en yakın korunak­lı yer olan Başkan’ın evine doğru kaçtık. Adamlar, pencere­nin kenarında siper almış, martılara durmadan ateş ediyor­du. Birkaç martının düştüğünü gördük.</span></p>
				<p class="metin"><span class="metin char-style-override-11" xml:lang="tr-TR">Başkan’la tartışırken sisin biraz dağıldığını, görüş mesafe­sinin arttığını fark edememiştik. Üstüne üstlük bir araya gelip bağırarak fazla dikkat çekici bir hedef oluşturmuştuk.</span></p>
				<p class="metin"><span class="metin char-style-override-11" xml:lang="tr-TR">Herkes o kadar korkmuştu ki biraz önceki tartışma bir­den kesilivermişti. Önce bu beladan kurtulmak gerekiyordu. Kimin suçlu olduğu tartışması ertelenmişti artık.</span></p>
				<p class="metin"><span class="metin char-style-override-11" xml:lang="tr-TR">Başkan, “Bir fikri olan var mı arkadaşlar!” dedi. </span></p>
				<p class="metin"><span class="metin char-style-override-11" xml:lang="tr-TR">Bu geçici ateşkes ortamında, hepimizin sözcülüğünü üst­lenmiş olan Yazar, “Yapacak çok fazla bir şey yok” dedi. “Karanlık çökünce fazla dikkat çekmeden evlerimize gidelim ve öfkelerinin geçmesini bekleyelim. Herhalde sonsuza kadar saldıracak değiller.”</span></p>
				<p class="metin"><span class="metin char-style-override-11" xml:lang="tr-TR">Başkan bizimle aynı fikirde değildi. Saldırıya daha şid­detli bir saldırıyla karşılık verilmesi gerektiğini savunuyor­du. “Teröre taviz verilemeyeceği” fikrindeydi. Düşmana kar­şı yıldırıcı, moral bozucu, yok edici bir şiddet kullanılmalıy­dı. Bunun başka çaresi yoktu, yoksa her şey daha kötü olur­du. Bu saldırının cezasız kalması düşünülemezdi bile. Ne ka­dar ısrar ettik, ne kadar dil döktük anlatamam ama onu bu kanlı fikirden vazgeçirmeyi başaramadık.</span></p>
				<p class="metin"><span class="metin char-style-override-11" xml:lang="tr-TR">Otoriter bir edayla hepimizi süzüyor ve böyle durumlarda kararlılık göstermek gerektiğini söylüyordu. Düşmana karşı zayıf duruma düşemezdik. Eğer evlerimizde güvenlik içinde oturmak istiyorsak bu savaşı göze almak zorundaydık.</span></p>
				<p class="metin"><span class="metin char-style-override-11" xml:lang="tr-TR">“Benim yıllarca bu ülkenin başkomutanı olduğumu unut­tunuz mu beyler?” diye sordu sonra. “Bırakın da bu işleri siz­lerden daha iyi bileyim.”</span></p>
				<p class="metin"><span class="metin char-style-override-11" xml:lang="tr-TR">Lara, “Zaten başkomutanlık yaptığınız için her şey bu hale geldi ya!” dedi ama Başkan ona fazla aldırmadan savaş plan­larını açıklamaya başladı.</span></p>
				<p class="metin"><span class="metin char-style-override-11" xml:lang="tr-TR">Muharip öncü gücü –yani kendi adamları– gece karanlı­ğından yararlanarak gizlice, kıyıyı gören bir sığınak yapacaktı. Basit bir şey olacaktı bu ama yine de atış timlerinin zarar görmesini önlemeye yetecekti. Geceleri bu sığınakta yer alan atış timleri, hava aydınlanınca ateş etmeye başlayacak ve martıları imha edecekti. Bu iş için gerekli cephane de gece taşınacaktı.</span></p>
				<p class="metin"><span class="metin char-style-override-11" xml:lang="tr-TR">Acaba ciddi mi yoksa dalga mı geçiyor diye yüzüne baktık ve ne yazık ki son derece ciddi olduğunu gördük, ince dudak­ları kısılmış, gözlerine “kararlı” bir bakış yerleşmişti.</span></p>
				<p class="metin"><span class="metin char-style-override-11" xml:lang="tr-TR">İçimden kim bilir kaçıncı kez, “Bu adam niye bu kadar kö­tü!” diye düşündüm. Eskiden beri insanları hayvanlara ben­zetme huyum vardır. Bence her insan bir hayvana benzer. Kiminin yüzü bir kuşu andırır, kimininki bir koyunu; ba­zı insanlar ata benzer, suratları aynen at gibi uzundur; bazı­ları kurt yüzüne sahiptir. İnsanların, benzedikleri hayvanla­rın karakterini aldığını düşünürüm. Ne bileyim, belki de öy­le geliyordur içlerinden, öyle hissediyorlardır. Bir koyuna, ni­ye böyle uysal davranıyorsun ya da bir kurda, niye böyle yır­tıcısın diye sorulur mu!</span></p>
				<p class="metin"><span class="metin char-style-override-11" xml:lang="tr-TR">O anda Başkan’ın neye benzediğini buldum. Kısılmış in­ce dudakları yüzünün alt kısmında bir kesik gibi duruyor, ke­narları biraz aşağı doğru çekiliyordu. Çıkık elmacık kemikle­ri ve gözlerindeki ifadesiz bakış tam bir köpekbalığını andı­rıyordu. Bunu niye daha önce görmediğime şaştım. “Demek ki, onun da tabiatı bu,” diye düşündüm, “köpekbalığı tabiatı.” Ona niye bu kadar zalim olduğunu sormak, köpekbalığına ni­ye böyle yırtıcı dişlere sahip olduğunu sormak kadar anlam­sızdı. Dünyayı böyle görüyor, böyle kavrıyordu. Bu düşün­cemi en kısa zamanda Lara’ya ve Yazar’a anlatacak, böylece insanoğlundaki iyilik ve kötülük tartışmasına yeni bir boyut ekleyecektim ama o sırada bunun ne yeri ne de zamanıydı.</span></p>
				<p class="metin"><span class="metin char-style-override-11" xml:lang="tr-TR">Hava kararınca Köpekbalığı’nı savaş oyunuyla baş başa bırakıp evimize döndük.</span></p>
				<p class="metin"><span class="metin char-style-override-11" xml:lang="tr-TR">Martı salonda katılaşmış halde yatıyordu. Onu ne yapaca­ğımı bilemiyordum. Martı gömülür müydü, yoksa çöpe mi atılırdı? Martıyı elime aldım. Lara, “Öf, ne yapıyorsun?” dedi. “Ölü martıyı inceliyorum” dedim.</span></p>
				<p class="metin"><span class="metin char-style-override-11" xml:lang="tr-TR">Yakından bakınca gagasının kırılmış olduğunu gördüm. Gaganın bir bölümü, incecik bir lifin ucunda sallanıyordu. Kırık boynu ve kırık gagasıyla çok zavallı göründüğünü dü­şündüm. Yaptığı iş, kendisini öldürmesine değmemişti. Alt tarafı bir cam kırılmıştı. Adada cam zor bulunsa bile vapurla getirtilir ve yerine takılabilirdi.</span></p>
				<p class="metin"><span class="metin char-style-override-11" xml:lang="tr-TR">Bu zor ölüm pahasına asıl elde ettikleri, korkutmaydı, yüreklere dehşet salmaydı. Sadece bunun için de kendini öldür­meye değmezdi doğrusu. Çünkü korku duygusu geçiciydi. İnsan bir gün korkar, ertesi gün unutur, hayatın ayrıntılarına dalar ve kahkahalarla gülebilirdi.</span></p>
				<p class="metin"><span class="metin char-style-override-11" xml:lang="tr-TR">Dalmış, elimdeki martıya bakarken aklıma bir şey gel­di. Belki de intihar bombacısı olan martılar, yavruları ölen­ler arasından seçilmişti. Hatta belki de kendileri bu işe gönül­lü olarak kalkışmışlardı. Onulmaz evlat acısından kurtulma­nın bir yoluydu bu.</span></p>
				<p class="metin"><span class="metin char-style-override-11" xml:lang="tr-TR">Her neyse, ölü bir martının çok da sempatik göründüğü söylenemezdi. Ya da ben artık öyle düşünüyor, martıları ye­ni bir gözle görüyordum. Zaten martılar yaşarken de pek ca­na yakın görünmezler. Soğuk, mesafeli bir duruşları vardır; size yaklaşmaz, elinizden yem yemezler. Bu yüzden insanlar bülbüller, kanaryalar, turnalar, Anka gibi hayali kuşlar, hatta kargalar ve leylekler üstüne bile türküler yakmıştır ama mar­tılara türkü söyleyen hiç çıkmamıştır. Daha doğrusu, tek bir martı için değil, martıların deniz kenarında oluşturduğu top­lu görüntüyü anlatan şarkılar yazmışlardır.</span></p>
				<p class="metin"><span class="metin char-style-override-11" xml:lang="tr-TR">Yine de bütün bunlar onları öldürmenin, yavrularını yok etmenin sebebi olamazdı. Hatta o soğuk, kalpsiz görünüşlü yaratıkların kendilerini feda edişlerinde insanın yüreğine do­kunan bir şeyler vardı.</span></p>
				<p class="metin"><span class="metin char-style-override-11" xml:lang="tr-TR">Ertesi gün yine evden çıkmadık. Bu kez martı hücumu ol­madı, ortalık sakinleşmiş gibiydi, yine de ne olur ne olmaz deyip evde kaldık. İyi ki de öyle yapmışız, çünkü o gün akşa­müstü bir felaket oldu.</span></p>
				<p class="metin"><span class="metin char-style-override-11" xml:lang="tr-TR">Ortalığın sakin olmasına güvenen 4 numaradaki gitarist arkadaşımız, tepelerde gezintiye çıktığı sırada martıların hücumuna uğrayarak yardan aşağı düşmüş. Onu buldukların­da bir bacağı ve bir kolu kırılmış, şakağında kocaman bir yara açılmıştı. Günlerce ateşler içinde yattı, işin en kötüsü de çok uzun bir süre gitar çalamayacak olmasıydı. Bu küçük trajedi adalılarda büyük bir üzüntüye yol açtı. Bu martıların da işi çok abarttığını düşünenler çoğalmaya başladı aramızda.</span></p>
				<p class="metin"><span class="metin char-style-override-11" xml:lang="tr-TR">Kimse pek gerekmedikçe gündüz gözü dışarı çıkmıyor, mecbur kalıp çıktıklarında da icabında kafalarına geçirecek birer tencere ya da tava alıyorlardı ellerine. İyice pimpirikli arkadaşlarımız, ne olur ne olmaz, birdenbire hücum edilir diye tencereleri başlarına geçirerek dolaşıyor, kafalarını arka­ya doğru atarak yolu göz ucuyla görme eziyetine bile katlanı­yorlardı.</span></p>
				<p class="metin"><span class="metin char-style-override-11" xml:lang="tr-TR">Geceleri tak tuk inşaat sesleri duyuyorduk. Bir iki gün sonra Başkan Köpekbalığı’nın savaş planları ortaya çıktı. Adamları martı kıyısını gören muhkem bir mevziye, ağaçlar­dan ve bazı büyük dolap parçalarından, ahşap kapılardan bir korugan inşa etmişlerdi. Öyle ki on kişi bu siperin içine gir­diği zaman her tarafı kapalı dolapta iyice korunaklı durum­da kendini güvenceye alabiliyor, bir yandan da dev dolabın önündeki yatay ve çok dar pencereden ateş edebiliyordu.</span></p>
				<p class="metin"><span class="metin char-style-override-11" xml:lang="tr-TR">Başkan’ın adamları bu korugana kavuşunca, silahlarını bir kez daha martılar üzerine boşaltmakta gecikmediler. Bir sabah ada cayır cayır ateşlenen silahların sesleriyle çınlamaya başladı. Belli ki geceden korugana gizlice saklanmışlar, saba­hın ilk ışıklarıyla birlikte de savaşı başlatmışlardı. Martılar yi­ne kanlar içinde denize düşmeye başladı. Sonradan öğrendiğimize göre bu kez bazı adalılar da canı gönülden ateş ediyor ve atıcılıktaki hünerlerini gösteriyormuş. Bu katliam da akşa­ma kadar sürdü, karanlık çökünce herkes evine gitti.</span></p>
				<p class="metin"><span class="metin char-style-override-11" xml:lang="tr-TR">Olaylar artık çığırından çıktığı ve gerçek bir savaş halini aldığı için yapabileceğimiz pek bir şey kalmamıştı. Evde çaresizlik içinde oturuyor, komşularımızı martılara açılan savaş­tan vazgeçirmeye çalışıyorduk ama görüyorduk ki yavaş ya­vaş adalılar da martılardan nefret etmeye başlıyor. </span></p>
				<p class="metin"><span class="metin char-style-override-11" xml:lang="tr-TR">Hayret edilecek bir şey ama ertesi gün hiçbir şey olmadı. Sabaha karşı endişe içinde bir martı hücumu bekleyen bizler, pencere başında öyle kalakaldık. Bir sessizlik vardı. Adaya ye­ni gelen biri, o güzelim ağaçları, yeşillikler arasında kaybolup gitmiş evleri ve zümrüt koylarıyla adayı yine bir yeryüzü cen­neti, bir barış limanı sanabilirdi.</span></p>
				<p class="metin"><span class="metin char-style-override-11" xml:lang="tr-TR">Ertesi gün de bir şey olmadı, daha ertesi gün ve ondan sonraki birkaç gün de. Belki de Başkan Köpekbalığı’nın yön­temleri başarılı olmuş ve martıları ürkütmüştü. Onun dur­madan tekrar ettiği, şiddetin ancak daha büyük bir şiddetle önleneceği teorisi birçok yandaş bulmaya başlamıştı. Bu ara­da insanlar yavaş yavaş dışarı çıkıyor, günlük hayatın o sı­kıcı ama tatlı ritmine kendilerini kaptırıp gidiyordu. Arada bir uzaktan göz attığımız kıyıda martılar sakin sakin yumur­talarını bekliyor, bazıları denize dalıp çıkarak avlanıyordu. Galiba savaş sona ermişti.</span></p>
				<p class="metin"><span class="metin char-style-override-11" xml:lang="tr-TR">Bu sükûnetten yararlanarak vapura verdiğimiz mektupla yeni camlar sipariş ettik. Evlerimizi tamir ettik, akşamları yi­ne taflan, ıtır, yasemin kokuları arasında şarap içmeye başla­dık. Gitarist arkadaşımızı sık sık ziyaret ettik, ona neşeli fıkra­lar anlatıp üzüntüsünü biraz hafifletmeye çalıştık. Başkan ve adamlarını da hiç görmedik.</span></p>
				<p class="metin"><span class="metin char-style-override-11" xml:lang="tr-TR">Bu sakin günler böylece sürüp gitti, ta ki ada, martı hücu­munda ilk şehidini verene kadar.</span></p>
				<p class="metin"><span class="metin char-style-override-11" xml:lang="tr-TR">14 numaralı evde tek başına yaşayan, sakin, içine kapa­nık bir arkadaşımız vardı. Hiçbirimizle fazla ilişki kurmaz, her sabah erkenden sandalına atladığı gibi balığa çıkar, gece­den serdiği ağları toplardı. Dudağından düşürmediği sigara­nın arkadaşlığı ona yetiyordu anlaşılan.</span></p>
				<p class="metin"><span class="metin char-style-override-11" xml:lang="tr-TR">Elli yaşlarında ama olduğundan yaşlı gösteren, herkesin sevip saydığı bir adamdı. Elinden çok güzel marangozluk işi gelir, beceremediğimiz tamirat işlerinde bize seve seve yar­dım ederdi. Daha önce bir marangoz atölyesi olduğunu ve çıkan yangında ailesini yitirdikten sonra gelip bu adaya yerleş­tiğini duyardık.</span></p>
				<p class="metin"><span class="metin char-style-override-11" xml:lang="tr-TR">İşte bu arkadaşımız bir sabah erkenden sandalına atlayıp denize açıldığında martıların saldırısına uğramış. Ben görme­dim ama olayı kıyıdan dehşet içinde seyredenlerin anlattığı­na göre yüzlerce martı, sandaldaki savunmasız adamın başı­na üşüşmüş, korkunç çığlıklar atarak adamı gagalamaya baş­lamış. Adamcağızın başının kan içinde kaldığı, kıyıdan bile görülebiliyormuş. Birkaç kişi eve koşup silah almış ve mar­tılara ateş etmeye çalışmış ama sandalın içinde ayağa kalka­rak başını iki eli arasına almaya çalışan adamcağız çırpınırken dengesini kaybedip suya düşmüş. Martı sürüleri adamı suda da rahat bırakmamış. Başını sudan çıkarmaya hamle ettiğin­de, o korkunç, paralayıcı saldırılar devam etmiş. Adamın başının çevresinde kandan bir hale oluşmaya başlamış. Çaresiz bir biçimde havayı tutmak istiyor, batıp batıp çıkıyormuş, el­leri bile kan içindeymiş.</span></p>
				<p class="metin"><span class="metin char-style-override-11" xml:lang="tr-TR">İşte sevgili marangoz ağabeyimizi böyle kaybettik. Bir iki saat sonra, henüz açığa sürüklenmemiş olan cesedini su­dan çıkarıp getirdiklerinde hepimizi müthiş bir üzüntü sardı. Martıların ne kadar vahşi olabileceğini yeni yeni kavrıyor gi­biydik. Masum bir insana yaptıkları şey, içimizi nefretle dolduruyordu. Martılar Başkan’a ya da adamlarına zarar ver­se üzülmezdik herhalde ama bu iş, savaşı başlatanlar yerine, masumların can verdiği kanlı bir trajediye dönüşmüştü.</span></p>
				<p class="metin"><span class="metin char-style-override-11" xml:lang="tr-TR">Marangozu ertesi gün akşam karanlık bastıktan sonra toprağa verdik. Daha önce doğal nedenlerle hayatını kaybe­den ama memlekete nakledilmek istemeyen komşularımızın yanına gömdük onu. Bazı komşularımız bu hücumdan o ka­dar dehşete düşmüştü ki cenaze törenine başlarına geçirdik­leri tencereler ve ellerinde silahlarla geldiler. </span></p>
				<p class="metin"><span class="metin char-style-override-11" xml:lang="tr-TR">Garip marangozun korkunç kaderi hepimizi gözyaşlarına boğdu. Komşular, “Kahrolsun bu martılar, zavallı adamdan ne istediler!” diye fısıldaşıyordu. Başkan ve adamları cenaze töreni boyunca konuşmadı, sessizce olayları izledi. Bizim ağ­zımızı bıçaklar açmıyordu, çünkü ne diyeceğimizi bilemiyor­duk. Havadaki yas ağırlığının ve martılara duyulan öldürücü nefretin farkındaydık. Bu durumda hiç kimse çıkıp da, “Ama martılara hücumu biz başlattık. Onlar da karşılık verdiler, suçlu olan biziz!” diyemezdi.</span></p>
				<p class="metin"><span class="metin char-style-override-11" xml:lang="tr-TR">Savaşı kimin başlattığı, kimin haklı olduğu gibi mantık yürütmeler, boğucu hale gelen korku ve nefret ikilisi karşı­sında bütün anlamını yitirmişti. Herkes intikam istiyordu. Korku nefreti, nefret korkuyu besliyordu. Ben de şaşkındım doğrusu, ne diyeceğimi bilemiyordum ama eve gittiğimizde çok sevdiği marangozun kaderine usul usul ağlayan Lara bü­yük bir inatla, “Martıları Başkan azdırdı, asıl katil o!” dedi.</span></p>
				<p class="metin"><span class="metin char-style-override-11" xml:lang="tr-TR">“Aman bunu kimseye söyleme!” dedim. “Bu öfke seli kar­şısında böyle sağduyulu sözleri kimse dinlemez. Ne olur sus, dilini tut. Hatırım için.”</span></p>
				<p class="metin"><span class="metin char-style-override-11" xml:lang="tr-TR">Biliyordum ki artık martılar adalıların en büyük düşma­nıydı, herkes artık korkunç saydığı bu yaratıkları yok etme çareleri düşünüyordu. Ama kolay değildi bu çareyi bulmak. Martılar yılmamış, şiddet karşısında pes etmemiş ve her fır­satta intikam almıştı. Bu durumda yapılacak her yeni hücum onları daha çok tahrik edecek, adadaki hayatı çekilmez ha­le getirecekti.</span></p>
				<p class="metin"><span class="metin char-style-override-11" xml:lang="tr-TR">Çaresizlik herkesin elini kolunu bağlıyordu. Kafalarına geçirdikleri tencerelerle hızlı hızlı yürüyen, arada bir bu ten­cereleri bir miğfer gibi kenarından tutarak başlarını havaya kaldıran, korku içinde martıların gelip gelmediğini kollayan adalılar için hayat bütün çekiciliğini yitirmişti. Kıyıya topla­nan insanlar, denize dalıp çıkan, havada pike yapan martıları nefret dolu gözlerle izliyordu. Geceleri, fısıl fısıl martıları im­ha planları konuşuluyordu. Neler yoktu ki bu planlar arasın­da: Martı kıyısını benzin döküp yakmaktan tutun da, ordu birliklerinden yardım istemeye kadar çeşit çeşit fikir.</span></p>
				<p class="metin"><span class="metin char-style-override-11" xml:lang="tr-TR">Benim de aklım karışmıştı doğrusu. Yazar ve Lara mar­tıları hiçbir zaman suçlamıyor, işin nasıl başladığını gözden uzak tutmuyorlardı ama ben bir şey söylemesem de içim­den pek katılamıyordum onlara. Martıların vahşetini görün­ce içimde bir şeyler kırılmıştı sanki. Tamam, savaşı onlar baş­latmamıştı ama bu durumda da yaşanmazdı ki. Keşke bunla­rın hiçbiri olmasaydı.</span></p>
				<p class="metin"><span class="metin char-style-override-11" xml:lang="tr-TR">Ne yapayım sevgili dostum, ben hiçbir zaman senin ka­dar kararlı, senin kadar tutarlı olamadım. Topluluktan bu kadar ayrı düşünmeye, bu kadar tek başına kalmaya cesare­tim yoktu. Sen her zamanki gibi haklıydın, doğruları cesaretle sa­vunmak, ileride daha az zarar görmek için başvurulması ge­reken en önemli yoldu ama, şimdi itiraf edebilirim ki martıla­rın vahşeti beni de ürkütmüştü.</span></p>
				<p class="metin"><span class="metin char-style-override-11" xml:lang="tr-TR">Gitarist arkadaşımızı yatağa çivilemeleri, zavallı maran­goz dostumuzu saldırarak vahşice öldürmeleri, içimde onla­ra karşı zerrece sempati bırakmamıştı. Belki de benim karar­sız ve yumuşak yüreğim, romantik bir biçimde masum kur­banları, öç alan savaşçılara tercih ediyordu.</span></p>
				<p class="metin"><span class="metin char-style-override-11" xml:lang="tr-TR">Adalıların martı nefreti ve onlardan kurtulma çaresi ara­ması Başkan’ı çok memnun etmişti kuşkusuz. Çünkü istedi­ği sonucu almış, kendi düşmanını ortak düşman haline dö­nüştürmüştü.</span></p>
				<p class="metin"><span class="metin char-style-override-11" xml:lang="tr-TR">Bu düşüncelerini, evinde yapılan –çünkü artık martıla­rın hücumuna uğramamak için açık havada toplanamıyorduk– bir toplantıda açıkladı: Martılarla mücadelede yepye­ni bir taktik denenmeliydi. Savaşın birinci kuralı, düşmanın karşısına başka düşman güçleri çıkarmak ve onları birbirine kırdırmaktı.</span></p>
				<p class="metin"><span class="metin char-style-override-11" xml:lang="tr-TR">Bu dahice fikir (!) komşularımız tarafından alkışlandıktan sonra, Başkan Köpekbalığı, müthiş savaş stratejisini açıkladı: Adaya tilkiler getirilecekti. Tilkiler martı yumurtalarını çalar, onları yer ve böylece martı nüfusunun azalmasını sağlayabi­lirdi. Adada hiç tilki bulunmaması, martıların bu kadar çoğal­masına, “it sürüsü kadar” artmasına neden olmuştu. Bundan sonra bu imkânı bulamayacaklardı. Adalılar ise kendilerini tehlikeye atmadan, zekâ avantajlarını kullanarak bu iki türü birbirine karşı çarpıştıracak ve düşmanı yok edecekti.</span></p>
				<p class="metin"><span class="metin char-style-override-11" xml:lang="tr-TR">Başkan’ın bu sözleri uzun alkışlarla, bravo sesleriyle kar­şılandı. Adalılar uzun zamandan beri ilk kez rahat bir nefes almış, hiç olmazsa gelecekle ilgili bir umuda kapılmışlardı. Herkes gelecek tilkileri kurtarıcı gibi görüyordu. Vahşi mar­tıların kurbanı olan zavallı marangozun intikamını tilkiler alacaktı.</span></p>
				<p class="metin"><span class="metin char-style-override-11" xml:lang="tr-TR">Artık adalılar tarafından iyice münafık olarak damgala­nan Yazar’ın “Ama ekolojik denge...” falan diye yırtınması­nı kimse dinlemedi, birkaç kişi onu düşmanca gözlerle süzdü, onun bu uyarıları “entelektüel boşboğazlık” olarak görüldü.</span></p>
				<p class="metin"><span class="metin char-style-override-11" xml:lang="tr-TR">Toplantının sonunda Başkan mağrur bir edayla, “Tilkileri nasıl temin edeceğimize gelince... onu bana bırakın sevgili arkadaşlarım” dedi. “Kararınızın bu yönde olacağını tahmin ettiğim için uydu telefonuyla on erkek, on dişi tilki ısmarla­dım bile.”</span></p>
				<p class="metin"><span class="metin char-style-override-11" xml:lang="tr-TR">“Eskiden birlikte ava çıktığım köylüler en kısa zamanda til­kileri vapurla gönderecekler. Çok yakında, artık bu beladan tamamen kurtulacağız. Kararlı tutumunuz sayesinde ada­mızın bu beladan kurtulacağına inancım tamdır. Hepinizin adaseverliğiyle iftihar ediyorum. Yaşasın adamız, kahrolsun martılar!”</span></p>
				<p class="metin"><span class="metin char-style-override-11" xml:lang="tr-TR">Kalabalık bir yandan bu sözleri alkışlar, bir yandan da, “Kahrolsun martılar, kahrolsun martılar!” diye haykırırken usulca oradan ayrıldık.</span></p>
				<p class="metin"><span class="metin char-style-override-11" xml:lang="tr-TR">Azınlıkta kalmıştık, birbirimize itiraf etmesek bile artık topluluktan, yani komşularımızdan ve arkadaşlarımızdan ürküyorduk.</span></p>
				<p class="metin"><span class="metin char-style-override-11" xml:lang="tr-TR">Bu arada bir şeyi de anlamış olduk: Demek ki teknenin üs­tünde, bizim radar sandığımız cihazlar arasında uydu telefo­nu da varmış.</span></p>
				<p class="metin"/>
			</div>
		</div>
	</body>
</html>