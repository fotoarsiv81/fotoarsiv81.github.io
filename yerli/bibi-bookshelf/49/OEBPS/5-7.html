<html xmlns="http://www.w3.org/1999/xhtml">
	<head>
		<title>5-7.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-7.html" xml:lang="tr-TR">
			<div class="Basic-Text-Frame-1">
				<p class="arabaslik-orta para-style-override-15" id="toc_marker-2-7" xml:lang="en-GB"><span class="kisim-baslik" style="font-size:1.08em;">7</span></p>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"><span class="metin char-style-override-11" xml:lang="tr-TR">O gece adada kimsenin uyuyabildiğini sanmıyorum. On­ca heyecanlı olaydan sonra evlerde ışıkların sabaha ka­dar yanması da bundandı, şaşırmadık. Biz de Lara’yla eve döndüğümüz zaman, manolya ağacının altındaki iki kişilik salıncak koltuğumuza oturup birbirimize sarıldık, uzun bir süre öyle, kıpırdamadan durduk, içimizdeki tuhaf tedirginlik ve kötü şeyler olacağına dair önsezi, neredeyse elle tutulur bir hal aldığı için, nefes almaya bile korkarak birbirimizin sıcak­lığından medet umuyorduk. Hafif gece rüzgârının havalan­dırdığı ince kumral saçlarından her zaman olduğu gibi mis gibi sabun kokusu geliyordu.</span></p>
				<p class="metin"><span class="metin char-style-override-11" xml:lang="tr-TR">Onu, yıllar önce başkentte bir kafeteryada garson olarak çalışırken keşfetmiştim. Öylesine kırılgan, öylesine yaralı ve yuvadan atılmış bir yavru kuş gibi duruyordu ki, yüreğimde­ki olanca şefkat ona doğru akmaya başlamıştı.</span></p>
				<p class="metin"><span class="metin char-style-override-11" xml:lang="tr-TR">Durmadan tezgâhın arkasındaki mutfağa girip çıkan, elin­deki tabakları mutsuz ama kibar bir gülümsemeyle masala­ra bırakan, bahşiş veren müşterilere küçük kız çocukları gibi hafifçe reverans yaparak teşekkür eden bu garson kızda, be­ni kendisine meftun eden bir zarafet ve yumuşaklık seziyor­dum. </span></p>
				<p class="metin"><span class="metin char-style-override-11" xml:lang="tr-TR">O güne kadar içimde bu kadar sevecenlik olduğunu bil­mezdim. Bu duygularım gözlerimden o kadar belli olmuş­tu ki, kafeteryanın hangi köşesine gitse dönüp beni süzmeye başlamıştı. Kendisine bakıp bakmadığımı öğrenmek ister gi­bi beni kolluyordu. Ertesi gün o kafeteryaya bir kez daha git­tim, öteki gün bir daha, sonra bir daha, bir daha.</span></p>
				<p class="metin"><span class="metin char-style-override-11" xml:lang="tr-TR">Artık birbirimize “Merhaba!” diyor, gülümsüyor, bir iki cümle ediyorduk. Günden güne kendisine biraz daha özen gösterdiği, kumral saçlarını daha dikkatli taradığı, daha göz alıcı elbiseler giydiği sanısına kapılıyor ve bundan kendime gurur payı çıkarıyordum. O sırada karımdan yeni ayrılmış­tım, boşluktaydım. Çocuğu olmayan, boşanmış, işi iyi git­meyen, çalıştığı bankada sevilmediğini düşünen, aldığı kü­çük maaşla kıtı kıtına geçinen, ülkedeki politik çatışmalardan uzak kalmaya çalışan ama hayattan zevk de almayan silik ve korkak bir adam olarak yaşayıp gidiyordum.</span></p>
				<p class="metin"><span class="metin char-style-override-11" xml:lang="tr-TR">Bu renksiz, sıradan ve çekingen hayatımın en büyük ey­lemi, izinli olduğu bir akşam o garson kıza yemeğe çıkma­yı önermem oldu. Hiç nazlanmadan kabul etmiş olması da bu işin beklenmedik ödülüydü. Belki de çekingen yapım yü­zünden bu kadar uzun süre beklemiş olmam, onda böyle bir önerinin hiç gelmeyeceği gibi bir korku yaratmıştı. Bu yüz­den hemen “Evet” demiş olabilirdi.</span></p>
				<p class="metin"><span class="metin char-style-override-11" xml:lang="tr-TR">Buluştuğumuz ilk akşam, kendisine çok yakışan turun­cu bir giysi vardı üzerinde. Yanakları al aldı. “Çok geç ka­lamam” deyişindeki tedirginlikten bir şeyler sezinlemiştim ama daha o ilk akşam onun hakkında öğrendiklerim, çok mutsuz bir evliliğin pençesinde kıvrandığını anlamama yetti. Korku içindeydi. Daha sonra bir gün kafeteryada onu gördü­ğümde, yanağını saçıyla kapatmaya çalışmasından anlayaca­ğım gibi kocasından dayak yiyordu. İlişkimiz sürüp gitti, bir­birimize açıldık.</span></p>
				<p class="metin"><span class="metin char-style-override-11" xml:lang="tr-TR">Kocası karışık işler yapan, arada bir hapse girip çıkan kaba biriymiş. Eve sarhoş geldiği akşamların çoğunda onu dövüyormuş. Bunları bana gözyaşları içinde anlattığı gece, bekâr evimdeki divanın üstünde birbirimize sarıldık. İçimde müthiş bir sızıyla onu öptüm ve sanki birbirimizin yaralarını iyileştirmek istiyormuş gibi ağır, şefkatli, kanayan yerlerimize merhem süren derin bir sevişmeye sürüklendik.</span></p>
				<p class="metin"><span class="metin char-style-override-11" xml:lang="tr-TR">O geceden sonra kızı bu hayattan ve o adamdan kurtar­maktan başka bir şey düşünmez oldum. Bir kez daha dayak yemesi fikrine katlanamıyordum. Yakınmayan, kaderine razı olmuş kibar hali giderek daha çok içimi paralıyordu.</span></p>
				<p class="metin"><span class="metin char-style-override-11" xml:lang="tr-TR">Bu konuları çok tartıştık. Boşanmasını söyledim ama o, kocasının böyle bir şeyi asla kabul etmeyeceği ve kemikleri­ni kıracağı cevabını verdi. Kaçmaktan başka hiçbir çare yok­tu. Ama nereye? O günlerde kafamı patlatarak bin bir plan kurdum. Çalıştığım bankayı soymayı, oradan alacağım pa­rayla bir kiralık katil tutup kocasını öldürtmeyi bile düşün­düm. Ama bu planları yapıp hayaller kurduğum sırada bile bunların hiçbirini yapamayacağımı biliyordum. Hayaller sa­dece avunmak, çaresizlik duygumu kısa bir süreliğine dindir­mek içindi.</span></p>
				<p class="metin"><span class="metin char-style-override-11" xml:lang="tr-TR">Sonra birden, ihtiyar amcamın ölmeden önce sözünü ettiği ada ve orada babamın almış olduğu ev aklıma geldi. Ailemdeki hiç kimse, bir değer oluşturduğunu sanmadığı için bu evle ilgilenmemiş, bir masal gibi anlatılan evin bir işe ya­rayacağını düşünmemişti. Öyle ya, kimsenin gidip gelemedi­ği, uygarlıkla ilgisi olmayan adadaki köhne bir ev ne işe yara­yabilirdi ki.</span></p>
				<p class="metin"><span class="metin char-style-override-11" xml:lang="tr-TR">İşte bu unutulmuş ev bizim kurtarıcımız oldu. Lara’yla birlikte bu dünyadan izimizi sildik, ortadan yok olduk ve ada­mızda yeniden doğduk. Oraya ayak bastığımız günlerde, eski hayatımızı bir daha hiç geri dönmemecesine geride bıraktığımızı kanıtlamak istedim ve sevgilime artık “Lara” demeye ka­rar verdim. Adanın en güzel koyunun adıydı bu. Berrak, saydam, temiz, turkuvaz rengi suların dipteki kumları bir masal dünyası gibi aydınlattığı küçük bir koydu. Aynen benim sev­gilim gibi. Eski adını bir daha hiç kullanmayacaktık. Yeni adı bir çeşit uğur, taze bir başlangıçtı.</span></p>
				<p class="metin"><span class="metin char-style-override-11" xml:lang="tr-TR">Ada, yakamozları, serin ay ışığı ve yasemin kokularıyla bi­zi iyileştirdi, yeni bir hayata kavuşturdu, geçmişimizi unut­turdu.</span></p>
				<p class="metin"><span class="metin char-style-override-11" xml:lang="tr-TR">Ama o gece bahçede, salıncaklı koltuğun üzerinde, ikimiz de adaya geldiğimizden beri ilk kez kapıldığımız bir tedirgin­lik içindeydik.</span></p>
				<p class="metin"><span class="metin char-style-override-11" xml:lang="tr-TR">Lara, “Demek ki o kötü dünya bizden o kadar da uzak de­ğilmiş!” diye fısıldıyordu. Onu uzun uzun öperek sakinleş­tirmek istedim, kötü anıların geri gelmesini önlemek için de, birbirini tedavi eden gövdelerimizin küçük tapınağı olan ya­tağımıza götürdüm.</span></p>
				<p class="metin"><span class="metin char-style-override-11" xml:lang="tr-TR">Yazar’ı tedavi edebilecek ya da onun şefkatini sunabile­ceği bir kişi yoktu. Ertesi sabah aradığımda onu bulamadım. Başkan’ın sabah erkenden ada komitesini acil olarak toplan­tıya çağırdığı söyleniyordu. Gerçekten de komiteye seçilmiş olan kişiler ortalıkta yoktu. Ada halkı huzursuz bir biçimde bekliyor, arada bir toplantının yapıldığı Başkan’ın evine doğ­ru tedirgin bakışlar fırlatıyordu. Bu acil toplantıdan ne biçim yeni kararlar çıkacaktı kim bilir. Artık kimsenin içi eskisi gi­bi rahat değildi. Kıyılarda, gecenin karanlığına sığınmış bah­çelerde, akşamüstü gezintilerinde fısıl fısıl bu konular tartışı­lıyordu.</span></p>
				<p class="metin"><span class="metin char-style-override-11" xml:lang="tr-TR">Yemyeşil ağaçları ve gölgeli yolları ellerinden alınan, ya­kıcı güneşin altında terleyerek yürümek zorunda bırakılan adalıların büyük bölümü, Başkan’a doğrudan doğruya karşı çıkamasa bile gelişmelerden tedirginlik duyduğunu saklamıyordu. Artık iyiden iyiye Başkan’ın adamı olan 1 Numara’nın bazı arkadaşları ise adamıza düzen ve disiplin gelmesinin iyi bir şey olduğunu savunuyordu. Bu iki kesimin dışında kalan bir iki kişi de adaya biraz heyecan gelmiş olmasından hoşnut kaldıklarını saklamıyordu. Ne de olsa herkese eğlence çıkmıştı.</span></p>
				<p class="metin"><span class="metin char-style-override-11" xml:lang="tr-TR">Ben o gün adanın martıları kadar tedirgindim diyebilirim. Çünkü onlar da kendilerine ayrılan kıyılarında, kayalıkların orada gergin bir bekleyiş içindeydi. Her yumurtanın başın­da ana baba bekliyor ve dikkatli gözlerini ufuktan bir sani­ye ayırmadan kale nöbetçilerine benzer bir görünüm oluştu­ruyordu. Bizden hiçbir dostluk ve yakınlık talepleri olmadığı için onları kendi dünyalarında rahat bırakmaktan başka ya­pabileceğimiz bir şey yoktu.</span></p>
				<p class="metin"><span class="metin char-style-override-11" xml:lang="tr-TR">Öğleden sonra toplantı sona erdi ve hepimiz, akşamüstü çardak altında yapılacak genel kurul toplantısına çağrıldık. Ben hemen Yazar’a koştum. Onu öfke içinde bulacağım tah­minimde yanılmamıştım. Evde sepetleri, sehpaları tekmeli­yor, küfredip duruyordu. Birer bira açıp üzüm salkımlarının altına oturduğumuzda bile Başkan’a sövüp saymayı bırakma­mıştı: “Kafayı yemiş bu adam!” diyordu. “Kesinlikle kafayı yemiş. Çatlağın teki! Eğer herkes bu manyağa uyarsa sonu­muz geldi demektir. O geldiğinden beri yaşam alanımız git­tikçe daralıyor. Göreceksin, sonunda bu adadan çekip gitmek zorunda kalacağız.”</span></p>
				<p class="metin"><span class="metin char-style-override-11" xml:lang="tr-TR">Bir süre uğraştıktan sonra neler olup bittiğini anlatacak noktaya getirebildim onu. Söylediğine göre Başkan toplan­tı açılır açılmaz hemen konuya girmiş, bu adadaki en büyük tehdidin martılar olduğunu söylemiş. Adanın en güzel kıyıla­rını kapladıkları ve buralarda insanların denize girmesini ön­ledikleri yetmiyormuş gibi bu vahşi kuşlar insanlara saldırı­yor, adayı yaşanmaz bir cehenneme çeviriyormuş. Bu yüzden Başkan komiteye, bu kuşların yok edilmesini önermiş. Uzun uzun kuşların zararını sayıp dökmüş. Zaten komite­nin çoğunluğu Başkan’a yakın olduğu için martıları imha etme kararı almak üzereymiş ki Yazar dayamayıp söz almış ve bu önemli konunun komitede karara bağlanamayacağını, alı­nacak kararın bütün ada sakinlerini ilgilendirdiğini, bu yüz­den genel kurulda tartışılması gerektiğini bildirmiş. Ada hal­kının komiteden daha sağlıklı düşünebileceği umudunu taşı­dığı için bu konu üzerinde çok ısrar etmiş.</span></p>
				<p class="metin"><span class="metin char-style-override-11" xml:lang="tr-TR">Ondan zaten nefret eden Başkan’ın acele bir karar almak istemesine karşı müthiş bir direnç göstermiş Yazar. Bunun bir çeşit savaş kararı olduğunu, eğer adayı bir ülke gibi düşü­nürsek savaş kararlarını meclislerin alması gerektiği falan gi­bi kendisinin bile saçma sapan bulduğu bir sürü şey söylemiş. Başkan’ın torununun kapıldığı gereksiz panik yüzünden ko­lunu incitmesi ve koskoca adamın martıdan korkarak ateş et­mesi gibi konulara hiç değinmemiş. Sonunda komiteyi bu işe razı edebilmiş. Çünkü Başkan, eğer herkesin katılımı sağla­nırsa, martılara karşı mücadelenin daha içten ve daha etkili yürütebileceği kararına varmış.</span></p>
				<p class="metin"><span class="metin char-style-override-11" xml:lang="tr-TR">“Bu zırdelinin martılara savaş açması gibi bir çılgınlık her­halde kabul edilmez!” diyordu ve hemen arkasından aynı an­lama gelecek sözleri tekrar edip durmasından anlaşılıyordu ki içi çok da rahat değil.</span></p>
				<p class="metin"><span class="metin char-style-override-11" xml:lang="tr-TR">“Toplantıda sen de kalk bir şeyler söyle!” dedi Yazar. “Bu adamın adalıları kandırmasına engel olmaya çalış. Hatta şim­diden insanlarla tek tek konuşup bu deliliği önlemeye gay­ret et.”</span></p>
				<p class="metin"><span class="metin char-style-override-11" xml:lang="tr-TR">Zayıf bir sesle, “Olur!” dedim. Adalılara bir şeyler söyle­yebilirdim ama toplantıda kalkıp konuşmak benim çekingen doğama pek uygun bir iş değildi. Bu alanda kendime güvenmiyordum.</span></p>
				<p class="metin"><span class="metin char-style-override-11" xml:lang="tr-TR">Ondan ayrıldıktan sonra biraz yürüdüm, sonra ıssız bir kayanın üzerine oturup uzun uzun martıları seyrettim. Yumurtalarının başında bekleyen martılara baktım. Sivri bir kayanın tepesinde durmayı âdet edinmiş ve avlanma dışında o yüksek noktayı hiç terk etmeyen inatçı martıyı yine aynı yerde gördüm. Şu anda kendileri hakkında yapılan tartışma­lardan hiçbir haberi olmayan bu yaratıklar gözüme insanlar­dan daha masum göründü.</span></p>
				<p class="metin"><span class="metin char-style-override-11" xml:lang="tr-TR">Kanatlarını kapadıkları zaman daha griydiler, çünkü sırt­ları bu renkti. Ama havada süzülürken gövdelerinin iç kıs­mı göründüğü için bembeyazdılar. Bu çılgın adam nasıl bir mücadele düşünüyordu acaba bunlara karşı? Artık Başkan’ı benim de “çılgın” sıfatıyla düşündüğümü fark ettim. Bir iki hafta içinde bizi bu noktaya getirmeyi başarmıştı.</span></p>
				<p class="metin"><span class="metin char-style-override-11" xml:lang="tr-TR">Orada bir saate yakın oturmuşum. Sonra kalkıp adalı ar­kadaşlarımı dolaşmaya başladım. Kimi bahçeyle uğraşıyor, kimi hamakta kestiriyor, kimi bakkaldan dönüyordu. Onlara Başkan’ın saçma bir işe kalkışmak üzere olduğunu, martılara karşı mücadele açmaya karar verdiğini anlattım. Bu işe engel olmamız gerektiğini söyledim.</span></p>
				<p class="metin"><span class="metin char-style-override-11" xml:lang="tr-TR">Hepsi zaten benim gibi düşünüyordu. “Olur mu böyle de­lice şey!” dediler. “Ne zararı varmış martıların? Kendisi korktuysa, bunda martının ne suçu var?”</span></p>
				<p class="metin"><span class="metin char-style-override-11" xml:lang="tr-TR">Hatta 12 numaradaki arkadaşımız, “Savaş oyunları oyna­mak istiyorsa gitsin kendisine başka bir ada bulsun!” bile de­di.</span></p>
				<p class="metin"><span class="metin char-style-override-11" xml:lang="tr-TR">Bu konuşmalardan sonra içim biraz rahatlamış olarak eve döndüm, Lara’ya olup bitenleri anlattım. “Adalıların aklı ba­şında, bu işe izin vermeyecekler!” dedim.</span></p>
				<p class="metin"><span class="metin char-style-override-11" xml:lang="tr-TR">Yüzüme endişeyle baktı. Zaten hep bir felaket olmasını bekleyen tedirgin yapısı, Başkan’ın bu son günlerde yaptık­larıyla iyice sarsılmıştı.</span></p>
				<p class="metin"><span class="metin char-style-override-11" xml:lang="tr-TR">“Umarım öyle olur!” dedi, kuşkulu bir sesle. Sonra devam etti:</span></p>
				<p class="metin"><span class="metin char-style-override-11" xml:lang="tr-TR">“Hayattan öğrendiğim bir şey var. Her yerde kötülük çok kuvvetli ve zor yeniliyor. İyilik daha zayıf kalıyor.”</span></p>
				<p class="metin"><span class="metin char-style-override-11" xml:lang="tr-TR">“Kaygılanma,” dedim, “var gücümüzle mücadele edece­ğiz. Bu adada kötülük egemen olamayacak.”</span></p>
				<p class="metin"><span class="metin char-style-override-11" xml:lang="tr-TR">Bana bakan ela gözlerinde, dediklerime inandığına dair bir işaret göremedim. Bunun üzerine biraz daha ısrar etme gereğini duydum, çünkü onu üzüntülü görmeye hiç katlanamıyordum. Kumral saçlarını okşayarak, “Sevgilim” dedim, “belki de haklısın; belki değil, yüzde yüz haklısın. Dünyada kötülük daha örgütlü ve daha planlı, iyiliğin içinde zaten bir saflık var. Bu yüzden dünyanın her yerinde kötülük saflığı ye­niyor. Ama bu adada durumu tersine çevirdik biz. Baksana bunca yıldır aramızda ne rekabet var, ne kavga, ne çekişme. Burası huzuru seçen iyi insanların ülkesi. Göreceksin, kom­şularımız bu tehlikeli önerileri reddedecek. Başkan da bu adada sıkılacak, istenmediğini fark edecek, yakın bir zaman­da çekip gidecek buralardan.”</span></p>
				<p class="metin"><span class="metin char-style-override-11" xml:lang="tr-TR">“Ya bizi gitmek zorunda bırakırsa?”</span></p>
				<p class="metin"><span class="metin char-style-override-11" xml:lang="tr-TR">“Böyle bir şey olmayacak! Sonsuza kadar bu adada seninle birlikte kalacağız. Öldükten sonra bile ayrılmayacağız.”</span></p>
				<p class="metin"><span class="metin char-style-override-11" xml:lang="tr-TR">Bu sözlerimin onu biraz yatıştırmasını beklerken, birden­bire beni çok şaşırtan bir şey yaptı. Önce beni dudaklarımdan hafifçe öptü, sonra ağlamaya başladı. Dudaklarının sıcaklığı kadar, gözyaşının bir yaz yağmuru gibi boşanıvermesi de şa­şırtmıştı beni.</span></p>
				<p class="metin"/>
			</div>
		</div>
	</body>
</html>