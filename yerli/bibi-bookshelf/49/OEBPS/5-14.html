<html xmlns="http://www.w3.org/1999/xhtml">
	<head>
		<title>5-14.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-14.html" xml:lang="tr-TR">
			<div class="Basic-Text-Frame-1">
				<p class="arabaslik-orta para-style-override-15" id="toc_marker-2-14" xml:lang="en-GB"><span class="kisim-baslik" style="font-size:1.08em;">14</span></p>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"><span class="metin char-style-override-11" xml:lang="tr-TR">Şaşkına dönmüş adalı komşularımıza, “Siz deli misiniz?” diye bağırdığın günü hiç unutmayacağım. Öfkeden, san­ki seyrek sakalların bile titriyordu, ellerini iki yana açmıştın, herkesin gözünün içine tek tek bakıyordun ve haykırarak so­ruyordun: “Siz deli misiniz, deli misiniz yahu?!”</span></p>
				<p class="metin"><span class="metin char-style-override-11" xml:lang="tr-TR">Zaman zaman sinirlendiğine tanık olurdum ama Başkan’la tartışman hariç, daha önce hiç böyle bir öfke krizi­ne rastlamamıştım. Öfkenin şiddeti hepimizi şaşkına çevir­mişti. Hiçbir zaman çok neşeli bir insan değildin, yüzünde hep bir keder gölgesi dolaşırdı, ara sıra gerginliklerin olurdu, ben de bize anlatmadığın bir sırrın olduğunu, çok derinlerde bir yara sakladığını düşünürdüm. Hatta zaman zaman bunu Lara’yla da konuşurduk, sevgili dostumuz niye bu kadar dert­li diye birbirimize sorardık ama bu seferki öfken çok farklıy­dı. Galiba sen o gün adamızı sonsuzluğa kadar kaybettiğimi­zi anlamıştın. Biz ise hâlâ bir ada kaybetmenin ne demek ol­duğunu bilmiyorduk.</span></p>
				<p class="metin"><span class="metin char-style-override-11" xml:lang="tr-TR">Halkın aymazlığına gösterdiğin tepki, dağa kaçan İsa hikâyesini getirdi aklıma. Hani seninle daha önce konuştuğu­muz o güzel hikâyeyi. Peygamberi dağa doğru koşarken gö­renler, “Ey İsa, aslandan mı kaçıyorsun?” diye sormuşlar. O, “Hayır!” demiş. “Kaplandan, ejderhadan mı kaçıyorsun?” di­ye sormuşlar. O yine, “Hayır,” demiş ve eklemiş, “ben pey­gamberim, aslandan kaplandan korkmam.” “Peki o zaman neden kaçıyorsun?” diye sormuşlar. “Ahmaklardan kaçıyo­rum,” demiş İsa, “çünkü onlarla baş edemem.”</span></p>
				<p class="metin"><span class="metin char-style-override-11" xml:lang="tr-TR">Arkadaşlar senin öfkeli soruların karşısında susuyordu, zaten ne diyebilirlerdi ki... Son günlerde başlarına gelenler­den şaşkına dönmüşlerdi. Kimi başına bir tencere geçirmiş, kiminin elinde bir tava; arada bir gökyüzünü endişe içinde süzerek, korkmuş, ürkmüş durumda senin sözlerini dinliyor­lardı.</span></p>
				<p class="metin"><span class="metin char-style-override-11" xml:lang="tr-TR">“Biraz aklınızı kullansanıza arkadaşlar” diye devam et­miştin. “Martılar bizim düşmanımız mıydı? Bunca yıldır ara­mızda en ufak bir olay çıktı mı? Bu adam adamıza gelinceye kadar en ufak bir sorun yaşadınız mı?”</span></p>
				<p class="metin"><span class="metin char-style-override-11" xml:lang="tr-TR">Birkaç kişi “Hayır” anlamında başını sallamıştı. </span></p>
				<p class="metin"><span class="metin char-style-override-11" xml:lang="tr-TR">Oysa ben birçoğunun senin yüzüne karşı bir şey söyleme­diğini ama arkandan konuştuğunu biliyordum. Orada bura­da, kulağıma senin aleyhinde sözler çalınıyordu. </span></p>
				<p class="metin"><span class="metin char-style-override-11" xml:lang="tr-TR">“Başımıza martı avukatı kesildi!” </span></p>
				<p class="metin"><span class="metin char-style-override-11" xml:lang="tr-TR">“Martıdan dost olur mu hiç?” </span></p>
				<p class="metin"><span class="metin char-style-override-11" xml:lang="tr-TR">“Bu da aklı sıra adalılara hocalık yapacak.” </span></p>
				<p class="metin"><span class="metin char-style-override-11" xml:lang="tr-TR">“Sanki yatağa çivilenen bizim arkadaşımız değil!” </span></p>
				<p class="metin"><span class="metin char-style-override-11" xml:lang="tr-TR">“Zavallı marangozu nasıl öldürdüler, görmediniz mi?” </span></p>
				<p class="metin"><span class="metin char-style-override-11" xml:lang="tr-TR">“Bu iğrenç, vahşi yaratıkları savunacak aklınca!” </span></p>
				<p class="metin"><span class="metin char-style-override-11" xml:lang="tr-TR">“Bunca hasar, yaralanma...”</span></p>
				<p class="metin"><span class="metin char-style-override-11" xml:lang="tr-TR">Seni savunmaya çalışıyordum ama biliyordum ki kimse dediğinden geri dönmeyecek. Korku akıllarını öylesine başla­rından almıştı ki laf anlatmak mümkün değildi. Hepsi umu­dunu tilkilere bağlamıştı, onları kurtarıcı olarak görüyordu. Sözümona tilkiler gelecek, martı yumurtalarını yiyecek, bu vahşi yaratıkların köküne kibrit suyu ekecekti. Adalıların öldüre öldüre bitiremediği martılar o zaman görecekti gününü işte. Bakalım tilkileri de insanlar gibi yıldırabilecekler miydi?</span></p>
				<p class="metin"><span class="metin char-style-override-11" xml:lang="tr-TR">Adalılar o haftayı heyecan içinde, gelecek vapuru bekleyerek geçirdi. Nihayet özlenen gün gelip çattı ve büyük be­yaz vapur ufukta belirdi. Martı hücumunun kesilmesinden cesaret bulan bizler de iskeleye toplandık. Başkan adamlarıy­la birlikte iskelenin başında yer aldı, gözünü vapurdan öte­beri getiren motora dikti.</span></p>
				<p class="metin"><span class="metin char-style-override-11" xml:lang="tr-TR">Bir süre sonra iskeleye yanaşan motordan karton kutular, tahta mahfazaları içinde camlar, yiyecek taşıyan paketler çı­kardılar. Ortalıkta tilki kafesine benzer bir şey yoktu. Başkan, kaşlarını çatmış düşünceli düşünceli bakıyordu.</span></p>
				<p class="metin"><span class="metin char-style-override-11" xml:lang="tr-TR">Adamları motordakilere tilkilerin nerede olduğunu sordu. Onlar da büyük bir karton kutuyu çıkarıp Başkan’ın ayaklarının dibine koydular. Suratsız adamlar Başkan’ın bir göz emriyle kutuyu açtılar, içinden tilki kürkleri çıktı. Kutunun içinde Başkan’a hitaben yazılmış bir de mektup vardı. Adamlardan biri bu mektubu yüksek sesle okudu.</span></p>
				<p class="metin"><span class="metin char-style-override-11" xml:lang="tr-TR">“Sayın Başkan’ım” diye başlıyordu mektup.</span></p>
				<p class="metin"/>
				<p class="alinti para-style-override-20"><span class="alinti-italik char-style-override-13" xml:lang="tr-TR">Emriniz üzerine avcılarımız derhal harekete geçip yirmi til­ki yakaladılar. Kürklerinin zarar görmemesi için onları zehirle öldürdük ve size itinayla bu kürkleri hazırladık. Bunca yıl sonra bizleri hatırlamış olmanızdan ve verdiğiniz emirleri yerine getir­mekten dolayı, bütün bölge halkımız size şükranlarını sunar.</span></p>
				<p class="metin"/>
				<p class="metin"><span class="metin char-style-override-11" xml:lang="tr-TR">Başkan, “Salaklar!” diye bağırarak kutuyu tekmeledi. “Kürk olduktan sonra erkek dişi ne fark eder! Bunu da mı an­layamadınız?”</span></p>
				<p class="metin"><span class="metin char-style-override-11" xml:lang="tr-TR">Nice zamandır gergin günler geçiren ada halkı, bu sözler üzerine ilk kez güldü. Belli ki bu gülmeler, Başkan hazretleri­ni daha da kızdırmıştı.</span></p>
				<p class="metin"><span class="metin char-style-override-11" xml:lang="tr-TR">“Bana çabuk şu vali olacak sersemi bulun!” diye bağırarak bir türlü iskeleden ayrılmayan bota girdi.</span></p>
				<p class="metin"><span class="metin char-style-override-11" xml:lang="tr-TR">Biraz sonra uydu telefonuyla konuşan Başkan’ın haykırı­şı duyuldu: “Ben sizden canlı tilki istedim, kürk değil!” di­ye bağırıyordu. “Nasıl, nasıl?.. İyi de... öyle olsa hiç on er­kek, on dişi tilki der miyim? Kürkün erkeği dişisi mi olur be adam!..”</span></p>
				<p class="metin"><span class="metin char-style-override-11" xml:lang="tr-TR">İskeleye döndüğünde öfkeden yüzü morarmıştı. Hepimize ters ters baktı, “Programımızda küçük bir gecikme oldu. Tilkiler haftaya gelecek!” dedi ve çekip gitti.</span></p>
				<p class="metin"><span class="metin char-style-override-11" xml:lang="tr-TR">O haftayı sakin geçirdik. Martılar yine kendi kıyıların­da yumurtalarını bekliyor, uçuşup duruyor ama insanlara bir zarar vermiyordu. Geçici bir ateşkes ilan edilmiş gibiy­di. Adalılar bir süre sonra başlarına tencere tava geçirmek­ten vazgeçti. Doktorumuzun özenli bakımı sonunda, gita­rist arkadaşımız, beklediğimizden çabuk iyileşme yoluna gir­di. Gitarını eline almasa bile, flütçü arkadaşımız sık sık evi­ne gidip ona parçalar çalıyordu.</span></p>
				<p class="metin"><span class="metin char-style-override-11" xml:lang="tr-TR">O günlerde dikkatimi çeken bir şey oldu. Aslında en dik­kat çekmemesi gereken şeydi bu. Bakkalın oğlundan daha önce söz etmiştim size. Hani o doğuştan sakat, kambur, tu­haf oğlan. Gözlerimiz onu görmeye o kadar alışmıştı ki, var­lığının farkına bile varmazdık. Ama o gün, her zamankinden farklı davranışlarıyla dikkatimi çekti. Ceketinin içinde bir şeyler saklıyor gibiydi, telaşlı telaşlı yürüyor, arada bir çevre­yi kuşkulu gözlerle süzüyordu.</span></p>
				<p class="metin"><span class="metin char-style-override-11" xml:lang="tr-TR">Çam fıstıklarının oradaydım ben, daha yüksekteydim. Dolayısıyla beni görememişti. Merak duygumu yenemeyerek sessizce peşine takıldım. Çocuk bakkalın arkasında kayboldu; bir süre sonra ortaya çıktığında artık bir şey saklamıyor, eli­ni kolunu rahatça sallıyordu. O uzaklaştıktan sonra dükkânın arkasına gittim. </span></p>
				<p class="metin"><span class="metin char-style-override-11" xml:lang="tr-TR">Orada büyük bir tavuk kümesi vardı. Bakkaldan, bu kü­meste yetiştirdiği tavukları ve yumurtaları satın alırdık. Bazen de oradaki çardak altında balık yerine tavuk yaptığı olur­du. Çocuğun oraya ne saklamış olabileceğini merak ettim. Uzun süre baktım, ortada olağandışı bir durum görünmü­yordu. Tavuklar kümesin içinde dolaşıyor, gıdaklıyor, gaga­larıyla yemleri didikliyordu. Ama uzun süre baktıktan sonra ilgilendikleri şeyin sadece yem olmadığının farkına vardım. Birkaç yumurtanın başına toplanmışlardı. Yumurtaların de­ğişik biçimi dikkatimi çekti. Daha yuvarlak ve daha beyazlar­dı sanki. Sonra başıma tokmakla vurulmuş gibi birden, sa­kat çocuğun ne yapmak istediğini anladım. Gözümün önü­ne, martı katliamı yapıldığı gün yere eğilip kalkması geldi. O zaman bu hareketine hiçbir anlam verememiştim ama şim­di anlıyordum ki çocuk yumurtaları kurtarmaya çalışıyor, onları gizli gizli kümese taşıyor ve tavukların altına yerleş­tiriyor.</span></p>
				<p class="metin"><span class="metin char-style-override-11" xml:lang="tr-TR">İnsanoğlu ne garip diye düşündüm, en ummadığın kişi­de neler var. Acaba tavuklar martı yumurtalarını kabul edi­yor muydu, onları sıcaklıklarıyla ısıtmak için altlarına alıyor muydu? Samanların arasında gördüğüm yumurtaların üs­tünde hiçbir tavuk yoktu ama oturan bazı tavukların altın­da ne olduğunu göremiyordum. Kümese sadece çocuk girip çıktı­ğı, yumurtaları o topladığı için tavukları benden daha iyi ta­nıyordu elbette. Belki de gizli kurtarma harekâtı işe yarıyor­du; kim bilir.</span></p>
				<p class="metin"><span class="metin char-style-override-11" xml:lang="tr-TR">“Bravo be çocuk!” dedim kendi kendime. “Ne adammışsın!”</span></p>
				<p class="metin"><span class="metin char-style-override-11" xml:lang="tr-TR">Keşfimi Yazar’a ve Lara’ya anlatmak için yanıp tutuşuyor­dum; belki de güzel bir hikâye konusu olurdu bu.</span></p>
				<p class="metin"><span class="metin char-style-override-11" xml:lang="tr-TR">Neyse, galiba yine lafın ucunu kaçırdım ve size esas anlat­mam gereken noktayı geciktirdim.</span></p>
				<p class="metin"><span class="metin char-style-override-11" xml:lang="tr-TR">Evet, beklendiği gibi ertesi hafta büyük vapur adaya bir kafes getirdi ve motordan çıkarılan kafesin içinde, birbirine dolanarak dönüp duran tilkileri gören Başkan ve ada halkı se­vinçten mest oldu. Sanki adaya tilkiler değil, kurtarıcı melekler gelmişti. Herkes sevinç içinde el çırptı.</span></p>
				<p class="metin"><span class="metin char-style-override-11" xml:lang="tr-TR">Beyaz giysiler içindeki Başkan, her günkünden daha faz­la köpekbalığına benzeyen yüzü ve birbirine yakın gözleriyle bir zafer nutku patlattı. Artık bu adada vahşi martıların sal­tanatına son verilecekti. Düşmanının karşısına başka bir düş­man çıkarmak yüksek stratejisiyle bu sorunun kökü kazınacaktı. Adalılar artık rahat bir nefes alabilir, geleceklerine gü­venle bakabilirlerdi. Çok yakında adamızın her yeri güvenli bir hale gelecek, halkımız terör tehlikesinden kurtulacaktı.</span></p>
				<p class="metin"><span class="metin char-style-override-11" xml:lang="tr-TR">Başkan’ın konuşması sık sık alkışlarla kesildi. Sonra tö­renle kafesin kapısı açıldı. On dişi, on erkek olduğu garanti­si verilen ve deniz yolculuğundan sersemlemiş halde karaya indirilen tilkiler önce bir an durakladı, sonra yavaşça kafesin kapısına doğru sokuldu, başlarını bir iki kez ürkekçe çıkarıp içeri soktu, sonra hepsi birden yıldırım gibi ormana doğru koşup gözden kayboldu. Adadaki canlılara bir tür daha ek­lenmişti.</span></p>
				<p class="metin"><span class="metin char-style-override-11" xml:lang="tr-TR">Tilkiler koca kuyruklarını sallayarak koşarken, Başkan kendinden son derece hoşnut bir biçimde gülümsemeye, halk ise kurtarıcı kahramanları alkışlamaya devam ediyordu.</span></p>
				<p class="metin"><span class="metin char-style-override-11" xml:lang="tr-TR">Törenden sonra sessizce dağılıp evlerimize gittik. Başkan’ın saldırı nöbeti dindiğine göre adadaki şiddet dönemi sona er­miş demekti. Her şey sessizliğe gömülmüş gibiydi. Görünüşte değişen bir şey olmamıştı, gündelik yaşam eskiden olduğu gi­bi devam ediyordu; insanlar yine birbirine selam veriyor, ha­vadan sudan konuşuyordu ama adanın havasında, neredeyse elle tutulur bir değişiklik olmuştu. Eski neşeden, dostluktan, düşüncesiz, hesapsız kitapsız arkadaşlıktan eser kalmamıştı. Hele bizimle yani Yazar’la, benimle ve Lara’yla pek az kişi ahbaplık ediyor, neredeyse bizi dışlıyorlar diyebileceğim bir tavır gösteriyorlardı. Bazı geceler komşu evlerde toplanıldığını, sohbet edildiğini duyuyorduk ama buralara hiç davet edil­miyorduk.</span></p>
				<p class="metin"><span class="metin char-style-override-11" xml:lang="tr-TR">Yazar zaten bütün adalılara diş biliyor, hiçbiriyle yüz yüze gelmek istemiyordu. Yalnızlığı, yabaniliği, öfkesi büsbü­tün artmış gibiydi.</span></p>
				<p class="metin"><span class="metin char-style-override-11" xml:lang="tr-TR">Biz Lara’yla durumdan pek de şikâyetçi değildik, çün­kü birbirimizin koruyucu limanlarına sığınabiliyorduk ama Yazar’ın ne yazık ki böyle bir şansı yoktu.</span></p>
				<p class="metin"><span class="metin char-style-override-11" xml:lang="tr-TR">O durgun günleri renklendiren en önemli olay, arada bir uğrayıp gizlice neler olup bittiğini gözlediğim kümeste, iki martı yavrusunun peydahlanmasıydı. Demek ki çocuk ba­şarmıştı bu işi, iki yavrunun canını kurtarmıştı. Sanki bütün dünyayı yemek istermiş gibi ağızlarını sonsuz bir açlıkla ko­caman açan bu iki paytağı nasıl beslediği ise benim için bir sır olarak kaldı.</span></p>
				<p class="metin"><span class="metin char-style-override-11" xml:lang="tr-TR">O günden sonra bir daha tilkileri görmedik. Ormanda kendilerine inler bulmuş olmalıydılar. Martı yumurtalarını yiyip yemediklerini ise görmemize olanak yoktu. Zaten artık hiç kimsenin canı, çok acı anıları akla getiren martı kıyısına gitmeyi ve oralara göz atmayı istemiyordu.</span></p>
				<p class="metin"/>
			</div>
		</div>
	</body>
</html>