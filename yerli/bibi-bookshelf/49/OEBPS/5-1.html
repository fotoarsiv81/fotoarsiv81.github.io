<html xmlns="http://www.w3.org/1999/xhtml">
	<head>
		<title>5-1.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-1.html" xml:lang="tr-TR">
			<div class="Basic-Text-Frame-1">
				<p class="arabaslik-orta para-style-override-15" id="toc_marker-2-1" xml:lang="en-GB"><span class="kisim-baslik" style="font-size:1.08em;">1</span></p>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"><span class="metin char-style-override-11" xml:lang="tr-TR">“O” bir gün çıkıp gelene kadar, “en iyi korunan sır” dediğimiz yeryüzü cennetinde huzur içinde yaşayıp gidiyorduk.</span></p>
				<p class="metin"><span class="metin char-style-override-11" xml:lang="tr-TR">Böyle bir cennet nasıl anlatılır, hatta anlatma girişimin­de bulunma cesareti nasıl gösterilir, bilemiyorum. Şimdi size bu küçük adanın çam ormanlarından, doğal bir akvaryum gi­bi olan masmavi ve saydam denizinden, rengârenk balıkların seyredildiği güzel koylarından, beyaz hayaletler gibi sürek­li uçan martılarımızdan söz etsem, biliyorum ki gözünüzde turistik bir kartpostal manzarası canlandırmaktan daha fazla bir iş yapmış olmayacağım.</span></p>
				<p class="metin"><span class="metin char-style-override-11" xml:lang="tr-TR">Bütün anakaralara uzak, geceleri baygın yasemin kokula­rına bürünerek, kış yaz aynı ılıman iklimle sarılıp sarmalana­rak, ağaçların arasında yitip gitmiş kırk eviyle kendine yeterek sürüp giden başlı başına bir dünyaydı burası.</span></p>
				<p class="metin"><span class="metin char-style-override-11" xml:lang="tr-TR">Adanın dingin doğasında, dile söze gelmeyen bir yaşam sırrı gizliydi sanki. Sabahları denizin üstündeki süt beyaz sisi, akşamüstü insanın yüzünü yalayan hafif esintiyi, martı çığlık­larına eşlik eden rüzgârın fısıltısını, lavanta kokularını nasıl anlatmalı? Ya her şafak vakti gözlerimizi ovuşturarak kalk­tığımızda önümüze çıkan, sislerle sarılıp sarmalanmış ve havada asılıymış gibi duran ikiz adanın büyülü görüntüsünü? Ya denize dalıp çıkarak avlanan martıları? Ya evlerimizi saran mor bugenvilleri? Ya gece ıhlamurlarını? </span></p>
				<p class="metin"><span class="metin char-style-override-11" xml:lang="tr-TR">Aslında biz bu yaşamın güzel olduğunu düşünmüyorduk bile artık; o kadar alışmıştık ki, yaşayıp gidiyorduk işte. İnsan her gün gördüğü denizin, evinin önündeki kayanın üstüne konan martının güzel olduğunu düşünmez. İki tarafı ağaç­lıklı toprak yoldan yürürken, tepede buluşup birbirine gir­miş olan dalların nasıl bir gölgelik yarattığını, akşamsefalarının bir mucize gibi birden açıverdiği bahçelerdeki alçak sesli sohbetleri, bazı evlerden belli belirsiz duyulan aşk fısıltılarını da. Bunları sadece yaşar. Ama ben profesyonel ve iyi bir ya­zar olmadığım için size her şeyi betimlemelerle anlatma yolu­nu seçiyorum. Aslına bakarsanız bu hikâyeyi size benim yazar arkadaşım anlatmalıydı ama onun hepimizi üzen sonu, böyle bir şeyin yapılmasını olanaksız kılıyor.</span></p>
				<p class="metin"><span class="metin char-style-override-11" xml:lang="tr-TR">Adada benim yıllarca en yakın arkadaşım olan Yazar, bü­tün bunları kim bilir hangi yazı hüneriyle, eğretilemeyle, metnin içine yedirerek verebilirdi size. Ne yazık ki, adanın ve sevgili arkadaşımın başına gelen korkunç olayları sadece benden öğrenmek durumundasınız. Bu yüzden de postmodern, antiroman, yeni roman vs. gibi karmaşık anlatım tekniklerini bilmeyen benim gibi sıradan bir yazıcıya katlanmak zorunda­sınız.</span></p>
				<p class="metin"><span class="metin char-style-override-11" xml:lang="tr-TR">Aslına bakarsanız biz o zamanlar bunların anlatılmasını da istemiyor ve adamızı bir sır gibi gizliyorduk. Çünkü gide­rek deliren dünyamızda böyle bir yerin varlığının bilinme­si pek işimize gelmiyordu. Nasıl olduysa rastlantılarla ada­yı bulmuş kırk sakin aileydik. Huzurluyduk, kimse kimsenin işine karışmıyordu. Onca yaralanmadan, hayal kırıklığından ve derin acıdan sonra adada edindiğimiz yeni dostları o ka­dar yürekten seviyordum ki, buraya “Son Ada” adını takmıştım. Evet evet; son ada, son sığınak, son insani köşeydi bura­sı. Tek isteğimiz bu dinginliğin bozulmamasıydı.</span></p>
				<p class="metin"><span class="metin char-style-override-11" xml:lang="tr-TR">Televizyon yayınlarını alamadığımız için çılgın dünyamız­da ne olup bittiğine dair haberleri ancak haftada bir uğrayan vapurun getirdiği gazetelerden öğreniyorduk. Bu sakin gezegenimizde, şaraplı bir öğle yemeğinden sonra hamakta içimiz geçmek üzereyken yarı kapalı gözlerimizle okuduğumuz ha­berler, öteki gezegendeki çılgınlığın artmakta olduğunu gös­teriyordu. Ama itiraf etmeliyim ki bunlar bizi ancak uzay sa­vaşları kadar ilgilendiriyordu; her şey öylesine uzaktı bizden.</span></p>
				<p class="metin"><span class="metin char-style-override-11" xml:lang="tr-TR">Meğer yanılıyormuşuz. Ayrı bir gezegen değil, çılgınlığın tam göbeğindeki bir adaymışız. Ne var ki, yıllarca sürdürdüğü devlet yönetimini gönülsüzce bırakan Başkan adamıza yerleşirken bile göremedik bu gerçeği. Omuzlarında dünyayı taşır edasıyla yaptığı devlet başkanlığından sonra, dinlenmeye gelmiş olduğuna inandık.</span></p>
				<p class="metin"><span class="metin char-style-override-11" xml:lang="tr-TR">Galiba size biraz adanın geçmişinden söz etmem gereki­yor. Bu ıssız adayı yıllar önce çok zengin bir işadamı almış. Yaşlılık yıllarında da güzel bir malikâne yaptırıp, hizmetçileri ve uşaklarıyla birlikte yerleşmiş buraya. Son yıllarını dün­ya kavgalarından uzakta, balık tutarak, öğle sonları hamakta uyuyarak geçirmiş.</span></p>
				<p class="metin"><span class="metin char-style-override-11" xml:lang="tr-TR">Bu arada yalnızlıktan canı sıkıldığı için olsa gerek birkaç tanıdığını çağırıp ev yapmaları için teşvik etmiş. İnsanlar ge­lip, onunki kadar büyük olmayan evler yapmışlar. Adam, ge­lenlerden arazi parası falan istememiş. Zaten doğal malzeme­ler kullanılarak imece usulü yapılan, adanın ormanlarından yararlanılarak ortaya çıkarılan kütükten evler için dışarıdan çok az malzeme getirilmiş. Herkes eşine dostuna söyleye söy­leye ada kırk eve ulaşmış.</span></p>
				<p class="metin"><span class="metin char-style-override-11" xml:lang="tr-TR">Zengin işadamı bu noktada adaya gelişleri durdurmuş ve daha fazla ev yapılmasına izin vermemiş. Çünkü adanın doğal güzelliğinin, sessizliğinin ve yeşilin bin bir çeşidinin yan­sıdığı ormanların bozulmasını istememiş.</span></p>
				<p class="metin"><span class="metin char-style-override-11" xml:lang="tr-TR">Patron öldüğü zaman ev büyük oğluna geçmiş. Zaten işle güçle fazla ilgisi olmayan bu yeni patron da adadaki yaşamı sürdürmeyi, anavatandaki karmaşık yöneticilik hayatına ter­cih etmiş. Zamanla kendisi gibi ada sakinleri de o ailenin ada­nın sahibi olduğunu unutmuş. Sadece daha büyük bir evde yaşayan sıradan adalılar olarak görülmeye başlamışlar.</span></p>
				<p class="metin"><span class="metin char-style-override-11" xml:lang="tr-TR">Ona 1 Numara dememiz ise adanın en önde gelen insanı, lideri ya da artık çoktan unutmuş olduğumuz sahipliğinden değil, buradaki tuhaf bir gelenekten kaynaklanıyor. Biz bura­daki insanlara daha çok ev numaralarıyla sesleniriz.</span></p>
				<p class="metin"><span class="metin char-style-override-11" xml:lang="tr-TR">Hayatta büyük hayal kırıklıkları yaşayan yorgun babamın yolu birtakım tanıdıklarının çağrısıyla bu adaya epeyce geç düştüğü ve kırkla sınırlandırılmış olan ada evlerinin sondan beşincisini yapma fırsatını yakaladığı için bizim aileden 36 Numara diye söz edilir.</span></p>
				<p class="metin"><span class="metin char-style-override-11" xml:lang="tr-TR">Yazar arkadaşım ise burada kendisine ve ailesine ait bir evi olmamasına rağmen, onun kitaplarını seven ve yazmak için sakin bir köşe arayan Yazar’a adadaki evini veren dostu saye­sinde, 7 Numara diye anılır. 7 numaralı ev, adadaki ilk evlerden biridir. Ulu ağaçların gölgeli bir tünel oluşturduğu toprak yo­lun başlarındadır.</span></p>
				<p class="metin"><span class="metin char-style-override-11" xml:lang="tr-TR">Evler, haftada bir uğrayan vapurun yanaştığı, daha doğ­rusu çok büyük olduğu için yanaşamadığı ve açıkta demir atarak, malzemenin küçük motorlarla adaya taşındığı derme çatma iskelenin bulunduğu uçtan başlar; 1, 2, 3... diye 40’a kadar sıralanarak gider. İskelenin yanında, her türlü ihtiya­cımızı karşılayan bakkal ve aynı adamın işlettiği günlük taze balıklar ile öteki deniz mahsullerinin sunulduğu basit bir çar­dak altı bulunur. Ailesiyle birlikte yıllar önce gelmiş ve adaya yerleşmiş, artık adanın ayrılmaz bir parçası olmuş bu emektar adama da kısaca “bakkal” diyoruz. Çünkü onun numara­sı yoktur. Ada sakinlerinin neredeyse elinde büyümüş olan sakat oğlu ve karısıyla dükkânın arkasındaki küçük, iki oda­lı müştemilatta yaşar. </span></p>
				<p class="metin"><span class="metin char-style-override-11" xml:lang="tr-TR">Evet! Hikâyeyi anlatmaya başlamadan önce adayla ilgi­li gerekli bilgileri verebildim mi acaba diye düşünüyorum. Eksik bıraktığım bir şey var mı?</span></p>
				<p class="metin"><span class="metin char-style-override-11" xml:lang="tr-TR">Elbette bütün bunları size çok daha usta bir biçimde, ede­bi cümleler kurarak aktarabilmeyi isterdim. Konuyu sade bir şekilde anlatmaktan alamıyorum kendimi. Çünkü basit bir anlatıcıyım ben. Şu defterin başında geçirdiğim saatler bo­yunca kendimi uyarıyorum hep, “Çağdaş yazarların yaptığı gibi yap, anlatılanın değil anlatım biçiminin önemli olduğu bir yapı kurmaya çalış, biraz cesur ol” diye.</span></p>
				<p class="metin"><span class="metin char-style-override-11" xml:lang="tr-TR">Ama bunları çok da önemsemiyorum. Benim amacım size ustalığımı kanıtlamak değil, hikâyemizi anlatmak. Böyle sözler ederek ben de aynı yönteme başvurmuş oldum ve anlatı­yı kesintiye uğrattım ama size söz veriyorum, bundan sonra söylemek istediğimi doğrudan doğruya anlatacak ve sizle­ri sıkmayacağım.</span></p>
				<p class="metin"><span class="metin char-style-override-11" xml:lang="tr-TR">Adadaki günlük yaşamın ayrıntılarını tamamlamak için sözünü etmem gereken birileri daha var. En önemli komşula­rımız, biz adaya gelmeden binlerce yıl önce buraya yerleşmiş, çoluğa çocuğa karışmış esas sahipler; yani martılar. Martıları belirtmeden bu adayı anlatmaya olanak yok. Vahşi çığlıklar­la denize dalıp çıkan, bir iki karış derinlikten kaptıkları ba­lıkları büyük bir zafer duygusuyla karaya getiren, çıkardık­ları çeşitli seslerden ve değişik frekanslardan bir dilleri oldu­ğunu anladığımız martılar. Hiçbir adalının rahatsız etmediği, adanın bazı çakıllı kıyılarının mutlak sahibi olan, yumurtala­rını o kayalıklara bırakıp başında analı babalı, gözlerini ufuk çizgisinden ayırmadan, gelecek olası bir düşmanı gözleyerek, tehdit dolu bir duruşla bekleyen martılar. Bazı geceler evleri­mizin taş teraslarında, iriyarı bir adamın yürüyüşüne benzer sesler çıkararak dolaşan martılar.</span></p>
				<p class="metin"><span class="metin char-style-override-11" xml:lang="tr-TR">Bu beyaz gölgelerle o kadar içli dışlı olmuştuk ki, artık ne­redeyse onların kendi aralarında konuştuğu dili öğrenmiş­tik. Ne zaman kızıyorlar, ne zaman birbirlerini uyarıyorlar, ne zaman aşk sesleri çıkarıyorlar, ne zaman yavrularını azar­lıyorlar, anlayabiliyorduk.</span></p>
				<p class="metin"><span class="metin char-style-override-11" xml:lang="tr-TR">Adaya ilk gelenlerin yaptığı en akıllı iş, buranın temel sa­kinleri olan martıları ürkütmemek, onların yaşamını tehdit etmemek olmuş. Martılar adaya ilk kez ayak basan bu tuhaf yaratıkları kuşkuyla süzmüş, onlardan yumurtalarına ve yav­rularına bir zarar gelip gelmeyeceğini anlamak için yıllar sü­ren bir tür sınav uygulamıştır herhalde. Sonunda insanlar ve martılar arasında bir uyum kurulmuş, bu yaban kuşlar ile ha­yattan kaçan münzevi insanlar sessiz bir sözleşmeyle yaşam alanlarını birbirine karıştırmama konusunda anlaşmışlar.</span></p>
				<p class="metin"><span class="metin char-style-override-11" xml:lang="tr-TR">Bu anlaşma, bir evin satılmasıyla sonsuza kadar değişti. O güne kadar adadaki evlerin hiçbiri satılmamıştı, çünkü sahip­leri içinde oturmayı ya da bir yakınlarını göndermeyi tercih ediyordu. Ama 24 numaradaki yaşlı amcamız bir gün kalp krizi geçirip de 18 numarada yaşayan ve büyük bir özveriy­le her türlü acımızı dindiren doktor arkadaşımız onu kurtar­mayı başaramayınca, merhumun başkentte yaşayan oğlu evi satılığa çıkardı.</span></p>
				<p class="metin"><span class="metin char-style-override-11" xml:lang="tr-TR">Biz bunu, babasını adanın mezarlığına gömmeye bile gel­meyen hayırsız oğlandan değil de gazetelerdeki emlak satış ilanlarından öğrendik. Bu durum, adadaki en büyük heye­can dalgalarından birine yol açtı. Herkes, başkent diskoların­da biraz daha eğlenmek için evi satılığa çıkaran ve böylece ba­basının saygın ismine leke süren bu hayırsız evlada ağzına geleni söyledi. Oysa 24 Numara, adamızın en saygı duyulan insanlarından biriydi. Bizim gibi otuz ile kırk yaş arasını süren ikinci kuşak, rahmetliye büyük bir saygı gösterirdi. Çalışma yaşamı boyunca ülkenin en saygın ve ünlü avukatlarından bi­ri olarak tanınmış olan 24 Numara, adanın sahibini tanıdığı için onun davetiyle gelip adaya yerleşmişti. </span></p>
				<p class="metin"><span class="metin char-style-override-11" xml:lang="tr-TR">Lara ve ben adaya sonradan gelenlerdendik. İçim sızlama­dan adını anmayı başaramadığım Lara’nın kim olduğunu birazdan anlatacağım.</span></p>
				<p class="metin"><span class="metin char-style-override-11" xml:lang="tr-TR">İlk günlerde, kimin kim olduğunu anlamaya, onları tanı­maya çalıştığım sırada, 24 Numara’dan, yani avukat beyden büyük bir saygıyla söz edilir ve tanıştığım zaman ondan çok etkileneceğim söylenirdi. Ben de bu tanışmayı iple çeker ama avukatı dingin hayatından çekip çıkarmamak için rahatsız et­meye çekinirdim. Böylece evinden pek çıkmayan adamcağı­zı tanımak, aşağı yukarı adaya gelişimden bir ay kadar sonra mümkün olabildi. O da çok garip bir biçimde...</span></p>
				<p class="metin"><span class="metin char-style-override-11" xml:lang="tr-TR">Bir gün, adaya geldiğim ilk günlerde arkadaş olduğum Yazar’la birlikte denizde yüzüyorduk. Tam kıyıya dönüyor­duk ki, biraz ileride yüzmekte olan 24 Numara’yı gördük. Arkadaşım seslendi, tanıştırmak istediği arkadaşının ben olduğunu söyledi. İkimiz birden avukat beye doğru yüzmeye başladık, o da bize doğru kulaç atmaya.</span></p>
				<p class="metin"><span class="metin char-style-override-11" xml:lang="tr-TR">Birbirimize yaklaştığımız sırada, “Efendim, çok memnun oldum, sizi çok tanımak istiyordum zaten, ne şeref!” gibi ancak karada ve giyimli durumda bir anlam ifade edebilecek ki­bar tanışma sözcüklerini, denizde ve o garip durumda söy­lemeye başlamıştık. Çünkü eski kuşağa mensup olan avukat bey, saygı uyandıran tok sesiyle böyle aşırı kibar şeyler söylü­yordu. Ben de aynı üslupta cevap vermeye çalışıyordum.</span></p>
				<p class="metin"><span class="metin char-style-override-11" xml:lang="tr-TR">Tam o sırada, çok talihsiz bir şey oldu. Kim bilir hangi açık deniz gemisinden atılmış olan ve dalgaların kıyıya bırakmak üzere getirdiği bir zerzevat öbeğinin içinde bulduk kendimizi. Benim ağzıma bir salatalık kabuğu yapıştı. Onu ağzımdan sıyırıp alırken, bir yandan su yutmamaya bir yandan da neza­ket cümlelerini tekrarlamaya çalışıyordum. Avukat beyin de alnına ezik bir domates yapışmıştı. Böylece bir yandan yüz­meye çalışırken ağzımızdan yüzümüzden de sebzeleri temiz­leyerek, aşırı kibar bir tanışma seremonisi yaşadık.</span></p>
				<p class="metin"><span class="metin char-style-override-11" xml:lang="tr-TR">Daha sonra gölgeli teraslarda, ıtır kokulu akşamlarda il­ginç sohbetler yürütürken, bu garip ve komik tanışma töre­nimizi anar, hep birlikte gülerdik. Hatta yazar arkadaşım, bu ilginç karşılaşma üstüne bir hikâye yazacağını söyler, bu ara­da eliyle gözünün üstündeki hayali bir patlıcanı almaya çalı­şırken en kibar ve ağdalı cümleler tekrarlardı.</span></p>
				<p class="metin"><span class="metin char-style-override-11" xml:lang="tr-TR">Ama şimdi anlatmaya başlayacağım olaylar sonucunda bu hayalini gerçekleştiremedi ve bu hikâyeyi özetlemek de onun yanında bir hiç olan bana düştü. Avukat hiçbir zaman sözü­nü etmedi ama sanırım bizim yaşlarımızdaki oğlunun ha­yırsızlığı ve kendisini hiç arayıp sormaması ağırına gidiyor, Yazar ile bende bir çeşit evlat hasretini gideriyordu.</span></p>
				<p class="metin"><span class="metin char-style-override-11" xml:lang="tr-TR">Ölümünden üç dört gün önce, güneşin tam tepede oldu­ğu bir öğle vaktinde, koşmaya başlayacağını söylemişti bana. “Kilom epeyce arttı” diyordu, “bu durum tehlikeli. Yakında kıpırdamakta güçlük çekeceğim. Oysa bak, ihtiyar martılar uçmayı bırakıyorlar mı? Sürekli olarak gökyüzünde süzülüp duruyorlar, denize dalıp çıkıp yiyecek buluyorlar. İnsanoğlu bu akıllı yaratıkları örnek almalı. Ben de her gün koşacağım artık.”</span></p>
				<p class="metin"><span class="metin char-style-override-11" xml:lang="tr-TR">Onu, aniden gelen bu çılgın ilhamın tehlikelerine karşı uyarmaya çalışmış ve bilmiş bir tavırla, “Hiç olmazsa koşmayın da yürüyün” demiştim. Gülmüştü. “Zaten koşmak dediysem, hızlı yürümek anlamında. Yoksa ben bu yaşta nasıl koşarım.”</span></p>
				<p class="metin"><span class="metin char-style-override-11" xml:lang="tr-TR">Birkaç gün sonra bir şafak vakti, adamcağızı ağaçlıklı yol­da yatar durumda buldular. Bilinci yerinde değilmiş. Onu kurtarmayı başaramayan doktor, hızlı yürüme yönteminin avukatın kalbine çok fazla geldiğini söyledi.</span></p>
				<p class="metin"><span class="metin char-style-override-11" xml:lang="tr-TR">Adada bir ölüm olduğu zaman iki yöntem uygulanıyordu. Cesedi ya adanın mezarlık olarak ayırdığımız manzaralı bir tepesine gömüyor ya da haftada bir gelen vapurla memlekete yolluyorduk. Ama cesedi vapur gelene kadar ve daha sonraki yolculukta sürekli buz içinde tutmak gerektiği için, memleke­te yollamak pek pratik bir yöntem değildi. Müteveffa avukatın –artık böyle anılmaya başlanmıştı adada– yıllar önce bazı tanıdıkları aracılığıyla sağlamış olduğu bir kolaylık sayesin­de, ölüm ilmühaberini başkentteki nüfus idaresine bildiriyor ve işlenmesini sağlıyorduk. Yani bu unutulmuş adada yasa­dışı bir iş yaptığımız da yoktu. Başkentten bir yönetici atanamayacak kadar küçük bir yerleşim birimiydi adamız. Bizi gözardı etmişlerdi.</span></p>
				<p class="metin"><span class="metin char-style-override-11" xml:lang="tr-TR">Ah unutulmuşluk, terk edilmişlik... Ah yalnızlık!</span></p>
				<p class="metin"><span class="metin char-style-override-11" xml:lang="tr-TR">Meğer ne değerli kavramlarmış bunlar. O dingin hayatlarımız için ne kadar gerekliymiş. Bu satırları yazarken o eski günleri anıyor, yüreğim kanayarak yitirdiğimiz cennete ağıt yakmak istiyorum.</span></p>
				<p class="metin"><span class="metin char-style-override-11" xml:lang="tr-TR">24 numaralı evin, zaten her tarafını sarıp sarmalamış olan sarmaşıklar arasında kaderine terk edileceğini, zamanla acı yeşil bitki örtüsünün evin içine kadar yürüyüp onu yutaca­ğını düşünürken, gazeteleri ölüm ilanlarına kadar okuyan meraklı bir komşumuzun verdiği haberle heyecana kapıldık: 24 numaralı ev satılığa çıkarılmıştı. “Yeryüzü cenneti adada satılık ev” başlığı altında, adamızla ilgili övgülere yer veriliyordu. Bu satış, yıllardır koruduğumuz küçük topluluğun ifşa olması, mahremiyetimizin ihlali ve huzurumuzun bozulması anlamına geliyordu. Bu nedenle aramızda para toplayıp 24 numarayı satın almayı önerenler bile oldu ama adadaki yaşamın rehavetine kapılmış olan bizler, bir türlü bu gerekli kararı alıp uygulamaya koyamadık. Çünkü dünyevi iş­lere olan ilgimizi yitirmiştik. Hayatımızda ne trafik sıkışıklı­ğı vardı, ne bürokrasi, ne vergi, ne form doldurma, ne banka... Sabah ayağımıza geçirdiğimiz eski bir şortla evden çıkı­yor, arkadaşlarla sohbet ediyor, kahve içiyor, bazen denize gi­riyor, bazen balık tutuyor, ağır ağır akan bir su gibi acele et­meden yaşayıp gidiyorduk. Ada bizi uyuşturmuştu.</span></p>
				<p class="metin"><span class="metin char-style-override-11" xml:lang="tr-TR">Bir gün denizi yara yara süratli bir teknenin bize doğru geldiğini gördük. Hücumbota benziyordu. Geldi, adanın is­kelesine yanaştı. İçinden resmi görünümlü, takım elbiseli, si­yah gözlüklü, telsizli adamlar indi. Bakkalla bir süre konuş­tuktan sonra onu da alıp 24 numaraya gittiler. İçeride bir sa­at kadar kaldılar, içlerinden biri elindeki büyük fotoğraf ma­kinesiyle evin bir sürü fotoğrafını çekti. Sonra adayı dolaştı­lar ve tekrar hücumbota binip gittiler.</span></p>
				<p class="metin"><span class="metin char-style-override-11" xml:lang="tr-TR">Bizlere ne selam, ne sabah... Onlar ayrıldıktan sonra he­men merakla başına üşüştüğümüz bakkal, hepimizin isimle­rini bildiklerini söyledi. Artık apaçık belli olmuştu ki adamı­za önemli biri geliyor. Devletle ilişkili, üst düzeyden yani ken­di aramızdaki deyişle büyükbaşlardan biri. Ama hayali en ge­niş olan arkadaşımız –ki bu durumda Yazar oluyordu bu– bi­le en tepedekinin geleceği tahminini yürütemedi.</span></p>
				<p class="metin"><span class="metin char-style-override-11" xml:lang="tr-TR">Sonra bir gün, “O” geldi. Böylece adamızın tarihi ve talihi sonsuza kadar değişmiş oldu.</span></p>
				<p class="metin"/>
			</div>
		</div>
	</body>
</html>