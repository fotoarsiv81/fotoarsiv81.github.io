<html xmlns="http://www.w3.org/1999/xhtml">
	<head>
		<title>5-11.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-11.html" xml:lang="tr-TR">
			<div class="Basic-Text-Frame-1">
				<p class="arabaslik-orta para-style-override-15" id="toc_marker-2-11" xml:lang="en-GB"><span class="kisim-baslik" style="font-size:1.08em;">11</span></p>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"><span class="metin char-style-override-11" xml:lang="tr-TR">Ne garip! Mücadele martılarla başlamıştı ama san­ki giderek kişiselleşiyor ve biz insanlar arasında­ki bir kavgaya dönüşüyordu. Ne kadar acı olursa olsun şu­nu itiraf etmeliyim ki, bu kavga adaya bir canlılık getirmiş­ti. Mücadele heyecanı belki de karmaşık ruhumuzun çoktandır aradığı bir şeydi. Bunu Lara’nın öfkeden kızaran yü­zünden, pembeleşen elmacık kemiklerinden, bazen de Yazar’ın bakışlarındaki ölümcül hiddetten anlayabiliyordum.</span></p>
				<p class="metin"><span class="metin char-style-override-11" xml:lang="tr-TR">İnsanlar arasında bunlar olup biterken martılar ne âlemdeydi, ne yapıyor, yaralarını nasıl sarıyordu, bilemiyor­duk. Çünkü hem onları gözlemeye vaktimiz olmamıştı hem de zaten vakur ve ifadesiz duruşlarından bir şey anlamak mümkün değildi.</span></p>
				<p class="metin"><span class="metin char-style-override-11" xml:lang="tr-TR">Bu olaylar olmadan önce de zaman zaman düşünür, ken­dimi bir martı yerine koyarak adayı onların gözüyle seyret­mek isterdim. Acaba gökyüzünden baktıkları zaman, aşağıda yürüyen, konuşan, yemek yiyen insanları nasıl görüyorlardı? Bizim hakkımızdaki fikirleri neydi?</span></p>
				<p class="metin"><span class="metin char-style-override-11" xml:lang="tr-TR">Biz insanlar evren hakkında düşünürüz, yargılara varırız ama evrenin bizim hakkımızda ne düşündüğünü hiç merak etmeyiz.</span></p>
				<p class="metin"><span class="metin char-style-override-11" xml:lang="tr-TR">Bütün bu düşüncelerin bize bir faydası yoktu artık. Çünkü sabah olmuş, güneş adayı ışığıyla yıkamaya, deniz yüzeyi­ni ayna gibi pırıl pırıl parlatmaya başlamıştı. Yapraklar ge­ce oluşan çiyle daha da yeşil görünüyordu. Sabah sisi yavaş yavaş dağılırken, merak içinde uzaktan iskeleyi izlemeye ko­yulduk. Önce Başkan’ın botta yaşayan adamları çıktı meyda­na, sonra 1 Numara geldi. Sonra da bazı komşularımız te­ker teker sökün etti. Başkan henüz ortalarda görünmüyor­du. Herhalde onu kalabalık toplandıktan sonra çağıracaklar­dı. Belki de devletin kuralları böyleydi, ne bilelim!</span></p>
				<p class="metin"><span class="metin char-style-override-11" xml:lang="tr-TR">Adalılardan on sekiz kişi saydık, daha sonra kimse gelme­di. Zaten gelenler de tedirgin tedirgin çevreyi süzüyor, bir fır­sat çıksa da oradan tüysek der gibi bakınıyordu.</span></p>
				<p class="metin"><span class="metin char-style-override-11" xml:lang="tr-TR">Başkan geldi. Onlara bir nutuk çektiğini gördük. Adamları herkese silah dağıttı. Sonra yürümeye başladılar. Siyah göz­lüklü adamlar önden gidiyordu. Başkan onların hemen arkasındaydı. Adalılar ise yılgın bir müfreze gibi izliyordu onları. Belli bir mesafeden biz de peşlerine düştük.</span></p>
				<p class="metin"><span class="metin char-style-override-11" xml:lang="tr-TR">Tam üstümüzde uçan iki martıya bakıyordum ki, Yazar’ın sesini duydum. Tepeleri tıraşlanmış ağaçlık yolda müfrezenin önüne çıkmış, “Durun!” diye haykırıyordu. “Durun! Buradan bir adım öteye gitmenize izin vermiyorum.”</span></p>
				<p class="metin"><span class="metin char-style-override-11" xml:lang="tr-TR">Başkan, bu akıl almaz cüret karşısında şaşırmış bir halde “Sen de kim oluyorsun?” diye sordu.</span></p>
				<p class="metin"><span class="metin char-style-override-11" xml:lang="tr-TR">“Bir adalı olarak bu katliama karşı çıkıyorum.” </span></p>
				<p class="metin"><span class="metin char-style-override-11" xml:lang="tr-TR">“Adamlarım canını yakmadan çekil kenara!” </span></p>
				<p class="metin"><span class="metin char-style-override-11" xml:lang="tr-TR">“Çekilmiyorum, martıları katletmenize izin vermeyece­ğim.”</span></p>
				<p class="metin"><span class="metin char-style-override-11" xml:lang="tr-TR">“Sana ne martılardan be adam? Bak, adanın sahibi bi­zimle.”</span></p>
				<p class="metin"><span class="metin char-style-override-11" xml:lang="tr-TR">“Bu adanın asıl sahibi martılardır. Bizden binlerce yıl ön­ce gelmişler buraya!” </span></p>
				<p class="metin"><span class="metin char-style-override-11" xml:lang="tr-TR">“Ama onlar vahşi. Hiç vahşiden ada sahibi olur mu?”</span></p>
				<p class="metin"><span class="metin char-style-override-11" xml:lang="tr-TR">“Onlar vahşi de siz medeni misiniz?”</span></p>
				<p class="metin"><span class="metin char-style-override-11" xml:lang="tr-TR">“Elbette. Bir mülke medeniyet sahip olur, vahşiler orada kaç bin yıldır yaşarlarsa yaşasınlar, sahip sayılmazlar.”</span></p>
				<p class="metin"><span class="metin char-style-override-11" xml:lang="tr-TR">“Martılar bu adanın sahibidir!”</span></p>
				<p class="metin"><span class="metin char-style-override-11" xml:lang="tr-TR">“Hayır efendim. Martılar bu adanın düşmanıdır. Çekin şu salağı yolumun üstünden.”</span></p>
				<p class="metin"><span class="metin char-style-override-11" xml:lang="tr-TR">Başkan’ın bu sinirli emri üzerine, zaten kendilerini zor tu­tan iki adamın Yazar’a doğru atıldığını ve başına bir dipçik indirerek onu yolun kenarına sürüklediğini gördük. Yazar kendinden geçmiş olmalıydı, çünkü hiç kıpırdamıyordu. Ne yapabileceğimi bilemiyordum, heyecandan dilimi ısırmaya başladım. Bir yandan da öne atılıp koşmak isteyen Lara’yı sı­kı sıkı tutuyor, böyle bir çılgınlık yapmasını engellemeye çalı­şıyordum. Eğer bırakırsam, onun da başına bir dipçik yeme­si işten değildi.</span></p>
				<p class="metin"><span class="metin char-style-override-11" xml:lang="tr-TR">Sonra Başkan’ın, adamlarına, “Bu bozguncu serseriyi bir yere kapatın!” dediğini duyduk. Yazar’ı iki kolundan tutarak sürüklediler. Başkan ve geri kalanlar yollarına devam ettiler.</span></p>
				<p class="metin"><span class="metin char-style-override-11" xml:lang="tr-TR">Biz de arkalarından gittik ve bir gün önce gördüğümüz katliamın daha büyüğüne tanık olma bahtsızlığına uğradık. Martılar yine çığlık çığlığa uçuyorlardı. Yumurtalarını bıra­kıp bir an havalandıktan sonra içgüdüleriyle geri dönüyor ve kurşunu yiyerek kızıl kana boyanıyorlardı. Geride uçuşan tüyler bırakarak, iri ve patlak kırmızı toplar gibi denize dü­şüyorlardı.</span></p>
				<p class="metin"><span class="metin char-style-override-11" xml:lang="tr-TR">Yavrularını koruma çabaları, onları öldürenlerin eylemi­ni daha da canavarca kılıyor, insanın gözünden yaş getiriyor­du. Adalıların biraz daha temkinli oldukları, yaptıkları işten zevk almadıkları görülüyordu. Çoğu karavana atıyordu. Ama Başkan ve adamları, vurulan martıları birbirlerine göstererek durmadan ateş ediyordu.</span></p>
				<p class="metin"><span class="metin char-style-override-11" xml:lang="tr-TR">Böylece kumsala kadar ilerlediler. Sonra bazı yumurtaları ökçelerinin altında ezmeye başladılar. Bulunduğumuz yerden göremiyorduk ama yumurtaların içindeki yavruların topuklar altında parçalanışı korkunç olmalıydı. Bu durum martı­ları çıldırttı; sahildekilere hücum etmeye, onların başlarına doğru pike yapmaya başladılar ama silahlara karşı yapabilecekleri hiçbir şey yoktu. Adamlar öldürmeye, martılar ölme­ye devam etti.</span></p>
				<p class="metin"><span class="metin char-style-override-11" xml:lang="tr-TR">Denizin yüzünde bir martı yığını oluştu. Ama rüyamdaki gibi, mavi denizin üstüne yığılan bir beyazlık değildi bu gö­rüntü. Martılar, kızıl bir denizin yumuşak dalgaları üzerin­de kırık boyunları ve parçalanmış kanatlarıyla sallanıp duru­yorlardı.</span></p>
				<p class="metin"><span class="metin char-style-override-11" xml:lang="tr-TR">Yer gök martı çığlığına kesmişti. Her zamanki haykırış­larına benzemiyordu bunlar. Adada yıllarca yaşadığımız için alışık olduğumuz o martı sesi değildi. Böyle bir çığlığı, böy­le yürek paralayan bir dehşet anlatımını ilk kez duyuyorduk. Lara yanımda sarsıla sarsıla ağlıyor, adamlara beddualar yağ­dırıyordu.</span></p>
				<p class="metin"><span class="metin char-style-override-11" xml:lang="tr-TR">Denizin dalgalı olduğu günlerde kıyıya oturur, onunla birlikte yavru martıların salınışını seyretmeye doyamazdık. O bebek martıların, kabaran dalgalara binip bir beşikte sal­lanır gibi kendilerini bırakmalarına bayılırdık. Bütün canlıla­rın yavrularında görülen o acemi, paytak, kırılgan duruş yü­reğimizi şefkatle doldururdu.</span></p>
				<p class="metin"><span class="metin char-style-override-11" xml:lang="tr-TR">Bir ara kıyıda gözüme bakkalın oğlu ilişti. Diğer grup­tan epey uzakta, tek başına yere çömeliyor ve kalkıyordu. Ne yaptığını tam olarak göremiyordum ama onun da yumurta­ları kırdığını düşündüm. Zihinsel özürlü bazı kişilerde gö­rülen şiddet eğiliminin bir belirtisi miydi bu da acaba? Belki ne yaptığının farkında olmadan herkese uyuyor ve civcivle­ri eziyordu. </span></p>
				<p class="metin"><span class="metin char-style-override-11" xml:lang="tr-TR">Bir süre sonra martıların adadan uzaklaştıklarını fark ede­rek şaşırdım. Sanki toplu bir karara varmışlar ya da emir al­mışlar gibi birden yön değiştirdiler. Yumurtalarına hamle yapmaktan vazgeçip, adanın batısına doğru uçtular. O taraf denize inen bir yarla kesildiği için de bir anda gözden kaybol­dular. Ortada hiç martı kalmadı, sesleri de duyulmaz oldu. Adaya tam bir sessizlik çöktü.</span></p>
				<p class="metin"><span class="metin char-style-override-11" xml:lang="tr-TR">Başkan ve adamları hiç ummadıkları bu sessizlik karşı­sında silahlarını indirmekten başka çare bulamadılar ve baş­ladılar vahşi bir sevinçle yumurtaların üstünde dolaşmaya. Ayaklarını kaldırıyor, sonra büyük bir hızla yumurtanın üs­tüne indiriyorlardı. Çatur çutur kırılıyordu yumurtalar, sesle­rini bulunduğumuz noktadan bile duyabiliyorduk. Adalılar bu işte de gönülsüz davranıyor, hiç yumurta ezmiyorlardı.</span></p>
				<p class="metin"><span class="metin char-style-override-11" xml:lang="tr-TR">Artık orada yapacak işimiz kalmamıştı. Yazar’ı nereye ka­pattıklarını öğrenmek için ayrıldık. Yolda Lara’nın aklına bir şey geldi. Ağlamaktan çatlamış sesiyle, “Gidip bu adamın ka­rısını görelim!” dedi. “Yapılan katliamı anlatalım. Ne de olsa bir kadın. Çocukları, torunları var. Eğer onun vicdanına seslenebilirsek, kocasını ikna etmek için adım atabilir.”</span></p>
				<p class="metin"><span class="metin char-style-override-11" xml:lang="tr-TR">Böyleydi işte Lara; hiç teslim olmuyor, en umutsuz anda bile yeni bir umut ışığı yakalamak için çırpınıyordu. Haklıydı da, çünkü onca katliama rağmen Başkan ve adamları henüz martıların pek azına zarar verebilmişti. Adanın kıyılarını kap­layan binlerce martının pek azına. Katliamı şu anda bile durdurabilsek çok büyük bir iş başarmış olurduk.</span></p>
				<p class="metin"><span class="metin char-style-override-11" xml:lang="tr-TR">Bize kapıyı yine o sevimsiz kız torun açtı. Ergenlik çağı­na giren bu uzun boylu kız, biz adalıları sonsuz bir küçüm­semeyle süzüyor, yüz yüze geldiğimiz zamanlarda bile bu ifa­deyi saklama gereği duymuyordu. O gün kapıyı açtığında da böyle oldu. İki kaşı havaya kalkarak, yapmacık bir tonlamay­la, “Ne istemiştiniz?” diye sordu. Tebaasının yüzüne bakma alçakgönüllülüğünü gösteren kaknem bir prenses gibiydi. “Lanet olsun sana!” dedim içimden, sonra ona Başkan’ın ha­nımını görmek istediğimizi söyledim.</span></p>
				<p class="metin"><span class="metin char-style-override-11" xml:lang="tr-TR">Kız tam her aklımıza estiğinde o eve gelemeyeceğimizi söylemeye başlamıştı ki Lara’nın öfkeli bir kaplan gibi hay­kırdığını duydum. “Derhal haber ver, derhal! Çabuk ol diyo­rum sana!”</span></p>
				<p class="metin"><span class="metin char-style-override-11" xml:lang="tr-TR">Bu çıkış kızı afallattı; bir an ne yapacağını bilemez bir hal­de durdu, yüzü buruştu, ağlamaklı oldu. Sonra içeriye gitti. İyi ki kapıyı yüzümüze çarpmadı diye düşündüm.</span></p>
				<p class="metin"><span class="metin char-style-override-11" xml:lang="tr-TR">Bir süre sonra Başkan’ın tombul karısı gülücükler saçarak geldi. “Buyurun!” dedi. “İçeri gelin çocuklar! Bir fincan kah­ve ister misiniz?”</span></p>
				<p class="metin"><span class="metin char-style-override-11" xml:lang="tr-TR">Bu iyi kabul karşısında şaşırdık, birbirimize baktık, son­ra içeri girdik. Salonda bize gösterilen koltuklara oturduk. Bu ev, adadaki diğer evler gibi bir iki basit eşyayla döşenmemiş, neredeyse bir şehir evi gibi “dekore” edilmişti. Çiçekli koltuk­lar, cilalı sehpalar, abajurlar, tablolar eve bambaşka bir hava vermişti.</span></p>
				<p class="metin"><span class="metin char-style-override-11" xml:lang="tr-TR">Başkan’ın hanımının kahve önerisini geri çevirdikten son­ra Lara, “Hanımefendi,” dedi, “siz pelikanların yavrularını nasıl beslediğini biliyor musunuz?”</span></p>
				<p class="metin"><span class="metin char-style-override-11" xml:lang="tr-TR">Afallayan kadın, “Hayır” dedi.</span></p>
				<p class="metin"><span class="metin char-style-override-11" xml:lang="tr-TR">“Anne pelikan, yavrularının açlık çektiğini görürse, kendi etinden parça kopararak onları besler.”</span></p>
				<p class="metin"><span class="metin char-style-override-11" xml:lang="tr-TR">“Öyle mi, ne kadar ilginç, hiç duymamıştım. Çok etkilen­dim doğrusu.”</span></p>
				<p class="metin"><span class="metin char-style-override-11" xml:lang="tr-TR">“Hanımefendi, bir pelikan, etinden et kopararak yavrusu­nu beslerken öldürülse ne hissedersiniz?”</span></p>
				<p class="metin"><span class="metin char-style-override-11" xml:lang="tr-TR">“Doğrusu yazık olur ama nereye varmak istediğinizi pek anladığımı söyleyemem. Bu ziyareti neye borçluyum genç hanım?”</span></p>
				<p class="metin"><span class="metin char-style-override-11" xml:lang="tr-TR">“Aynen pelikanlar gibi, yavrusunu korumak isteyen mar­tılar şu anda katlediliyor. Anne ve baba martılar kurşunla, yumurta içindeki yavrular da topuklarla ezilerek öldürülü­yor. Ne olur hanımefendi, eşinizle konuşun, bu vahşete bir son vermesini söyleyin.”</span></p>
				<p class="metin"><span class="metin char-style-override-11" xml:lang="tr-TR">Lara bu sözleri söylerken Başkan’ın hanımının önce buz kesildiğini, sonra bakışlarını kaçırarak bizden uzaklaşmaya çalıştığını fark ettim. Pencereden dışarı, sabit bir noktaya bakıyordu; ince dudakları kısılmıştı.</span></p>
				<p class="metin"><span class="metin char-style-override-11" xml:lang="tr-TR">“Siz de bir annesiniz, bir büyükannesiniz hanımefendi. Bu vahşeti görseniz dayanamazdınız. Zavallı martıların nasıl çığ­lık çığlığa yavrularını korumaya çalıştıklarını...”</span></p>
				<p class="metin"><span class="metin char-style-override-11" xml:lang="tr-TR">Başkan’ın hanımı sert bir sesle, “Yeter!” diyerek ayağa kalktı. Bunun üzerine biz de kalkmak zorunda kaldık.</span></p>
				<p class="metin"><span class="metin char-style-override-11" xml:lang="tr-TR">“Hayatım boyunca bu yalvarmaları kaç kere duyduğumu biliyor musunuz? Hem de kuşlarla değil, insanlarla ilgili ola­rak!”</span></p>
				<p class="metin"><span class="metin char-style-override-11" xml:lang="tr-TR">Bir an sustu ama elbette böyle bir soruya cevap veremez­dik. Sonra devam etti.</span></p>
				<p class="metin"><span class="metin char-style-override-11" xml:lang="tr-TR">“Tutukluların eşleri, anneleri; idam mahkûmlarının aile­leri; kayıp çocuklarını arayan kadınlar; yani bir sürü ricacı.”</span></p>
				<p class="metin"><span class="metin char-style-override-11" xml:lang="tr-TR">“Onlara ne derdiniz hanımefendi?”</span></p>
				<p class="metin"><span class="metin char-style-override-11" xml:lang="tr-TR">“Hep aynı cevabı verirdim. Kocam bir devlet adamıdır ve ben onun işlerine hiçbir şekilde karışmam. Devlet için neyin gerekli olduğunu o bilir, evin içi ise bana ait.”</span></p>
				<p class="metin"><span class="metin char-style-override-11" xml:lang="tr-TR">“Ama o şimdi devlet yönetmiyor ki...” diyecek oldum.</span></p>
				<p class="metin"><span class="metin char-style-override-11" xml:lang="tr-TR">Bunun üzerine kadın iyice sinirlendi: “Yönetimin büyü­ğü küçüğü olmaz!” dedi. “Eşim mademki bu adanın yöneticisi...”</span></p>
				<p class="metin"><span class="metin char-style-override-11" xml:lang="tr-TR">Lara, “Ama siz de başkan yardımcısısınız!” dedi. “Sizin de yetkileriniz olmalı. Hem bazen kadınlar, erkeklerden daha iyi düşünür.”</span></p>
				<p class="metin"><span class="metin char-style-override-11" xml:lang="tr-TR">Belli ki bu son söz kadının gururunu okşamıştı. Yüzü bi­raz yumuşadı.</span></p>
				<p class="metin"><span class="metin char-style-override-11" xml:lang="tr-TR">“Kızım,” dedi, “yapabileceklerimin sınırı var. Bu yıllardır böyle. Sizi kırmak istemiyorum ama inanın bu işlere karış­mam ben.”</span></p>
				<p class="metin"><span class="metin char-style-override-11" xml:lang="tr-TR">Anlaşılan bu kadından bir iş çıkmayacaktı. Çaresiz kapıya doğru yöneldik, yüzünde hain bir ifadeyle sokak kapısını aç­mış beklemekte olan kızın yanından geçip dışarı çıktık. Ama tam bu sırada Lara, Başkan’ın hanımına, “Hiç olmazsa,” de­di, “bu sabah tutuklanan yazar arkadaşımızı serbest bıraktır­mak için bize yardımcı olun. Bu kadarcık bir iyiliği komşularınızdan esirgemezsiniz umarım.”</span></p>
				<p class="metin"><span class="metin char-style-override-11" xml:lang="tr-TR">Sanırım komşuluk sözü kadın üzerinde etkili oldu. Ona, bizlerle yüz yüze bakacağını, hayatının geri kalanını birlik­te geçireceği insanlara biraz daha iyi davranması gerektiğini hatırlattı.</span></p>
				<p class="metin"><span class="metin char-style-override-11" xml:lang="tr-TR">Yüzünde eğreti bir gülümsemeyle, “Peki,” dedi, “hiçbir şey için söz vermiyorum ama bir konuşayım bakalım.”</span></p>
				<p class="metin"><span class="metin char-style-override-11" xml:lang="tr-TR">Dışarı çıktığımız zaman Lara’ya, “Pelikanlar da nereden aklına geldi?” diye sordum.</span></p>
				<p class="metin"><span class="metin char-style-override-11" xml:lang="tr-TR">“Bilmem,” dedi, “kadını etkilemek için söze nasıl başlaya­cağımı düşünürken birden pelikanları hatırladım.” </span></p>
				<p class="metin"><span class="metin char-style-override-11" xml:lang="tr-TR">“Gerçekten etiyle yavrusunu besliyor mu?” </span></p>
				<p class="metin"><span class="metin char-style-override-11" xml:lang="tr-TR">“Bilmiyorum; birçok insan buna inanıyor. Eski çağlardan beri... çok yaygın. Hatta bu yüzden pelikanı, eti ve kanıyla insanoğlunun günahlarını bağışlatan İsa’ya benzetiyorlar.” </span></p>
				<p class="metin"><span class="metin char-style-override-11" xml:lang="tr-TR">“Ama kadını bu bile etkilemedi!” </span></p>
				<p class="metin"><span class="metin char-style-override-11" xml:lang="tr-TR">“Evet, yürekleri nasır bağlamış bu insanların.” </span></p>
				<p class="metin"><span class="metin char-style-override-11" xml:lang="tr-TR">“Bence Başkan birilerini öldürmeden duramıyor. Yıllardır alışmış bu işe. Öldürmediği zaman kendisini yararsız hissedi­yor olmalı.”</span></p>
				<p class="metin"><span class="metin char-style-override-11" xml:lang="tr-TR">“Kim bilir. İnsan yüreği çok karanlık, çok karmaşık.” </span></p>
				<p class="metin"><span class="metin char-style-override-11" xml:lang="tr-TR">Böyle konuşarak iskeleye doğru yürürken, inceden bir müzik duymaya başladık. Birden sustuk. Hafif rüzgârın et­kisiyle bize dalgalanarak gelen bu ses, kulağımızdan değil de sanki yüreğimizden geçerek beynimize ulaşıyordu. Ses hafif­ti ama kafamızın içinde şiddetle yankılanıyordu. Martı katli­amı sırasında içimize çöken ruh hali geri geldi yine. Sanki yer gök martı çığlığına kesti.</span></p>
				<p class="metin"><span class="metin char-style-override-11" xml:lang="tr-TR">Biraz daha yürüyünce, bir evin önünde toplanmış küçük bir kalabalık gördük. Gitar ve flüt çalmakta olan müzisyenle­ri dinliyorlardı.</span></p>
				<p class="metin"><span class="metin char-style-override-11" xml:lang="tr-TR">Bu arkadaşlarımızın, enstrümanlarıyla, daha çok dinginli­ği ve mutluluğu, bazen de neşeyi somutlaştırmasına alışmış­tık. Adadaki sakin günlerimizin içinde efkârlı ezgilerin dolaş­tığı da oluyordu. Ayrılıklar, hüzünler, acı anılar o kadar da yabancı değildi bize. Geçip giden yıllar, saçlara düşen aklar, anlatılamayan duygular... Ağıt bile çalınıyordu bazen. Ama çok seyrekti böyle hüzünlü parçalar. O akşam çalınan müzik­teki çığlık ifadesini, yürek paralayan dehşet anlatımını ise ilk kez duyuyorduk.</span></p>
				<p class="metin"><span class="metin char-style-override-11" xml:lang="tr-TR">Küçük kalabalığın toplandığı evin önünden geçip oradan uzaklaşmaya başlayınca, peşimizden gelen ezgilerin arasın­dan Lara’nın sesini duymaya başladım. Sarsıla sarsıla ağlıyor, Başkan’a ve adamlarına beddualar yağdırıyordu.</span></p>
				<p class="metin"><span class="metin char-style-override-11" xml:lang="tr-TR">Adanın güzelliği artık yüreğimi sızlatan bir endişe kayna­ğına dönüşmüştü. Kendimi çok çaresiz hissediyordum.</span></p>
				<p class="metin"><span class="metin char-style-override-11" xml:lang="tr-TR">Bu arada sevgili yazar dostum, aklıma senin bütün bunları bize daha önce söylediğin, hepimizi uyardığın geldi ve içim­de bir şeyin kırıldığını hissettim. Hem de bir daha onarılamayacak biçimde.</span></p>
				<p class="metin"><span class="metin char-style-override-11" xml:lang="tr-TR">Biz insanlar, sınırlarımızı bilmeden kendi aklımızı beğe­niyoruz, öğrenmiyoruz, akıllanmıyoruz. Her şeyi anladığı­mız zaman da genellikle iş işten geçmiş oluyor. O akşam seni nereye kapattıklarını soruşturur ve bulmaya çalışırken içi­me çöreklenen sıkıntı, uğursuz bir önsezi gibi, bu işin daha da kötüleşecek sonuçlarını sezdiriyordu.</span></p>
				<p class="metin"><span class="metin char-style-override-11" xml:lang="tr-TR">Ne diyebilirim! Beni affet! </span></p>
				<p class="metin"><span class="metin char-style-override-11" xml:lang="tr-TR">Yaşıyor musun, yosunlu bir denizin dibinde ya da topra­ğın iki metre altında mısın, bilmiyorum.</span></p>
				<p class="metin"><span class="metin char-style-override-11" xml:lang="tr-TR">Yaşasan bile bu yazdıklarımı duymana olanak yok ama yi­ne de sana bütün kalbimle seslenmek istiyorum sevgili dos­tum, ustam, arkadaşım.</span></p>
				<p class="metin"><span class="metin char-style-override-11" xml:lang="tr-TR">Beni affet!</span></p>
				<p class="metin"><span class="metin char-style-override-11" xml:lang="tr-TR">Beni affet!</span></p>
				<p class="metin"><span class="metin char-style-override-11" xml:lang="tr-TR">Affet! </span></p>
				<p class="metin"/>
			</div>
		</div>
	</body>
</html>