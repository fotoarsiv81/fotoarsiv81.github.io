<html xmlns="http://www.w3.org/1999/xhtml">
	<head>
		<title>5-8.html</title>
		<link href="template.css" rel="stylesheet" type="text/css"/>
	</head>
	<body>
		<div id="x5-8.html" xml:lang="tr-TR">
			<div class="Basic-Text-Frame-1">
				<p class="arabaslik-orta para-style-override-15" id="toc_marker-2-8" xml:lang="en-GB"><span class="kisim-baslik" style="font-size:1.08em;">8</span></p>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"/>
				<p class="metin"><span class="metin char-style-override-11" xml:lang="tr-TR">Akşamüstü, bakkalın bahçesinde, birleştirilmiş masa­ların çevresine dizildik. Başkan’ın sağında 1 Numara, solunda eşi oturuyordu. Diğer komite üyeleri –bu arada su­ratı iyice asılmış olan Yazar da– masanın başında yerlerini al­mışlardı. 1 Numara’nın giysisinin iyice Başkan’ınkine ben­zediğini fark ettim. Bunca yıldır yalınayak başıkabak dola­şan adam, artık ütülü beyaz pantolonlar ve tiril tiril gömlek­ler giymeye başlamıştı. Üstelik bunu yapan tek komşumuz da o değildi. Birkaç kişi daha böyle dolaşmaya başlamıştı.</span></p>
				<p class="metin"><span class="metin char-style-override-11" xml:lang="tr-TR">Toplantıyı Başkan’ın açacağını sanıyordum ama önce 1 Numara kalktı ayağa.</span></p>
				<p class="metin"><span class="metin char-style-override-11" xml:lang="tr-TR">“Sevgili arkadaşlar” dedi, “bildiğiniz gibi bugün bura­da, güzel adamızın geleceğini ilgilendiren çok önemli bir ko­nuyu tartışmak üzere toplanmış bulunuyoruz. Saygıdeğer Başkan’ımız adamıza, uzun yıllara dayanan devlet yöneti­minin kazandırdığı tecrübe ve fikirlerle geldi. Bugüne kadar hiçbirimizin fark etmediği bazı aksaklıkları ve bunlardan çı­kış yollarını gösterdi. Bu yüzden ben şahsen kendisine bir kez daha derin minnettarlığımı sunuyor ve Başkan’ımızı alkışlı­yorum.” </span></p>
				<p class="metin"><span class="metin char-style-override-11" xml:lang="tr-TR">1 Numara ayakta Başkan’ı alkışlamaya başlayınca, di­ğer komşular da ayağa kalktı ve alkışa katıldı. Ben de ortama uyum göstermek için kalktım. Yalnız iki kişi kalmıştı oturan; iki yakınım, iki canım, iki dostum. Biri hemen anlaşılabilece­ği gibi Yazar, öteki de biraz daha zor anlaşılabileceği gibi be­nim çekingen sevgilim Lara.</span></p>
				<p class="metin"><span class="metin char-style-override-11" xml:lang="tr-TR">Başkan’ın çevrede bekleyen adamlarının bu ayrıntıyı fark edip etmediğini merak ettim ama asık suratlarından ve siyah camların arkasına saklanmış gözlerinden hiçbir şey anlamak mümkün değildi.</span></p>
				<p class="metin"><span class="metin char-style-override-11" xml:lang="tr-TR">1 Numara, alkışlardan sonra gülümseyerek Başkan’a çe­virmiş olduğu yüzünü tekrar bize doğru döndürdü, “Bu na­zik alkışlarınızla sizin de Başkan’ımıza derin minnettarlığını­zı sunmuş olduğunuzu anlıyor ve toplantıyı açıyorum. Bugün hepinize bildirilmiş olduğu gibi adamızdaki plajlar konusunu görüşeceğiz.”</span></p>
				<p class="metin"><span class="metin char-style-override-11" xml:lang="tr-TR">Bu sözler üzerine hepimiz şaşırdık. Martılardan söz etmek yerine kıyıları konuşmak nasıl bir oyundu, neler çeviriyorlar­dı böyle?</span></p>
				<p class="metin"><span class="metin char-style-override-11" xml:lang="tr-TR">1 Numara, “Yalnız,” dedi, “toplantıyı kurallarına göre yö­netmek için bu konuda lehte ve aleyhte konuşacak ikişer kişi­nin şimdiden adlarını yazdırmaları gerekiyor. Öyle ya, sonsu­za kadar bu çardak altında kalamayız değil mi? Söyleyin arka­daşlar, kimler bu konuda konuşmak istiyor? Unutmayın, iki lehte, iki aleyhte söz vereceğim!”</span></p>
				<p class="metin"><span class="metin char-style-override-11" xml:lang="tr-TR">Sabah konuşmuş olduğum 32 Numara ayağa kalktı ve “İyi ama,” dedi, “daha konuyu tartışmadan, lehte ve aleyhte ko­nuşmak istediğimizi nasıl bilebiliriz ki!”</span></p>
				<p class="metin"><span class="metin char-style-override-11" xml:lang="tr-TR">Bu söz üzerine, bize artık iyiden iyiye yabancı biri gibi gö­rünmeye başlayan kırk yıllık arkadaşımız 1 Numara gülüm­sedi ve “Kural böyle arkadaşlar” dedi. “Herkes konuşmak zorunda değil!”</span></p>
				<p class="metin"><span class="metin char-style-override-11" xml:lang="tr-TR">Bunun üzerine Yazar elini kaldırdı: “Ben konuşmacı ol­mak istiyorum” dedi. Başkan ve komite üyeleri onu küçüm­seyen bakışlarla süzdüler. Lara elimi sıkıyor, beni de konuş­macı olma konusunda yüreklendiriyordu. Yazar da gözleri­ni yüzüme dikmiş bakıyordu ama ben bunca kişinin önünde kalkıp da ne söyleyebilirdim ki. Anlamazlıktan gelip kıpırda­madım bile. Benim yerime 32 Numara konuşmacı oldu. Lehte konuşacak olanlar ise başkanlık komitesinin iki üyesiydi.</span></p>
				<p class="metin"><span class="metin char-style-override-11" xml:lang="tr-TR">Bütün bunlardan sonra söz Başkan’a geldi. Başkan ayağa kalktı, hepimizi süzdü ve “Medeniyet!..” dedi, sonra susa­rak yüzümüze bakmayı sürdürdü. Ağır bir sessizlik kaplamış­tı ortalığı. Hiç kimse ses çıkarmıyor, bir önceki toplantıda zıl­gıtı yemiş olan bakkal da ortalıklarda görünmüyordu. Çünkü o, ev sahibi olmadığı için genel kurula dahil değildi.</span></p>
				<p class="metin"><span class="metin char-style-override-11" xml:lang="tr-TR">Başkan, hepimizin sinirlerini gerecek kadar uzun bir bek­leyişten ve bakışlarıyla bizi sandalyelerimizde iyice ezdikten sonra bir kez daha “Medeniyet!..” dedi, yine sustu. Ne yapacağımızı, hangi yöne bakacağımızı bilemiyorduk. Ben za­ten böyle toplum önünde büyük jestler yapan insanlar gör­düğüm zaman onların yerine kendim utanır ve iyice küçülüp yok olma isteğine kapılırım. Neyse ki Başkan bu sefer bi­zi fazla bekletmedi:</span></p>
				<p class="metin"><span class="metin char-style-override-11" xml:lang="tr-TR">“Bu kelimenin anlamını biliyor musunuz arkadaşlar?”</span></p>
				<p class="metin"><span class="metin char-style-override-11" xml:lang="tr-TR">Bizi yine büyüsü altına almış ve kendimizi sert bir öğret­menin önünde sınava kalkan öğrenciler gibi duyumsamamızı sağlamıştı. Kim bilir uzun politik yaşamında kaç kez başvurduğu bir taktikti bu. Ustası olduğu bir yöntemdi.</span></p>
				<p class="metin"><span class="metin char-style-override-11" xml:lang="tr-TR">Kimse ses çıkarmadı ama hepimiz olumlu anlamda başı­mızı salladık.</span></p>
				<p class="metin"><span class="metin char-style-override-11" xml:lang="tr-TR">“İyi düşünün, medeniyet diyorum. İnsanoğlunun mede­niyeti, insanı hayvandan ayıran ve onu şerefli kılan düşünce­ler, metotlar, yönetim biçimleri.” Söylediklerini iyice kafamıza sokmak ister gibi yine bir parça durup sonra devam etti:</span></p>
				<p class="metin"><span class="metin char-style-override-11" xml:lang="tr-TR">“Anayasalar, kurallar, serbest piyasa, teşebbüs hürriyeti.” </span></p>
				<p class="metin"><span class="metin char-style-override-11" xml:lang="tr-TR">Biz yine olumlu anlamda kafalarımızı salladık. Ve o anda Başkan, biraz önceki düşünceli ve sakin ses tonuna hiç ben­zemeyen ani bir yükselişle, “O zaman, niçin bu adada mede­niyetin dışına düşmüş vahşiler gibi yaşamayı tercih ediyorsu­nuz arkadaşlar?” diye sordu.</span></p>
				<p class="metin"><span class="metin char-style-override-11" xml:lang="tr-TR">Böyle bir soruya ne cevap verilebilirdi ki. Anayasa yapma­mızı, meclis seçmemizi, kolluk kuvvetleri oluşturmamızı mı öneriyordu?</span></p>
				<p class="metin"><span class="metin char-style-override-11" xml:lang="tr-TR">Başkan, bizi iyice kıvama getirdiğine inandığı bir anda uzun söylevine başladı:</span></p>
				<p class="metin"><span class="metin char-style-override-11" xml:lang="tr-TR">“Bakın, sevgili komşularım” dedi. “İnsanoğlu, bugün eriş­tiği medeniyet seviyesine gelmek için çok büyük çabalar har­cadı. Bu uğurda kan döküldü, kelleler gitti, bu yüzden bugün insanım diyen hiç kimse medeniyete sırtını dönerek, insanlı­ğı geri götürecek hareketler yapamaz. Bu güzel adaya geldiğim günden beri bazı olumsuzluklara ve düzeltilmesi gereken yan­lışlara rastlıyorum. Siz alıştığınız için belki görmüyorsunuz ama bu aksaklıkları elbirliğiyle düzelttiğimiz zaman, adamız­da yaşayan herkesin refahı, huzuru ve serveti artacak. Burada ortak çıkarlarımız söz konusu. Hiçbirimiz rakip değiliz.”</span></p>
				<p class="metin"><span class="metin char-style-override-11" xml:lang="tr-TR">Söylediklerinin martılarla ne ilgisi olduğunu hâlâ kavra­yamamıştık.</span></p>
				<p class="metin"><span class="metin char-style-override-11" xml:lang="tr-TR">“Bakın, 1 Numara arkadaşımızın saygıdeğer pederi, sizle­re büyük bir iyilik yaparak, hiçbir ücret almadan gelip adası­nı kullanmanıza, kendinize birer ev yapmanıza izin vermiş. Ben hayatta bundan büyük bir lütuf duymadım. Bu dünya­da her şey karşılıklıdır. İnsanlar Tanrı önünde eşittir ama ha­yattan zekâları, becerileri, azimleri ve kazanma hırslarına uy­gun olarak pay alırlar. Bu yüzden mutlak eşitlik yoktur. Zaten ‘vermek’ kelimesi insanoğlunun yapısına uygun değildir. Hiç kimse kimseye bir şey vermemeli. Herkes kazanmalı. Değil mi arkadaşlar?”</span></p>
				<p class="metin"><span class="metin char-style-override-11" xml:lang="tr-TR">İşte yeni bir soru gelmişti ve biz susuyorduk.</span></p>
				<p class="metin"><span class="metin char-style-override-11" xml:lang="tr-TR">Başkan acı acı gülümseyerek, “Peki” cevabını verdi. “Ha­yat nasıl olsa size bu görüşlerin doğruluğunu kanıtlar.”</span></p>
				<p class="metin"><span class="metin char-style-override-11" xml:lang="tr-TR">1 Numara kendini tutamayarak yüksek sesle güldü. He­pimiz ona baktık, biraz mahcup oldu ve sustu. Bu adamda­ki ani değişikliği anlayamıyorduk. Başkan’la düşüp kalkmaya başladıktan sonra bambaşka biri olmuştu sanki.</span></p>
				<p class="metin"><span class="metin char-style-override-11" xml:lang="tr-TR">Başımıza felaketler geldikten sonra pişman olan bir komi­te üyesi bize sonradan olup biteni açıklayacaktı: Başkan ada­ya geldiği ilk günden itibaren zavallı 1 Numara’yı gözüne kes­tirmiş. “Sen bana baba yadigârısın!” diyerek onunla saatlerce konuşmuş. “Durumuna çok üzüldüm” demiş. “Rahmetli ba­ban görse o da üzülürdü. Bunca servet ve isim sahibi ünlü bir ailenin oğlu olarak şu haline bak. Adadaki ayak takımına ka­rışmış durumda yaşayıp gidiyorsun. Çünkü seni zararlı eşitlik fikirlerine, uyuşukluğa, haklarını savunmamaya alıştırmışlar. Oysa insanlar eşit değildir. Güçlüler ve zayıflar vardır ve hayat bunlar arasındaki mücadeleden ibarettir. Sen güçlüler arasın­daki yerini almalısın. Turizmin bunca geliştiği, milyar dolarla­rın kıyılara ve adalara aktığı bir dönemde, bu adanın değerini ölçebilir misin? Ha, ölçebilir misin? Adalılar seni kandırmış, elindeki pırlantayı boncuk sanmana yol açmış. Sen servet sa­hibi bir insansın ve ona göre davranman gerekir. Eşitlik, dost­luk, demokrasi... bunlar hep zayıfların uydurduğu saçmalık­lar. Çünkü onların yaşayabilmek için bu gibi kavramlara ihti­yacı var. Güçlünün ise bir tek isteği vardır: Daha fazla güç!”</span></p>
				<p class="metin"><span class="metin char-style-override-11" xml:lang="tr-TR">Bu sözlerin sevgili dostumuzu etkilediği açıktı. Çünkü ar­tık bizim gibi giyinmiyor, bizlerden biri gibi davranmıyor ve zamanının çoğunu Başkan’la geçiriyordu. </span></p>
				<p class="metin"><span class="metin char-style-override-11" xml:lang="tr-TR">Konuşmanın uzadığını ve başka yönlere kaydığını gören Yazar, “Şu martı meselesine gelseniz!” dedi ve bu Başkan için bir fırsat oluşturdu. Başladı içi yana yana konuşmaya. Uzun uzun martıların adaya ne kadar zarar verdiğinden, insanları korkuttuğundan, zavallı torununu neredeyse sakat bırakacak martı hücumundan söz etti. Adanın en güzel plajları bu vahşi yaratıklara teslim edilemezdi. Martılar adadaki herkesin düş­manıydı. Bu yüzden bir martı seferberliği ilan edilmeli ve bu yaratıklar adadan sonsuza kadar kovulmalıydı. Medeniyet in­sanın doğayı istediği gibi denetim altına alması demek değil miydi biraz da!</span></p>
				<p class="metin"><span class="metin char-style-override-11" xml:lang="tr-TR">Konuştukça coşuyor, köpürüyor, içindeki martı nefretini saklamaya gerek görmeden, başımızın üzerinde her şeyden habersiz uçmakta olan yaratıklara verip veriştiriyordu. En son, bu konuda uygar komşularının kendisini destekleyece­ğine duyduğu sonsuz inancı belirterek konuşmasını bitirdi.</span></p>
				<p class="metin"><span class="metin char-style-override-11" xml:lang="tr-TR">Arkasından Yazar söz aldı. Yorgun bir sesle, “Biz” dedi, “komite toplantısı yapıyorduk. Bu beyler adadaki martıları imha etmemiz gerektiğini söylediler, ben karşı çıktım. Israr edince de bunun son derece önemli bir karar olduğunu, di­ğer komşularımıza da danışmamız gerektiğini söyledim. İşte şimdi karşınızdayız, sözü uzatmaya gerek yok; bu beyler ve hanımlar adamızdaki martıları öldürmeyi, yumurtalarını kır­mayı, adayı martılardan temizlemeyi planlıyorlar. Bunun na­sıl bir çılgınlık olduğunu söylemeye bile gerek yok sanırım. Martılar, bizler buraya gelmeden binlerce yıl önce de bu ada­nın sahipleriydi. Kaç kuşaktır yumurtalarını buraya koyup yavrularını bu kıyılarda yetiştirdiler, onlara uçmayı ve avlan­mayı öğrettiler. Bize de hiçbir zararları yok. Martılara karşı duyulan bu amansız öfkeyi ve yok etme amacını anlamakta güçlük çekiyorum ama biliyorum ki adadaki yaşamı bilen ve bu uyumu bozmak istemeyen sizler, komitenin ‘martı seferberliği’ diye adlandırdığı bu uygulamaya zaten izin vermeye­ceksiniz. Bu yüzden endişem yok.”</span></p>
				<p class="metin"><span class="metin char-style-override-11" xml:lang="tr-TR">Yazarın sözleri büyük alkışlarla karşılandı. Komşularımız “Bravo!” diye bağırıyorlardı. Başkan ve arkadaşları bu işi kaybetmiş gibi görünüyorlardı. Yazarın arkasından 32 numaradaki arkadaşımız da kalkıp tumturaklı bir konuşma yapınca artık işin savunulacak tarafı kalmadı.</span></p>
				<p class="metin"><span class="metin char-style-override-11" xml:lang="tr-TR">Belli ki adalılar bu çılgınlığa karşıydı ve Başkan’ın yapacağı hiçbir şey kalmamıştı. Biraz da adamın yenilmiş olmasından duyduğumuz zevkle yüzümüze geniş gülümsemeler yayıldı.</span></p>
				<p class="metin"><span class="metin char-style-override-11" xml:lang="tr-TR">Tam kalkmaya hazırlanıyorduk ki Başkan’ın karısı aya­ğa kalktı. Bir el hareketiyle hepimizi yerimize oturttu. Sonra, “Bir şeyi unutuyorsunuz sevgili komşularım” dedi. “Bu ada sahipsiz değildir. Adanın sahibi ise yanımızda oturan ar­kadaşımızdır. Hepiniz buraya bir cömertlik sayesinde gel­miş durumdasınız. Evlerin sahibi sizsiniz ama yasal olarak hâlâ arazinin sahibi 1 Numara. Yani eviniz var, araziniz yok. 1 Numara çok centilmen bir adam, böyle bir şey yapmaz ama her an sizden evinizi kaldırıp başka yere götürmenizi isteye­bilir. Bu yüzden herkesten önce, bu adanın sahibi olarak en çok söz hakkına hatta tartışmasız karar verme yetkisine sahip olan 1 Numara’yı dinlememizi öneriyorum.”</span></p>
				<p class="metin"><span class="metin char-style-override-11" xml:lang="tr-TR">1 Numara bütün bunları başını önüne eğmiş durumda, mahcup bir ifadeyle dinliyordu. Şaşkınlık içinde söylenenle­ri reddetmediğini hatta başıyla hafifçe onayladığını gördük. Sonra ayağa kalktı: “Dostlarım,” dedi, “beni yıllardır tanıyor­sunuz. Sizden ayrım gayrım olmadı, bundan sonra da ola­cağı yok. Sizi evlerinizden çıkarmayı falan da düşünmüyo­rum ama kabul etmelisiniz ki sayın devlet büyüğümüz, sevgili Başkan’ımız bazı konularda gözlerimizi açıyor. Onun esas ni­yeti bu adada yaşayan herkesin daha refah içinde, daha güçlü olması. Yaşadığımız bu süfli hayatı bizlere yakıştıramıyor. </span></p>
				<p class="metin"><span class="metin char-style-override-11" xml:lang="tr-TR">“Bana geçen gün bir hayalinden söz edene kadar ben de adanın büyük potansiyelini düşünmeden yaşayıp gidiyor­dum ama Başkan’ımız geniş ufkuyla kör gözlerimizi açtı, bize yeni olanaklar sundu. Şimdi izninizle kendilerini yorma pahasına, Başkan’ımızın, bu düşünü bütün komşularımızla paylaşması ricasında bulunuyorum.”</span></p>
				<p class="metin"><span class="metin char-style-override-11" xml:lang="tr-TR">Adalılara tuhaf bir sessizlik çökmüştü. Birbirlerini kaygıyla süzdüklerini gördüm. Kibar sözlerle ifade edilse bile herkese, bu arazinin kendilerine ait olmadığı ve her an kanun zoruyla oradan atılabilecekleri belirtilmiş oluyordu. Yani önce cehen­nem gösterilmişti, şimdi ise sıra cenneti göstermeye gelmişti. </span></p>
				<p class="metin"><span class="metin char-style-override-11" xml:lang="tr-TR">Başkan yine ayağa kalktı, “Sevgili komşularım,” dedi, “si­zin gibi güzide bir topluluğa hitap ederken sözü çok fazla uzatmaya gerek olmadığını, dediklerimi anlayacak kadar zeki ve gelişmiş olduğunuzu bilmenin rahatlığı içindeyim. Dünya turizmin altın çağını yaşıyor. Her yıl yüz milyonlarca turist, sıcak denizlere, mavi koylara sahip güzelim adalara akıyor. Bizim adamız, dolayısıyla da siz, niye bu büyük endüstriden payınızı almıyorsunuz? Bu işe hiçbir engel yok. Hemen yarın ülkemizin ve dünyanın en büyük şirketleri gelip bu cennet koylara beş yıldızlı oteller, lüks kumarhaneler, diskolar, eğ­lence merkezleri yapmaya başlayabilir. Bu milyarlarca dolar­lardan hepiniz nasibinizi alabilirsiniz. Ama siz bu dünya cen­neti koyları martılara terk etmişsiniz. Kafanıza doldurulmuş saçma sapan çevreci fikirlerle, aman martılar orada yumurtlasın, aman bu kuşlar tedirgin olmasın diye cennet gibi adayı bir çöplüğe çevirmişsiniz. Topladığınız çam fıstıklarının ge­liriyle de geçinmeye çalışıyorsunuz. Başta söylediğim mede­niyet kelimesini hatırlıyor musunuz arkadaşlar? Hiçbir me­deni insan böyle davranmaz, kendi çıkarını bu kadar göz ar­dı etmez. Haydi şimdi bir karar alalım ve adamızı şu gereksiz martı teferruatından kurtaralım.”</span></p>
				<p class="metin"><span class="metin char-style-override-11" xml:lang="tr-TR">Çevreme baktım ve masalarda oturan adalıların çoğunun bu sözler karşısında sarsılmış olduğunu gördüm. Önce martı seferberliğini saçma bulmuşlar, sonra evlerinden atılma tehdidiyle ürkütülmüşler, arkasından da büyük bir zenginlik hayaliyle umutlandırılmışlardı. Artık neye inanacaklarını bilemi­yor, hatta doğru dürüst düşünemiyorlardı. Uyuşmuş gibiydiler. Bu durumda yapılacak bir oylama mutlaka Başkan’ın le­hine sonuçlanacaktı. Yazar da durumu sezmiş olmalı ki aya­ğa kalkıp tekrar konuşmak istedi ama söz hakkını kullandığı gerekçesiyle susturuldu. Artık grup oylamaya geçmeye hazır­dı ve sonuç şimdiden belliydi.</span></p>
				<p class="metin"><span class="metin char-style-override-11" xml:lang="tr-TR">Tam bu sırada yanı başımdan yumuşak bir ses yükseldi.</span></p>
				<p class="metin"><span class="metin char-style-override-11" xml:lang="tr-TR">Lara olanca kibarlığıyla söz hakkı istiyordu. “Bakın,” di­yordu, “Başkan’ın hanımı konuştu, bizlerden de bir hanımın konuşmasına izin verilmeli. Uygarlık diyorsunuz, uygarlık bunu gerektirir.”</span></p>
				<p class="metin"><span class="metin char-style-override-11" xml:lang="tr-TR">Başkanlık komitesi, kararı geciktirecek olan bu son engele biraz sinirlendi ama sonra birbirlerine bakıp kabul ettiler.</span></p>
				<p class="metin"><span class="metin char-style-override-11" xml:lang="tr-TR">Lara, “Sayın Başkan” dedi. “Bugün bütün komşularımız buraya sizin önerinizi reddetmeye geldi ama şimdi fikir de­ğiştirmeye başladıklarını görüyorum. Çünkü onları evlerin­den barklarından atmakla tehdit ettiniz, sonra da zenginlik vaat ederek yüreklerine umut tohumları serptiniz. Bu başa­rıdan dolayı sizi kutluyorum ama adada oturan sade bir ki­şi olarak sormak istiyorum. Martıları hangi yöntemle kaçıra­caksınız?”</span></p>
				<p class="metin"><span class="metin char-style-override-11" xml:lang="tr-TR">Başkan alaycı bir edayla, “Kaçırmaktan söz eden kim?” dedi. “İmha edeceğiz.”</span></p>
				<p class="metin"><span class="metin char-style-override-11" xml:lang="tr-TR">“Nasıl!”</span></p>
				<p class="metin"><span class="metin char-style-override-11" xml:lang="tr-TR">“Siz hiç av partisi görmediniz mi? Tüfekle hepsini avlaya­cağız, yumurtaları da kıracağız. Anlayacağınız bir çeşit av şö­leni.” </span></p>
				<p class="metin"><span class="metin char-style-override-11" xml:lang="tr-TR">“Peki mademki kararlısınız, bu barbarlığa hiç gerek kal­madan kuşları ikiz adalara yönlendirmek yolunu deneyemez miyiz?” </span></p>
				<p class="metin"><span class="metin char-style-override-11" xml:lang="tr-TR">Başkan, barbarlık sözüne kızdı.</span></p>
				<p class="metin"><span class="metin char-style-override-11" xml:lang="tr-TR">“Peki, küçük hanım,” dedi, “martıları diğer adalara nasıl yollayacağımızı söyleyin de öğrenelim bari. Onlara bildiri mi dağıtacağız, ‘Bundan sonra mekânınız karşı adalardır, marş marş!’ mı diyeceğiz?”</span></p>
				<p class="metin"><span class="metin char-style-override-11" xml:lang="tr-TR">Bu espriye gülenlerin çokluğu, Başkan’ın davayı kazandı­ğının habercisiydi.</span></p>
				<p class="metin"><span class="metin char-style-override-11" xml:lang="tr-TR">Sevgilim son bir gayretle, “Karşı adalara bol bol balık bı­rakırız, yumurtalarını saklayacak barınaklar yaparız, zaman­la alışırlar” dedi.</span></p>
				<p class="metin"><span class="metin char-style-override-11" xml:lang="tr-TR">Ama kalabalık artık bu “saçmalıklar”ı dinlemek istemi­yordu. “Oylayalım, oylayalım” sözleri yükseldi ve yapılan oy­lama sonucunda, o gün oraya öneriyi reddetmek için gelmiş olan komşularımızın çoğu “Evet” dedi.</span></p>
				<p class="metin"><span class="metin char-style-override-11" xml:lang="tr-TR">Artık katliamın planlanmasından başka bir iş kalmıyor­du. Martılar ise bu konuşmalardan habersiz, binlerce yıldır yaptıkları gibi adanın üstünde çığlık çığlığa uçmayı sürdürü­yordu.</span></p>
				<p class="metin"><span class="metin char-style-override-11" xml:lang="tr-TR">Toplantıdan sonra hemen ayrılmıştık oradan, kimsey­le göz göze gelmeden hem de. Planlanan katliamı düşün­mek istemiyorduk ama söz dönüp dolaşıp bu konuya ge­liyordu.</span></p>
				<p class="metin"><span class="metin char-style-override-11" xml:lang="tr-TR">O geceyi anlatmak için tek bir sözcük seçmem gerekse, bu herhalde “utanç” olurdu. Adada ilk kez insanlar birbirlerin­den utanıyor ve yolda karşılaştıkları zaman bile gözlerini kaçırıyordu. Toplantı dağılırken de hiçbir komşuluk ya da dost­luk havası kalmamış, herkes bir an önce evine kaçıp saklan­mak isteyen suçlular gibi dağılıvermişti; ne bir gülücük, ne bir baş selamı. Donuk bakışlar, asık suratlar...</span></p>
				<p class="metin"><span class="metin char-style-override-11" xml:lang="tr-TR">Biz de evimize kapanmıştık.</span></p>
				<p class="metin"><span class="metin char-style-override-11" xml:lang="tr-TR">Adadaki değişimin ilk büyük göstergesi, o toplantıdan sonra dağılan ve bir daha hiçbir zaman yerine konulamaya­cağını içten içe duyumsadığımız o dostluk, kardeşlik havasının yitip gitmesiydi. </span></p>
				<p class="metin"><span class="metin char-style-override-11" xml:lang="tr-TR">Oysa eskiden adanın en güzel tarafı, insanların bir aile oluşturacak biçimde günün büyük kısmını birlikte geçirme­leriydi.</span></p>
				<p class="metin"><span class="metin char-style-override-11" xml:lang="tr-TR">Birbirimizi her gün görmemize rağmen, yolda ya da kı­yıda karşılaştığımızda hararetle konuşmaya koyulurduk. Konularımız hiç bitmezdi.</span></p>
				<p class="metin"><span class="metin char-style-override-11" xml:lang="tr-TR">Gerçi bazen selam verip bazen vermeyen, kendi içlerinde problemli, bizim deyimimizle “eserekli” bir iki kişi vardı ama biz onlara aldırmamayı, daha doğrusu onları oldukları gibi kabul etmeyi öğrenmiştik.</span></p>
				<p class="metin"><span class="metin char-style-override-11" xml:lang="tr-TR">Çünkü yazılı olmayan en büyük kuralımız, kimsenin kim­seye karışmamasıydı.</span></p>
				<p class="metin"><span class="metin char-style-override-11" xml:lang="tr-TR">O gece Lara’ya, “Niye o çıkışı yaptın?” diye sordum yu­muşak bir sesle.</span></p>
				<p class="metin"><span class="metin char-style-override-11" xml:lang="tr-TR">“Çünkü,” dedi, “oradaki insanlara nasıl bir vahşetin içine sürüklenmekte olduklarını bir kez daha hatırlatmak istedim. Bildiğim kadarıyla hiçbiri şiddet yanlısı değil. Onları yıllardır tanıyoruz. Sevecen, uysal, barışsever kişiler.”</span></p>
				<p class="metin"><span class="metin char-style-override-11" xml:lang="tr-TR">“Ama koşullar insanları değiştiriyor.”</span></p>
				<p class="metin"><span class="metin char-style-override-11" xml:lang="tr-TR">“Yine de bunca yıldır birlikte oturup kalktığımız bu in­sanların birer vahşiye dönüşebileceklerine ihtimal vermiyo­rum. Yarın manzarayı görünce pişman olacak ve kararların­dan geri döneceklerdir.”</span></p>
				<p class="metin"><span class="metin char-style-override-11" xml:lang="tr-TR">“Kusura bakmadın, değil mi Lara?”</span></p>
				<p class="metin"><span class="metin char-style-override-11" xml:lang="tr-TR">“Niçin?”</span></p>
				<p class="metin"><span class="metin char-style-override-11" xml:lang="tr-TR">“Biliyorsun, ben topluluk önünde konuşmayı becere­mem!” </span></p>
				<p class="metin"><span class="metin char-style-override-11" xml:lang="tr-TR">“Ben de. Ama bir an kendimi mecbur hissettim.”</span></p>
				<p class="metin"><span class="metin char-style-override-11" xml:lang="tr-TR">İçim sızlayarak, sonu kötü biten halk ayaklanmalarındaki bütün kurban kahramanların “kendini mecbur hissettiği için” bu işleri yaptığını hatırladım. Ama Lara’ya onlar gibi bir zarar gelmeyecekti. Onu bu olayların dışında tutmaya karar­lıydım.</span></p>
				<p class="metin"><span class="metin char-style-override-11" xml:lang="tr-TR">Gecenin karanlığına gömülmüş olan adadaki hiçbir evden çıt çıkmıyor, bir süre öncesine kadar bahçelerden yükselen müzik ve kahkaha sesleri şimdi duyulmuyordu.</span></p>
				<p class="metin"><span class="metin char-style-override-11" xml:lang="tr-TR">Ben bile o sıkıntılı gecenin bazı anlarında kendimi, tu­ristik bir adanın nasıl olacağını düşünürken, daha doğrusu böyle bir durumu gözümün önüne getirmeye çalışırken ya­kaladım.</span></p>
				<p class="metin"><span class="metin char-style-override-11" xml:lang="tr-TR">Beş yıldızlı oteller, denize inip kalkan uçaklar, bir marinaya demirlemiş lüks yatlar, ışıl ışıl otel kumarhaneleri, çev­rede dolaşan, plaj voleybolu oynayan bikinili güzel vücutlu kızlar, sörf yapan delikanlılar, çeşit çeşit lokantalar, herkese iş imkânı, zenginlik... Bunlar, adalıların aklını nasıl çelmezdi ki...</span></p>
				<p class="metin"><span class="metin char-style-override-11" xml:lang="tr-TR">Bu hayalin en çok, yetişkin çocuklarından ayrı düşmüş aileleri etkilediğini düşünüyordum. Çünkü hiçbir genç bu ıssız ve sıkıcı adada yaşamak istemiyor, dolayısıyla kendisi­ne bambaşka bir hayat kuruyordu. Turistik bir patlama bu gençlerin hepsini adaya getirebilir, onları ailelerine kavuşturabilirdi.</span></p>
				<p class="metin"><span class="metin char-style-override-11" xml:lang="tr-TR">Gece, bir yandan yanımda yatan Lara’nın düzenli ve ha­fif soluklarını dinliyor, bir yandan da durmadan hayal kuru­yordum.</span></p>
				<p class="metin"><span class="metin char-style-override-11" xml:lang="tr-TR">Sonra bunu niye yaptığımı, derinlerde yatan nedeni an­ladım ve biraz utandım doğrusu. Yazar’ı düşünmemek için bu yola başvuruyordum. Beni tembihlemiş olmasına rağmen toplantıda konuşmadığım, katliam önerisine karşı çıkmadığım için onunla göz göze gelmemeye çalışmış, oturum biter bitmez de kaçmıştım oradan. Adım gibi biliyordum ki beni suçluyor, zayıflığımdan utanç duyuyordu.</span></p>
				<p class="metin"><span class="metin char-style-override-11" xml:lang="tr-TR">Onu göremezdim; hayır, hayır kesinlikle göremezdim! Sevgili dostum ve edebiyat hocamın gözlerine bakacak cesaretim yoktu. </span></p>
				<p class="metin"/>
			</div>
		</div>
	</body>
</html>