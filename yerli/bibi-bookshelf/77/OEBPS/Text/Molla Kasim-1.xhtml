<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Molla Kasım-1</title>
  <link href="../Styles/Pala_OD.css" rel="stylesheet" type="text/css" />
</head>

<body id="Molla-Kas-m" xml:lang="tr-TR">
  <div>
    <p class="Metin-G-vdesi-19 para-style-override-1">&nbsp;</p>

    <p class="Metin-G-vdesi-19 para-style-override-1">&nbsp;</p>

    <p class="Metin-G-vdesi-19 para-style-override-1">&nbsp;</p>

    <p class="Metin-G-vdesi-19 para-style-override-1">&nbsp;</p>

    <p class="Metin-G-vdesi-19 para-style-override-1">&nbsp;</p>

    <p class="Metin-G-vdesi-19 para-style-override-1">&nbsp;</p>

    <p class="Metin-G-vdesi-19 para-style-override-1"><span class="char-style-override-18">MOLLA KASIM</span></p>

    <p class="Metin-G-vdesi-19 para-style-override-20">&nbsp;</p>

    <p class="Metin-G-vdesi-19 para-style-override-12"><span class="char-style-override-29">1320, herhangi bir gün:</span></p>

    <p class="Metin-G-vdesi-19 para-style-override-13"><span class="char-style-override-20">Bizim Yunus - baba ile oğlun buluşması - Yerce namında bir köy -Sevgili’ye şiirle gitmek - hikaye yazan erkekler ve çocuklara anlatan kadınlar - kalanlara selam olsun</span></p>

    <p class="Metin-G-vdesi-19 para-style-override-12"><span class="char-style-override-20">&nbsp;</span></p>

    <p class="Metin-G-vdesi-19 para-style-override-14">Evet ben hâlâ suçluyum!.. Buraya kadar yazdıklarımla kendimi Bizim Yunus’a affettirebildiğimden de şüpheliyim üstelik. Dediğim gibi, benim bütün yazdıklarım, bir zamanlar yırtıp yaktığım veya ırmağa attığım bir tek şiirin bir tek mısraı bile etmez. Okurken bütün çabamın, yok ettiğim şiirler yerine onun hayat hikâyesini var etmek olduğunu zaten anlamışsınızdır. Çünkü onun şiirlerinin her biri bir gönlü irşat eder, her mısraından kutlu beşaretler doğar, mısraları ezberlendikçe çoğalıp ruha gıda, sadra şifa olur.</p>

    <p class="Metin-G-vdesi-19 para-style-override-12"><span class="char-style-override-21">Evet!.. Çocuk Eşkıya diye bilinen Samuel Reis meğer onun oğlu İsmail imiş. Allah, onları benim şiirleri yaktığım çeşme başında karşılaştırdığı gün Bizim Yunus’tan bir can alıp yerine bir can vermiş. Turakçın Baba hayatından çıkmış, İsmail girmiş. O gün orada Çocuk Eşkıya Samuel’in</span> <span class="char-style-override-21" xml:lang="ar-SA">üç kızanı ölmüş. Turakçın Baba’nın türbesi yanındaki erenlerin (!) bu üçü olduğunu ben hiç kimseye söylemeyeceğim. Yoksa kim ermişler niyetine bir eşkıyanın kabrine Fatiha okur ki</span><span class="char-style-override-21">!?..</span></p>

    <p class="Metin-G-vdesi-19 para-style-override-12"><span class="char-style-override-21">Baba oğul birbirlerini tanıdıklarında henüz havada taze ölüm ve toprak kokusu varmış. Cuci, Samuel’e o dervişin babası olduğunu söylemiş. Yunus ise gözlerini yakan ışıktan hemen önce “Ben sana benzeyen yaşlı adamım!” diye mırıldanabilmiş ve sonra gözlerine serpilen reçine tozunun çaresine bakmak yerine “</span><span class="char-style-override-21" xml:lang="ar-SA">İsmailimmm</span><span class="char-style-override-21">!.” diyerek Samuel’e sarılmak istemiş. Kalp gözüyle onu tanımış, kokusunu duymak istemiş. Lakin o buna müsaade etmemiş. Hatta babasını ittirmiş. Yunus yere düştüğünde yalnızca “Oğul? Neden Oğul?” diyebilmiş. İsmail çok öfkeliymiş. Babasına olan öfkesinden ziyade üç kızanını daha kaybetmenin öfkesiyle, belki Cuci’nin geç kalışının öfkesiyle haykırmış:</span></p>

    <p class="Metin-G-vdesi-19 para-style-override-14">“Oğul ha?! Onca yıl, onca zaman...”</p>

    <p class="Metin-G-vdesi-19 para-style-override-14">“Oğul!”</p>

    <p class="Metin-G-vdesi-19 para-style-override-14">“Beni hiç sevmedin sen, bir oğlun olduğunu sildin aklından!”</p>

    <p class="Metin-G-vdesi-19 para-style-override-14">“O nasıl söz oğul, kalbimden hiç çıkmadın sen?”</p>

    <p class="Metin-G-vdesi-19 para-style-override-14">Baba oğul o gün o kadar tartışmışlar ki, sonunda Yunus, oğlunun Allah’a da inanmadığını anlayıp kahrolmuş.</p>

    <p class="Metin-G-vdesi-19 para-style-override-14">Kolay değil elbette, hangi baba, “Keşke ölseydim de oğlumdan bu cümleyi duymasaydım!” demeyi ister?</p>

    <p class="Metin-G-vdesi-19 para-style-override-14">“Var olmasından mı endişelisin oğul, yok olmasından mı?”</p>

    <p class="Metin-G-vdesi-19 para-style-override-14">“Var olması da umurumda değil, yok olması da!” “Anladım, sen O’na tutulmuşsun da kaçamıyorsun?!.. Ya varsa diye korkuyorsun?”’</p>

    <p class="Metin-G-vdesi-19 para-style-override-14">“Korksaydım, ya yoksa diye korkardım!”</p>

    <p class="Metin-G-vdesi-19 para-style-override-14">Tartışmaları uzayıp gitmiş. Neyse ki saatler sonra İsmail’in yüreğindeki buzlar erimiş. Babasının himmet ve kerametiyle doğru yolu fark etmiş. Barışıp sarılmışlar. Bizim Yunus o sırada gözlerini yakan reçinenin acısıyla kıvranıyormuş, ama yine de ömrünün en mutlu anını yaşadığının farkındaymış. Bazı dervişler, “O gün Yunus Hazretleri oğlunu hiç kaybetmemek için gözlerini tamamen kaybetti!” diyorlar. Sonunda başını oğlunun omzuna koyup “Beni Sarıcaköy’e götür oğul!” diyebilmiş.</p>

    <p class="Metin-G-vdesi-19 para-style-override-14">Sarıcaköy’e vardıklarında Bizim Yunus’un ilk müritleri oğlu ile Samuel Çetesi’nin yoldaşları olmuş. Alamutlu fedailerin Yunus’a hediye gönderdikleri mücevherler ile çetenin paralarını harcayıp bir zamanlar uçan cehennem ateşinin düştüğü yere -ki burası aynı zamanda Tapduk asasının düştüğü yerdi- fazla büyük olmayan bir zaviye inşa etmişler. Yunus Hazretleri “Bugün sohbet bizim oldu, bize bizim diyen gelsin,” diye bir çağrı yapmış. İnsanlar dört bir yandan bu aşk şehrini duyup seve seve gelmişler. Sık sık yabancı misafirleri olmuş; ne ayak izi, ne ayakkabısı bile olmayan misafirleri...</p>

    <p class="Metin-G-vdesi-19 para-style-override-14">Ertesi yıl Bizim Yunus, İsmail’e, “Bizim ailemizde hikâyeyi erkekler yazar, kadınlar çocuklarına anlatır oğul; şimdi o aile ve çocukları istiyorum!” demiş. İsmail evlenmiş. Yerleşmek için Karamanoğlu İbrahim Bey’den “Yerce” namında bir köy satın almış. İsmail buraya yerleşince Bizim Yunus da yeni hikâyeleri yazacak torunlarını sevmek üzere bir müddet Karaman’da durmuş. İsmail’in eşkıyalıktan kalma hazinelerini Yerce halkına harcamışlar. Konar göçerlerden Kara Turgut ve Kara Mehmet toplulukları da buralara yerleşip Bizim Yunus adına bir zaviye bina etmişler. İsmail hâlâ Yerce’de, kendi yaptırdığı medresede ilim öğreten müderrislerin mütevellisidir. Her kim ki bu medreseye öğrenci olur, kendisine ilk önce Bizim Yunus ilahileri ezberletilir.</p>

    <p class="Metin-G-vdesi-19 para-style-override-14">&nbsp;</p>

    <p class="Metin-G-vdesi-19 para-style-override-15">* * *</p>

    <p class="Metin-G-vdesi-19 para-style-override-15">&nbsp;</p>

    <p class="Metin-G-vdesi-19 para-style-override-14">İsmail, babası hakkında çok şey biliyor değildi. Ama bildiği her şeyi anlatmakta samimi davrandı. O kadar ki “Hem Sarıcaköy’de, hem Karaman’da zaviyesi var iken neden burada sizin yanınızda değil de Sarıcaköy’de öldü?” diye sorduğumda, “Annemin aziz hatırasına saygısından!” diye mahrem bilgileri bile paylaştı.</p>

    <p class="Metin-G-vdesi-19 para-style-override-14">Allah İsmail’e üç yıl üst üste birer oğul vermiş. “Babam bunlardan yalnızca birini, Yunus bebeği gördü,” diyor. Sarıcaköy’den bahsederken bir vatan hasretinden öte bir anne baba özlemiyle de gözleri yaşarıp geliyor. Aklı erdiği zamanlardan itibaren ikisine hep hasret kalmış çünkü.</p>

    <p class="Metin-G-vdesi-19 para-style-override-14">Onun için şimdi çocuklarının yanından hiç ayrılmıyor. Babasının annesine karşı hislerini Allah’ın mutlak güzelliğiyle ölçüyor ve bu konu açıldıkça onun “Niceler derler Yunus’a kim kocaldın aşkı bırak / Bu aşk bize yeni geldi henüz dahi turfandadır” dediğini anlatıyor.</p>

    <p class="Metin-G-vdesi-19 para-style-override-14">Yunus’un oğlu olmanın İsmail’e çok gurur verdiği her halinden, her tavrından belli oluyordu. Babası onunla gurur duymuş muydu bilmiyorum; ama bir oğlun babasıyla gurur duymasının ne lezzetli bir şey olduğunu İsmail’e sualler sorup cevaplar alırken anladım. Ben medresede onca yıl okumuş, ilim tahsiliyle babamdan, anamdan ayrı kalmıştım ve babamı, anamı belki de layık oldukları şekilde sevememiş, sevmişsem de bunu onlara da, başkalarına da gösterememiştim. Adım Molla Kasım olmuştu, herkes bana mollayım diye itibar gösteriyordu, ama acaba benim oğlum da İsmail’in babasına duyduğu sevgi kadar sevgiyle bana bakacak mıydı, şüphedeydim.</p>

    <p class="Metin-G-vdesi-19 para-style-override-12"><span class="char-style-override-21" xml:lang="ar-SA">İsmail ile</span> <span class="char-style-override-21">Yerce’de tam bir ay sohbet ettik. Bir harami iken derviş olmanın, derbeder bir adam iken aile sahibi olmanın mutluluğunu yaşıyordu. Tapduk Sultan’ın müritlerinden ve onu tanıyan herkesten bilgiler toplamıştım. İsmail bana babasını anlatırken aslında babası hakkındaki pek çok şeyi de bu sayede benden öğrendi. Bir zamanlar ona karşı kin duymuş olmasından dolayı tövbe etmişti. Son konuşmamız, babasının ölüm anı ve sekerât-ı mevt haline dair idi. Çünkü babası Bizim Yunus vefat ettiğinde Sarıcaköy’den Yerce’ye nakledeli bir yıl olmuş. Sordu:</span></p>

    <p class="Metin-G-vdesi-19 para-style-override-14">“Babam Sevgili’ye şiir ile mi gitti Molla Kasım?”</p>

    <p class="Metin-G-vdesi-19 para-style-override-12"><span class="char-style-override-21" xml:lang="ar-SA">Öyle de diyebiliriz. Çünkü senin de bildiğin gibi şiiri çok seviyordu. Gönül dilini hatmetmiş idi. Gönülden görenlerin aynası, gönül gözlülerin gözbebeği sayılırdı. Bir keresinde ‘Birkaçı</span> <span class="char-style-override-21">kifâyet etmez miydi?’ diyecek olmuştum, gayet yumuşak ‘Ah Molla Kasım! Bir zaman gelir, nice kimseler bu İlâhîler ile geçinirler. O yüzden derim!’ cevabını vermişti. Sekerât-ı mevt halindeyken zaviyede çok kalabalıklar toplanmış idi. Gurbetten gelenler, Sarıcaköylüler, bildiklerin, bilmediklerin. Başucunda Yasinler okunuyor, Esma virt edinilip zikirler ayyuka çıkıyordu. O kâh gözlerini yumuyor, kâh gülümseyip bir mısra daha söylüyordu. Bir tür televvün gibiydi. Kâh ölümden, kâh hayattan dem vuruyordu. Hakk’a yürümek üzereydi, yüzü gülümsüyordu ve gidişini anlatırken bile sözleri birer nasihat idi. “Benim bunda kararım yok, ben bunda gitmeğe geldim,” diyor, sonra devam ediyordu: “Ben gelmedim davi</span> <span class="char-style-override-21" xml:lang="ar-SA">için, benim işim sevi için, Dost’un evi gönüllerdir, gönüller yapmaya geldim,” diyordu. Bir ara gözleri açıktı. O gün ziyaretimize yedi derviş gelmişti. Yedisi de birbirine benziyorlardı.</span> <span class="char-style-override-21">Genç ve zinde. Zarif giyimli ve güzel yüzlü. Bir elleri kalplerinin üzerinde salavatlar getiriyorlar, diğer elleri cübbelerinin cebinde tespih çekiyorlardı. Baban gözlerini son defa açtığında önce bana bakıp gülümsedi, ardından başını o dervişlerden yana çevirdi ve “Haydi sor!” dedi. Hepimiz o dervişe baktık. İçinden sormak geçmişti besbelli. Gayet terbiyeli sordu:</span></p>

    <p class="Metin-G-vdesi-19 para-style-override-14">“Hey azizler azizi Yunus Emrem! Şiirleriniz?!..”</p>

    <p class="Metin-G-vdesi-19 para-style-override-14">“Sevgili için söylenmiş sözlerdir, Sevgili’ye hediyedir.” “Kaç adettir hiç bilir misiniz?”</p>

    <p class="Metin-G-vdesi-19 para-style-override-14">Herkesten çok ben şaşırıp kaldım. Kaç adet şiir söylediğini hiç düşünmemiştim. Kendisinin de düşündüğünü veya saydığım zannetmiyordum. Çünkü o bir şiir demiş olmak için şiir demiyordu; o bir kalbe girmek için şiir diyordu. Onun şiiri sanatı için değil imanı içindi. Onun şiiri insan için, sevgi için, hoşgörü için, insanlık içindi. İrşadın yolunu şiirde bulmuş, şiir bütün sözlerden uzun yaşadığı için nasihatlerini şiir biçiminde söylemişti. Yine de herkes merakla onun vereceği cevaba dikkat kesildi. Önce hafifçe gülümsedi. Sonra eliyle “Hiç saymadım ki!” dercesine bir işaret yaptı ve vecd halindeki meclisi titreten o cümleyi söyledi:</p>

    <p class="Metin-G-vdesi-19 para-style-override-14">“Sevgiliye gidecek hediyeyi saymak yakışık almaz, öyle değil mi?”</p>

    <p class="Metin-G-vdesi-19 para-style-override-14">O sırada dervişlerden yedi tanesinin de, birbirlerinden habersiz, cübbelerinin içinde gizliden gizliye çekmekte oldukları tespihlerin iplerini koparıverdiklerini çok sonradan öğrendim.</p>

    <p class="Metin-G-vdesi-19 para-style-override-14"><a id="x.316"></a>&nbsp;</p>

    <p class="Metin-G-vdesi-19 para-style-override-1"><span class="char-style-override-27">SON</span></p>

    <p class="Basic-Paragraph para-style-override-4" xml:lang="en-GB">&nbsp;</p>
  </div>
</body>
</html>
