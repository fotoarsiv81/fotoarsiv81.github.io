<html xmlns="http://www.w3.org/1999/xhtml">
	<head>
		<title>UC-2.html</title>
		<link href="template.css" rel="stylesheet" type="text/css"/>
	</head>
	<body>
		<div id="UC-2.html" xml:lang="tr-TR">
			<div class="story">
				<p class="baslik-3"><span class="duz" xml:lang="tr-TR"> </span></p>
				<p class="duz"/>
				<p class="bolum-ismi-2-satir" id="toc_marker-4-2"><span class="bolum-ismi" style="font-size:1em;" xml:lang="tr-TR">İstanbul-1999</span></p>
				<p class="alinti-son-paragraf"><span class="dar-paragraf-bold" style="font-size:1em;" xml:lang="tr-TR">pencere: </span><span class="dar-paragraf-duz" style="font-size:1em;" xml:lang="tr-TR">XVIII. yüzyıl filozoflarından Leibniz’e göre, varlığın en küçük ve parçalanmaz birimleri olan monadların dışarıya bakabilecekleri pencereleri yoktur. Bu yüzden hiçbir monad başka bir monaddan etkilenmez. Her monad değişiminin nüvesini kendi içinde taşır. Monadlar birbirine benzeyebilir, ama hiçbir zaman aynı olamazlar. Zira evrende birbirinin aynı olan iki şey yoktur. </span></p>
				<p class="duz"/>
				<p class="duz"><span class="duz" style="font-size:1em;" xml:lang="tr-TR">Farkında bile değildi. </span></p>
				<p class="duz"><span class="duz" style="font-size:1em;" xml:lang="tr-TR">Acıyla baktım Be-Ce’nin gözlerine. </span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">perde:</span><span class="dar-paragraf-duz" style="font-size:1em;" xml:lang="tr-TR"> Senelerdir perde satardı Beyoğlu’nda. En çok kadife ağır perdeleri sever, onlardan satmak isterdi. Ev hanımları pek rağbet etmezdi bunlara; dantelli, fırfırlı perdelerdi moda. Bir de jaluzi çıkmıştı son zamanlarda. Hepsinden vardı dükkânında. Satmayı reddettiği tek perde çeşidi, şu yeni çıkan şeffaf banyo perdeleriydi.</span></p>
				<p class="alinti-son-paragraf"><span class="dar-paragraf-duz" style="font-size:1em;" xml:lang="tr-TR">“Hiç olur mu?” diyordu çırağına. “Perde dediğin hiç şeffaf olur mu? Şeffaf olursa, perdeliği kalır mı?”</span></p>
				<p class="duz"/>
				<p class="duz"><span class="duz" style="font-size:1em;" xml:lang="tr-TR">Acıyla baktım gözlerine; ne hissettiğini ele vermeyen, baktığı her şeyden görmeye ve görülmeye dair malzemeler devşiren, görünenden ziyade görünmeyenle ilgilenen, sırf görünmeyene ulaşabilmek için görüneni deşmekten geri durmayan, gözlerden sakınmak yerine gözlerle uğraşan, gözlerin tacizini bile bile inadına kendini teşhir edebilen, görünüşüyle oynayıp seyircilerini yanıltmaya bayılan, gözlerle bir alıp veremediği olan, zamanın nizamını kabullenmeyen ve aslında hiçbir şeyi göründüğü gibi kabullenmeyen gözlerine... insanları hikâyeleriyle, hikâyeleri insanlarıyla birlikte ve her şeyi her şeyle bağlantılı bir halde ve parçaları bir bütünde, her bütünü kendi parçalanmışlığı içinde gören, yani başkalarının görmediklerini, yani beni başka hiç kimsenin görmediği gibi görebilen gözlerine... sanki aceleye gelmiş gibi iki incecik, iki kesik çizgi halinde çekilmiş ve sanki ne hissettiğini ele vermemeye ahdetmiş, acı çikolata karası gözlerine... gördüğüm andan beri beni büyüleyen, şaşırtan, tedirgin eden ve yaşını hiçbir zaman kestiremediğim gözlerine... baktım acıyla. </span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">pervane:</span><span class="dar-paragraf-duz" style="font-size:1em;" xml:lang="tr-TR"> Ateşi yakından görebilmek için kendini feda edermiş pervane. </span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Be-Ce’nin gözlerinde, görmeye alışık olmadığım bir şeyler vardı. Ve dünyaya bu gözlerden baktığı için tüm varlığı ve tüm varlığıyla bu kadar yabansıydı, bu kadar şaşırtıcı. Şimdiye değin bakışlarından rahatsız olmadığım tek insandı Be-Ce, gözlerimi gözlerinden alamadığım tek insandı. Beni görmesini, hem de daha, daha çok görmesini istediğim tek insandı. </span></p>
				<p class="duz"><span class="duz" style="font-size:1em;" xml:lang="tr-TR">Eğer benim kadar şişmansanız, gözlerden ırak olmanız mümkün değildir. İnsanlar gözlerini bir an bile üzerinizden ayırmaz. Gittiğiniz her yerde, yaptığınız her işte derhal dikkatleri çekersiniz. Benim gibiler, başkalarının gözlerinin yön tabelasıdır. Diyelim ki, kalabalık bir mekânda birisi birine birini gösterecek... işte böyle bir durumda, tarif etmenin en kolay yolu benim gibileri kullanmaktır. “Şu ilerdeki şişman kadın var ya, işte onun çaprazındaki kadın” ya da “Şişman kadının hemen önünde duran adam”... gibi. Böyledir işte. Elimden bir şey gelmez. Bu durumda olan başkaları da vardır sanıyorum; mesela, hilkat garibesi kadar çirkin ve acayip ya da peri kadar güzel ve müstesna olanlar da aynı dertten mustariptir herhalde. Her neyse. İşin tuhaf yanı şu ki, benim kadar şişmansanız eğer, insanlar sizi hiç görmezler. Bakar ve seyrederler; birbirlerine gösterir ve aralarında konuşurlar. Seyirlik bir malzemeyimdir onların nezdinde. Bakışlarının beni rahatsız edebileceğini akıllarından bile geçirmezler. Sürekli seyrederler. Ama görmezler. Cüsseme bakmaktan fırsat bulup da gözlerimi görmezler. İçimi görmezler. </span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">portre: </span><span class="dar-paragraf-duz" style="font-size:1em;" xml:lang="tr-TR">Bir kimsenin genellikle belden yukarısını gösteren resim. (Fatih’in portresini arştr!)</span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Be-Ce böyle değildi. Onun gözleri bana böyle bakmıyordu. Gözlerinin fevkaladeliği daha ilk karşılaşmamızda dikkatimi çekmişti, yani o gün... tanıştığımız gün... </span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">prizma: </span><span class="dar-paragraf-duz" style="font-size:1em;" xml:lang="tr-TR">Işınları ayrıştıran ve saptıran saydam madde.</span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Be-Ce ile tanıştığım gün, vapurla karşıdan dönüyordum. Sabah erkenden yollara koyulup gazete ilanlarında, en az iki beden inceltemedikleri müşterilerine paralarını iade edeceklerini okuduğum bir aerobik merkezini yakından görmeye gitmiştim. Bir sürü tombul kadınla tanışmıştım orada, ama gördüğüm kadarıyla içlerinde en kilolu gene bendim. Sonra incecik, tığ gibi aerobik hocamız gelip, “Bayanlar! Bu koca göbekleri hızla eriteceğiz. Var mısınız?” diye bağırmıştı. Biz de hep bir ağızdan neşeyle haykırmıştık: “Varııız!” Denemeye karar vermiş, kaydımı yaptırmıştım. Gerçi orası evime epeyce uzaktı, ama bu sayede daha çok hareket etmeyi umuyordum. Dönüşte vapuru tercih etmiştim. </span></p>
				<p class="duz"><span class="duz" style="font-size:1em;" xml:lang="tr-TR">Bir elimde sahlep, bir elimde simit vapurun üst kısmında oturuyordum. Hava bir hayli rüzgârlı olduğu için, benden başka kimse yoktu vapurun bu kısmında. Halimden memnundum. Aerobik merkezindekiler daha ilk günden sıkı bir rejim listesi tutuşturmuşlardı elime. Sahlebimi yudumlayıp simidimi kemirirken listeyi inceliyordum. Aniden o mekanik sesi duydum. Dönüp bakmadım hemen. Fark etmemiş gibi yaparsam eğer, geçip giderdi belki; geldiği yere dönerdi. Ama ses, kayıtsızlığıma meydan okurcasına adım adım yaklaştı. Arkamda, hemen arkamda birisi fotoğraf çekiyordu. Birisi benim fotoğrafımı çekiyordu.</span></p>
				<p class="duz"><span class="duz" style="font-size:1em;" xml:lang="tr-TR">Kafamı çevirdiğimde, bir fotoğraf makinesiyle burun buruna geldim. Makinenin arkasında, hayatımda gördüğüm en küçük insan duruyordu. Bankın üzerine çıkmıştı. Devasa objektifi çevire çevire görüntüyü ayarlamaya çalışıyor, arada kafasını çıkartıp bir de çıplak gözle bakıyordu. Son derece rahattı. Gören de sanırdı ki, bu şehrin vapur hatlarında cücelerin, yolcuların fotoğraflarını çekmesi âdettendi.</span></p>
				<p class="duz"><span class="duz" style="font-size:1em;" xml:lang="tr-TR">“Lütfen! Ben fotoğraf çektirmeyi sevmem.” </span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">rasathane: </span><span class="dar-paragraf-duz" style="font-size:1em;" xml:lang="tr-TR">Müneccimbaşı Takiyeddin’in 1578 senesinde Tophane Bayırı’nda kurduğu rasathanenin içinde, her türlü astronomi aletinin yanı sıra, bir de astronomiyle ilgili kitaplardan oluşan genişçe bir kitaplık vardı. Rasathanenin kubbesi kurşunla kaplıydı. Rasıtlar ve muavinleri, gece gündüz kocaman bir masanın üzerinde çalışırdı. Masada kum saatleri, gönyeler, gökküreleri, yerküreleri, pergeller, kâğıt ruloları, hokkalar, cetveller, rasat aletleri vardı. </span></p>
				<p class="alinti-son-paragraf"><span class="dar-paragraf-duz" style="font-size:1em;" xml:lang="tr-TR">Önce Şeyhülislam Kadızade Ahmed Şemseddin Efendi gökleri rasat etmenin uğursuzluk getireceğini beyan etti. Ardından, 21 ocak 1580’de, Sultan III. Murad’ın gönderdiği hatt-ı hümayun üzerine hareket geçen Kaptan-ı Derya Kılıç Ali Paşa, içindeki bütün gözlem araçları ve kitaplarla birlikte rasathaneyi bir gecede yerle bir etti. </span></p>
				<p class="duz"><span class="duz" style="font-size:1em;" xml:lang="tr-TR">Keşke böyle söylemeseydim. Daha kelimeler ağzımdan çıkar çıkmaz pişman olmuştum. Fotoğraf çektirmeyi sevmem demek, fotoğraflarımı sevmem demeye; fotoğraflarımı sevmem demekse, görünüşümü sevmem demeye geliyordu. İnce olsaydım, bir tüy gibi nazenin titreşirken rüzgârda, hınzırca bir şaka sayabilirdim fotoğrafımın çekilmesini. Gülüp geçerdim. Şişmanlar da gülüp geçebilirdi elbette, vurdumduymaz olabildikleri sürece. Bense, ne zayıflamayı başarabiliyordum ne de vurdumduymaz olmayı. </span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">renkkörü: </span><span class="dar-paragraf-duz" style="font-size:1em;" xml:lang="tr-TR">Bütün ya da bazı renkleri birbirinden ayırt etmeye engel olan görme bozukluğu.</span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Israr etmemişti. Fotoğraf makinesini kucağına alıp az evvel üzerine çıktığı banka oturmuştu. Oturunca iyice ufacık kalmıştı. Bakakalmıştım ona. O kadar küçüktü ki... Boyu en fazla dizkapağımı geçiyor olmalıydı. Bacakları kısacık, ayakları ufacıktı; omuzları daracık, kulakları minnacıktı. Elleri ise kocamandı. Elleri cüssesine göre fazla büyüktü. Daha önce hiç cüce görmemiştim. Birden düşündüm de kim bilir kaç tane cüce vardı bu şehirde, ama ben onları görmüyordum. Cüceler sokaklarda gezinip gelene geçene bakmıyor, süpermarketlerden alışveriş etmiyor, ortalıkta dolaşmıyorlardı. Bir cüceyi evinde otururken ya da gösteri yaparken düşünebiliyordum da, elinde çekirdek paketi, aylak aylak çekirdeklerini çitleyip piyasa yaparken düşünemiyordum mesela. Görünmez bir hâleyle kuşatılmıştı cüceler, tıpkı pek çok seyirlik insan gibi. Başkalarının gözlerine görünmek istemiyorlardı besbelli. </span></p>
				<p class="duz"><span class="duz" style="font-size:1em;" xml:lang="tr-TR">Birden ürperdim. Var oldukları halde var olmayan, seyirlik oldukları halde ortalıkta görünmeyen insanlar vardı bu şehirde; cüceler, sakatlar, şişkolar... göze tuhaf görünen bütün insanlar... Dışarının gözlerinden sakınan, evlerinin mahremiyetine sığınan, varlıkları mahrem olan insanlar... Ben de onlardan biriydim. Dışarıda bir türlü rahat edemedikçe, günbegün kendi içime kapanmış; kendi içime kapandıkça, dışarıda bir türlü rahat edemez olmuştum. Ben bu tecrit edilmişliği tercih etmiştim, ama bu tecrit edilmişliğin ne kadarını tercih etmiştim bilinmez. </span></p>
				<p class="duz"><span class="duz" style="font-size:1em;" xml:lang="tr-TR">Karşımda oturan cüce ise alabildiğine rahat görünüyordu. Gözlerimi ondan ayıramıyordum. Her daim başkalarının bakışlarından rahatsız olan ben, hayatımda ilk defa birini seyretmekten keyif alıyordum. Seyrettikçe, kalkıp gitmesinden, küsüp benden uzaklaşmasından endişe etmeye başlıyordum. Aslında galiba Be-Ce’yi gördüğüm an, onu bir daha görememekten korkmuştum. </span></p>
				<p class="duz"><span class="duz" style="font-size:1em;" xml:lang="tr-TR">“Kabalık etmek istemedim... benim bu tür şeylerle aram pek iyi değildir de.”</span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">röntgen: </span><span class="dar-paragraf-duz" style="font-size:1em;" xml:lang="tr-TR">Et perdeyi ortadan kaldırarak insanın içini gösteren alet.</span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Başını kaldırıp dosdoğru gözlerimin içine baktı. Gözlerini ilk o zaman gördüm işte; bana sıcacık gülümsediğinde. Çini mürekkebiyle çekilmiş iki incecik, iki kesik çizgiydi gözleri; acı çikolata karası renginde. Gülümsediği zaman daha da inceliyor, daha da küçülüyorlardı. Yüreğim ağzıma gelmişti. Böyle gülümsemeye devam ederse, tamamen silinecekti sanki gözleri. </span></p>
				<p class="duz"><span class="duz" style="font-size:1em;" xml:lang="tr-TR">Oysa boşuna kaygılanmıştım. Ne kadar gülümserse gülümsesin, hiçbir zaman gözlerini silecek raddede mutlu olamadığını zamanla anlayacaktım. Garip bir donukluğu vardı yüzünün, ilk bakışta hemen fark edilmeyen ama belli zamanlarda iyiden iyiye belirginleşen. Hatta bazen hiçbir şey anlatmıyordu yüzü; tamamen hissiz ve ifadesiz kalıyor, sanki her türlü duygudan azadeymiş gibi kendi saydam durgunluğunda öylece durarak ve sadece durarak bu âlemi kayıtsız bir nazarla seyrediyordu. Böyle zamanlarda gözleri, âdeta buzlu bir camın ya da mumdan bir perdenin arkasından bakarcasına, ne hissettiğini ele vermiyordu. Ama ben bütün bunları çok sonra anlayacaktım. Tanıştığımız günden çok sonra.</span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">rüya: </span><span class="dar-paragraf-duz" style="font-size:1em;" xml:lang="tr-TR">XVI. yüzyıl İstanbulu’nda bir gece Şair Bâlı Efendi, genç yaşta ölen arkadaşı Piruza Ali’yi görür rüyasında. Piruza Ali bir kâğıda biraz toprak sararak uzatır. Şair Bâlı Efendi kâğıdı sarığının kıvrımına yerleştirir ve uyanır. Ertesi gün rüyasını etrafındakilere anlatırken gayriihtiyari sarığına uzanır. İçi toprak dolu kâğıt parçası oradadır. </span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Fotoğraf makinesini boynundan çıkartıp bana uzattı. Bir eliyle makineyi tutarken, bir eliyle bileğimi kavradı. </span></p>
				<p class="duz"><span class="duz" style="font-size:1em;" xml:lang="tr-TR">“Öyleyse bir de buradan bakmayı dene” dedi. “Bunu sevebilirsin. Hadi bak!”</span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">sahne: </span><span class="dar-paragraf-duz" style="font-size:1em;" xml:lang="tr-TR">Oyuncular sahnedeyken, seyirciler koltuklarına gömülüp, seyredilmenin nasıl bir şey olduğunu seyreder.</span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Baktım, hem de defalarca. Etrafımda gördüğüm her şeye bir de fotoğraf makinesinin arkasından baktım. Ve derken, onun bir fotoğrafını çektim, sonra bir daha ve bir daha... Vapur iskeleye yanaşana kadar hiç ara vermeden onun fotoğraflarını çektim. Gözlerini kaçırmadan dosdoğru bakıyordu bana; ona bakan bana, ona bakışıma. Öyle hoşuma gitmişti ki fotoğraflarını çekmek, elimden bırakamıyordum makineyi. Çantası film doluydu; bittikçe yenisini takıyor ve hiç itiraz etmiyordu her anını görüntülemeye çalışmama. Bir ara, o filmleri değiştirirken usulca sokuldum yanına. Kokusu çalındı burnuma. Tuhaf ama kokusu tatlı bir yiyeceği çağrıştırıyordu. Nefesi, saçları, elbiseleri,... tepeden tırnağa fındıklı gofret gibi kokuyordu.</span></p>
				<p class="duz"><span class="duz" style="font-size:1em;" xml:lang="tr-TR">“Bazen bana da böyle olur. Her şeyin fotoğrafını çekmek isterim. Gören ile görülenin arasına aracı koymak iyi gelir bazen” dedi. “İşin ilginç yanı ne biliyor musun, Tanrı’nın da aynı şeyi yaptığına inanıyoruz. O devamlı görüyor, biz de devamlı görülüyoruz değil mi? Ve Tanrı gördükleriyle arasına aracılar koyuyor. Peygamberler mesela ya da melekler... Azrail mesela ya da Cebrail... Bizlerse hem görülmekten korkuyoruz hem de göremediklerimizden. Görünür olsun diye, alamet bekliyoruz. Mucizeleri de bu yüzden bu kadar önemsiyoruz. Mucize görmek istiyoruz. Aslında, bazen kendi kendime düşünüyorum da, sanki tüm varlığımızı ve tabii yokluğumuzu da, görmek ve görülmek üzerine kurmuşuz.” </span></p>
				<p class="duz"><span class="duz" style="font-size:1em;" xml:lang="tr-TR">Sustu. İğreti bir gülümseme takıldı dudaklarına. Sonra yüzünü yüzüme yaklaştırdı ve âdeta bir sır verircesine fısıldadı. “Biliyor musun, belki de en derin yaralarımızı gözlerden alıyoruz.” </span></p>
				<p class="duz"><span class="duz" style="font-size:1em;" xml:lang="tr-TR">Şaşkınlıkla baktım ona. </span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">saklambaç: </span><span class="dar-paragraf-duz" style="font-size:1em;" xml:lang="tr-TR">Ebe birden üçe sayıncaya kadar, onun göremeyeceği bir yere saklanmış olmak gerekir. </span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">O gün bütün gün beraber dolaştık. </span></p>
				<p class="duz"><span class="duz" style="font-size:1em;" xml:lang="tr-TR">O gün bütün gün beraber dolaşırken, ilk ve son defa yan yana görülürken, onun tek bir anını dahi kaçırmak istemedim. Adımlarını benimkilere uydurmaya çalışırken paytak paytak yürümesinin, bodur bacaklarının, orantısız ellerinin, her konuda anlatacak bir şeyler bulmasının, konuşmaya ve anlatmaya olan düşkünlüğünün, bir cümleye başlamadan önce kısılan gözlerinin, bir cümleyi bitirdikten sonra söylediklerini el kol hareketleriyle tamamlamaya çalışmasının, kendinden çok daha uzun boylu çocuklar onu annelerine gösterdiğinde yahut birileri cüceliğini yüzüne vurduğunda hiç oralı olmayışının, insanların kabalıklarını yadırgamayışının, yalnızlığının, vurdumduymazlığının, dik başlılığının, acayipliğinin, tıpkı benim gibi seyirlik oluşunun, tıpkı onun gibi seyirlik oluşumun fotoğraflarını çektim o gün bütün gün. </span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">samur:</span><span class="dar-paragraf-duz" style="font-size:1em;" xml:lang="tr-TR"> zo. </span><span class="dar-paragraf-italik" style="font-size:1em;" xml:lang="tr-TR">(martes zibellina) </span><span class="dar-paragraf-duz" style="font-size:1em;" xml:lang="tr-TR">Bir ev kedisinden biraz daha büyüktür. (Yaklaşık 50 cm boyunda) Yalnız yaşar. Sincaplardan ağaç kozalaklarına, böceklere kadar her şeyi yer. Grinin, kahverenginin ve siyahın tonlarına bürünmüş tüyleri sık ve ipeksi olduğu için kürkü çok makbuldür. Ona “Altın Post” derler. </span></p>
				<p class="alinti-son-paragraf"><span class="dar-paragraf-duz" style="font-size:1em;" xml:lang="tr-TR">XVII. yüzyılın ikinci yarısından evvel samur, Rusları Sibirya’ya çeken mıknatıs olmuştur. Aynı yüzyılda bir samur avcısının dediği gibi, “Bir samur yan yatıp arka ayaklarını kaldırarak ve ön ayaklarıyla gözlerini örterek ölümüne hazırlanır.”</span></p>
				<p class="duz"/>
				<p class="duz"><span class="duz" style="font-size:1em;" xml:lang="tr-TR">Belki yüzden fazla fotoğraf çektim. Yüzden fazla fotoğraf karesinden bakıp, Be-Ce’nin gündüzünün ve gecesinin neye benzediğini, uykusuz kaldığında ve uykudan yeni kalktığında nasıl olabileceğini, türlü türlü hallerini görmeye çalıştım. Coşkuyla anlattıklarını gözünün önünde canlandırıp gözünün önünde canlandırdıklarını coşkuyla anlatışını, kâh öyle kâh böyle oluşunu, dinmeyen merakını, taşkınlığını, dalgınlığını, hırçınlığını seyrettim. Nihayet çantasındaki bütün filmleri bitirdiğimde, bileğimi kavradı.</span></p>
				<p class="duz"><span class="duz" style="font-size:1em;" xml:lang="tr-TR">“Acıkmadın mı? Ben çok acıktım.”</span></p>
				<p class="duz"><span class="duz" style="font-size:1em;" xml:lang="tr-TR">O zaman aklım başıma geldi. Kim bilir kaç saattir dolaşıyorduk ve ben daha hiçbir şey yememiş, yemeyi aklımdan dahi geçirmemiştim. Mahcup gülümsedim. </span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Lokantaya girerken, Be-Ce önden yürüyüp bana kapıyı tuttu. Yan yana yeterince acayip görünmüyormuşuz gibi, bir de böyle dikkat çekici ve gülünç şeyler yapmasına anlam veremiyordum. Utana sıkıla geçtim kapıdan. İçeri girer girmez, bizi fark eden ilk kominin yanındaki komiyi dürtüklediğini gördüm. İşte başlıyordu. Tıpkı tahmin ettiğim gibiydi. Birer birer bütün başlar bize doğru çevriliyor, konuşmalar kesiliyor, fısıldaşmalar başlıyordu. Tek istediğim, ilk boş masaya oturmaktı, hem de bir an önce. Oysa Be-Ce hiçbir masayı beğenmiyor, herkesin bize baktığını bildiği halde ortalıkta dolanmaya devam ediyordu. O bir masa seçene kadar ben çoktan kıpkırmızı kesilmiş, ter içinde kalmıştım. </span></p>
				<p class="duz"><span class="duz" style="font-size:1em;" xml:lang="tr-TR">Be-Ce inanılmaz bir hızla bira üstüne bira içerken, ben de mümkün olduğunca yavaş ve nazik yiyordum midye tavamı. Başımı kaldırıp etrafa bakmaya çekiniyordum. Garsonların yüzüne bakmıyor, kimseyle göz göze gelmemeye gayret ediyordum. Bu arada Be-Ce dikkatle beni inceliyordu. Tedirginliğimin farkında olmalıydı. Ama bence tuhaf olan, benim bu kadar tedirgin olmam değil, onun bu kadar rahat olabilmesiydi. </span></p>
				<p class="duz"><span class="duz" style="font-size:1em;" xml:lang="tr-TR">“Niye böyle tuhaf bir ismin var?” dedim nihayet bir parça rahatlayıp konuşabildiğimde. </span></p>
				<p class="duz"><span class="duz" style="font-size:1em;" xml:lang="tr-TR">“Gerçek ismim değil tabii ki. Küçükken, mahalledeki çocuklar bana hep ‘cüce büce, cüce büce’ diye bağırırdı. İsmimi soranlara ‘büce’ diyordum ben de. Biliyor musun, gerçekten böyle bir isim olduğunu zannediyordum. Sonra büyüyünce, bana takılan ismin üzerinde biraz değişiklik yapmaya karar verdim. Ve işte böylece, ‘büce’ oldu ‘Be-Ce’. Tuhaf olduğunun farkındayım ama... ben öyle alıştım ki, gerçek ismimle seslenseler dönüp bakmam bile. Be-Ce hoşuma gidiyor. Hem, alfabenin ikinci ve üçüncü harfi. Yan yana güzel duruyorlar. İki ve Üç’üm sanki. Bir’i arıyorum. Bir önceki rakamdan bir şeyler eksik kalmış, tamamlanmamış, ben de o yüzden böyle olmuşum sanki... Kendi kendime uyduruyorum işte. Ne oldu? Niye bu kadar şaşırdın? Çok mu saçma?”</span></p>
				<p class="duz"><span class="duz" style="font-size:1em;" xml:lang="tr-TR">Bir an sesim soluğum çıkmadı. Sanki içimde bir şey tık etmişti, ama bunun iyi mi yoksa kötü mü olduğunu bilemiyordum. Birden, neden böyle sinirlendiğimi kendi kendime bile açıklayamadan, “Evet, bence çok saçma” diye kestirip attım.</span></p>
				<p class="duz"><span class="duz" style="font-size:1em;" xml:lang="tr-TR">“Olabilir! Ama rakamları hafife alma. Rakamların cinleri vardır, unutma. Rakamların cinleri, bellerinde fenerleri, ellerinde süpürgeleri, bit kadar her biri, dağdar edilmiş dilleri, mil çekilmiş gözleri...” Bu garip lafları peş peşe sıralarken, bir yandan da parmaklarını kukla gibi oynatıp yüzünü şekilden şekile sokuyordu. Hayretle onu seyrediyordum. Sürekli hareket halinde, kıpır kıpır olmasına rağmen tam olarak kavrayamadığım bir donukluğu, durağanlığı vardı yüzünün. Aniden konuşmayı kesip sıkıntıyla etrafına bakındı. “Hadi gidelim artık” dedi. “Gidelim de şu fotoğrafları basalım.” Ne lafını tamamlamıştı, ne de birasını bitirmişti. </span></p>
				<p class="duz"><span class="duz" style="font-size:1em;" xml:lang="tr-TR">“Nereye?”</span></p>
				<p class="duz"><span class="duz" style="font-size:1em;" xml:lang="tr-TR">“Eve! Hayalifener Apartmanı’na.”</span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">sarık sandalı:</span><span class="dar-paragraf-duz" style="font-size:1em;" xml:lang="tr-TR"> III. Selim, ne zaman Boğaziçi kıyılarında dolaşmaya çıksa, ahali işini gücünü bırakıp yollara dökülürdü. En arkada, içoğlanlarını taşıyan altı sandalı takip eden sandal, “sarık sandalı” idi. Bu sandalın hizmetkârı, padişahın, paha biçilmez mücevherlerle işlenmiş bir şala sarılı olan sarığını tutardı. Sandal kıyıya yakın sulardan geçerken, hizmetkâr da, padişahın sarığını sağa sola sallardı.</span></p>
				<p class="alinti-son-paragraf"><span class="dar-paragraf-duz" style="font-size:1em;" xml:lang="tr-TR">Padişah sarığını görmekle değil, onun tarafından görülmekle tazelenirdi itimat. Her şeyi gören bir gözdü saltanat.</span></p>
				<p class="duz"/>
				<p class="duz"><span class="duz" style="font-size:1em;" xml:lang="tr-TR">Önce ismini sevmiştim Hayalifener Apartmanı’nın, görünce de kendisini. Apartman İstanbul’un iki yakasından birinde, mazbut aileler ile zındık bekârların iç içe oturduğu tarrakası bol bir semtte, çıkması zor inmesi zor bir yokuşun tepesindeydi. Ev en üst kattaydı ve anlaşılan asansör yoktu. Be-Ce önden zıplaya zıplaya çıktı basamakları; bense geriden, hırlaya hırlaya. O dimdik yokuşun ardından bir de bu merdivenleri çıkmak, bacaklarımdaki, sürtünmeden oluşmuş yaraları iyice azdırdığından, adım atmak giderek güçleşmişti. Canım acıyor, göğsüm tıkanıyordu. Neyse ki Be-Ce halime bakıp bir şey söylemedi, gereksiz sorularla beni bunaltmadı. Soru sormak yerine durmadan bir şeyler anlatıyordu; söylediklerine onay beklemeden vıdı vıdı konuşuyordu. Galiba anlattıklarından çok anlatışına kapılmıştım. O konuşurken, gözlerimi ondan ayıramıyordum. </span></p>
				<p class="duz"><span class="duz" style="font-size:1em;" xml:lang="tr-TR">“Ne zaman bir insanı merak etsem, onu ait olduğu kareden kopartıp en olmadık görüntüye yerleştirmeye çalışırım. Bunu yapmak, bana insanlar hakkında epey fikir verir. Diyelim bir kadın geliyor karşıdan. Genç, biraz da hoppa. Onu ait olduğu yerden alıp zamanda ve mekânda ona en yabancı, en uzak kareye yerleştiririm ve bir de öyle seyrederim. Ya da keza bir erkek geliyor karşıdan. Genç, biraz da salpa. Onun için en olmadık kareyi bulmaya çalışırım. Oraya yerleştirince bambaşka görünür gözüme. İnsan ait olduğu resimde ya güçlü ya da zayıf, ya çirkin ya da güzel, ya biricik ya da sıradandır. Ama ait olmadığı bir resmin içinde sıfatlarını kaybediverir. Bir de bakarsın ki, aslında o kadar güçlü değilmiş ya da o kadar zayıf. Ne o kadar çirkin ne de o kadar güzelmiş. Sen de dene. İnsanları en son ait olabilecekleri fotoğraf karelerine yerleştir ve bir de öyle bak onlara.” </span></p>
				<p class="duz"><span class="duz" style="font-size:1em;" xml:lang="tr-TR">Sevgiyle baktım ona. </span></p>
				<p class="duz"><span class="duz" style="font-size:1em;" xml:lang="tr-TR">“Peki ya ben? Sence benim için en olmadık fotoğraf karesi hangisi?”</span></p>
				<p class="duz"><span class="duz" style="font-size:1em;" xml:lang="tr-TR">Sevgiyle baktı bana.</span></p>
				<p class="duz"><span class="duz" style="font-size:1em;" xml:lang="tr-TR">“Bulutların üstü herhalde. Senin kadar şişman biri için en olmadık yer, gökyüzü olmalı.” </span></p>
				<p class="duz"><span class="duz" style="font-size:1em;" xml:lang="tr-TR">Başımı salladım. Âşık olmuştum. </span></p>
				<p class="al-nt-" xml:lang="en-US"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">Şems: </span><span class="dar-paragraf-duz" style="font-size:1em;" xml:lang="tr-TR">Pembefiruşan Hanı’ndan çıktığında Mevlâna, karşısına dikilip demiş ki Şems ona: “Ey dünyanın sarrafı, gör   beni!” </span></p>
				<p class="duz-ilk-paragraf"><span class="duz" style="font-size:1em;" xml:lang="tr-TR">O andan itibaren bir daha ondan kopamadım. Hep ertelediğim zaman, bir türlü varamadığım diyardı Be-Ce. Senelerdir hep aynı sıkışmışlığın içinde dönüp dururken, bu halimle kimseyi sevemeyeceğime ve kimsenin beni sevemeyeceğine inanmışken, hiç beklemediğim bir anda, hiç beklemediğim bir yerden, bir kapı açılmıştı önümde. Eşikten geçmemle birlikte paldır küldür yuvarlanıvermiştim ucunu bucağını göremediğim bir sevda âlemine. Cüce sevgilimin dev gölgesi kesilebilirdim hiç tereddüt etmeden; onunla her yere gidebilir ve her yerden gidebilirdim, ötesini düşünmeden. </span></p>
				<p class="duz"><span class="duz" style="font-size:1em;" xml:lang="tr-TR">Oysa düşünmeliydim, düşünmeliydik. Çünkü biz birbirimize yakışmıyorduk. Hani şu, kısacık boylu oldukları için, tüm kilolarına rağmen hâlâ ufak ve tostoparlak görünen kadınlardan biri de değildim ki ben... Sadece enlemesine değil, boylamasına da normalin çok üzerinde olduğum için, Be-Ce ile yan yana durduğumuzda, hem kilolar hem de boylar bakımından dehşetengiz bir tezat çıkıyordu ortaya. Yan yanayken öylesine iğreti duruyorduk ki, dışarı birlikte çıkmamız söz konusu bile olamazdı. Ezkaza öteki sevgililer gibi sokaklarda el ele dolaşmaya teşebbüs etsek, bizi her gören gülmekten fenalık geçirirdi herhalde. Yüz otuz iki kiloluk gövdemin adımlarına ayak uydurmaya çalışırken seksen santimlik sevgilim, insanlar birbirlerine bizi gösterip bizi seyredeceklerdi. Dudaklarındaki alaycı tebessümleri bastırma gereği duymadan, sevişip sevişmediğimizi geçireceklerdi akıllarından. Bir an bile gözlerini ayıramayacaklardı gözlerinin önündeki görüntünün gülünçlüğünden. Şişko ile cücenin seyirlik tezatını belki de günlerce düşürmeyeceklerdi dillerinden. </span></p>
				<p class="duz"><span class="duz" style="font-size:1em;" xml:lang="tr-TR">Be-Ce de ben de, zaten öteden beri seyirliktik insanların gözünde. Ama şimdi bir araya geldiğimizde, hele bir de el ele tutuşmaya kaltığımızda, sadece seyirlik olmakla kalmıyor, eğlencelik de oluyorduk. Ayrı ayrıyken acayip, yan yana durduğumuzda ise hem acayip hem de gülünç görünüyorduk. Biz, göze hitap etmiyorduk. </span></p>
				<p class="duz"><span class="duz" style="font-size:1em;" xml:lang="tr-TR">Bu yüzden işte, Hayalifener Apartmanı gibisi yoktu. Burada mahremdi hayat; başkalarının gözlerinden, gözlerin tacizinden muaftı. Gerçi komşu kadınların meraklı gözleri devamlı üzerimizdeydi, ama bir kez evin içine girince, sakınacak bir şey kalmıyordu. Rahattım burada, huzurluydum. Ailemle birlikte oturduğum eve dönmeyi düşünmüyordum. Bizimkilerin beni ne kadar sevdiğini biliyordum bilmesine de, sevgilerinin içine merhamet karıştığını görmek istemiyordum. Benim için üzülmelerinden bıkmıştım artık. Senelerdir annem de babam da, ortada ters giden hiçbir şey yokmuş, mutlu bir aileymişiz gibi davranmaya çalışadursun, ben, onların dillerinin dışa vurmadığı üzüntüyü gözlerinden okumaktan bıkmıştım. Evden ayrılmak bana iyi gelecekti. </span></p>
				<p class="duz"><span class="duz" style="font-size:1em;" xml:lang="tr-TR">İşte böylece, eşyalarımı toplayıp Hayalifener Apartmanı’na yerleşmiştim. Burada, hem gövdemin kapanından hem de beni rahatsız eden bakışlardan kurtulabileceğimi hissediyordum. Değişiyordum. Hatta zaman zaman, nasıl göründüğümü düşünmediğim bile oluyordu. Senelerdir gövdemin gözlüklerinden kendime ve cümle âleme bakmaya alışmış olan ben, ara sıra da olsa gözlüklerimi çıkartabiliyordum. Üstelik, gövdemi atlayıp ve atlatıp dosdoğru içime bakmayı başarabildiğimde, bilmediğim yanlarımı keşfediyordum. Be-Ce bana aşkla baktıkça, ben de kendimi ve cümle âlemi bambaşka gözlerle görmeyi öğreniyordum. Çoğu zaman, onun gözlerinden bakabilmek, neyi nasıl gördüğünü anlayabilmek için can atıyordum. Bu gözlerde ne merhamet vardı ne yadırgama. Dünya yaşanılası, ben de sevilesiydim Be-Ce’nin gözlerinden baktıkça.</span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">şişko: </span><span class="dar-paragraf-duz" style="font-size:1em;" xml:lang="tr-TR">O kadar şişmanmış ki, ne zaman insan içine çıksa herkes işini gücünü bırakıp onu seyredermiş. O da gözlerden o kadar rahatsız olurmuş ki, gidip daha çok yemek yer, daha çok şişmanlarmış. (Şişko’nun çocukluğunu arştr.)</span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Oysa şimdi, Nazar Sözlüğü’nü okuduktan sonra, her şey başka türlü görünüyordu gözüme. Şimdi anlıyordum ki, ben bu sevimsiz sözlüğün, önce esin kaynağı, derken malzemesi, sonra da maddelerinden biri olmuştum. O rüzgârlı günde vapurda karşılaştığımızda, Be-Ce elinde fotoğraf makinesiyle ilginç bir görüntü aramaya çıkmış ve bana rastlamıştı. O günlerde muhtemelen, yaptığı en son işten de sıkıldığı için uğraşacak yeni bir meşgale arıyor, ama tam olarak ne yapmak istediğini bilemiyordu. Aramaya çıkmıştı. Sonra... bana rastlamıştı. Yeni meşgalesi için aradığı ilhamı bende bulmuştu; daha doğrusu, benimle yaşayacağı göze yasak, gözden ırak ilişkide. Bir kez Nazar Sözlüğü’nü yazmaya başladıktan sonra da, ilham olmaktan çıkıp malzemeye dönüşmüştüm; rüyalarım, anılarım ve kaygılarımla. Benimle ilgili gözlemlerini tamamlayıp aradığı parçaları bulduğunda, belki de Nazar Sözlüğü’nün en ilginç maddelerinden biri olacaktım. Çocukluğunu araştıracağı şişko bendim.</span></p>
				<p class="duz"><span class="duz" style="font-size:1em;" xml:lang="tr-TR">Be-Ce, yalnızca mucizelerde tatlı sular ile tuzlu suların birbirine karışmadığını söyler ve mucizeleri sevmezdi. Onun istediği, benim ve başkalarının hikâyelerinden kırpık kırpık parçalar alıp bunları birbirine karıştırmaktı. Bunu yaptığında, bunca farklı parçayı bir arada tutan tek bir iplik olacaktı: Kendisi! </span></p>
				<p class="duz"><span class="duz" style="font-size:1em;" xml:lang="tr-TR">Ama onu esas çeken şey, insanların görünmeyen yanlarıydı. Be-Ce bilhassa görünmeyenlerle ilgileniyor, görünmezi görünür kılmak istiyordu. Tıpkı hikâyedeki şehzadenin karısı gibi, kırkıncı kapının arkasını merak ediyordu. Önemli olan görünmeyenin kilidini kurcalamaktı. Bir kez kapıyı açıp içindekileri gördükten sonra, oralarda daha fazla oyalanması için sebep kalmıyordu. Şu hayatta yasak ya da saklı, bastırılmış ya da yok sayılmış... kısacası gözden ırak tutulmuş ne varsa, Be-Ce’nin ilgi alanına giriyordu. Bu yüzden, bir insana baktığı zaman onun gözden saklanmış parçalarını bulmaya çalışıyor; hatıraları, sırları, mahremi keşfetmekten büyük bir keyif alıyordu. Keşfini tamamladıktan sonra hevesini almış oluyor ve keşfedecek başka bir sır aramaya başlıyordu. </span></p>
				<p class="duz"><span class="duz" style="font-size:1em;" xml:lang="tr-TR">Şu aşamada hâlâ hakkımda bilmediği şeyler olduğu için, Nazar Sözlüğü’nün tamamlanmamış maddelerinden biri olarak duruyordum. Demek ki keşfini tamamlayana kadar benimle birlikte olmaya devam edecekti. Sonra... her zaman yaptığı gibi, bir kez alıp kullandığı malzemeye bir daha dönüp bakmayacak, benden de çarçabuk bıkacaktı. Yeni bir madde, yeni bir meşgale ya da kim bilir, yeni bir hayat aramak için tekrar yola koyulacaktı.</span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">taht-ı revan: </span><span class="dar-paragraf-duz" style="font-size:1em;" xml:lang="tr-TR">Sultanın biricik kızı her cuma sabahı taht-ı revanına kurulup sarayından çıkar, şehrin öbür ucundaki billur hamama gidermiş. O sarayın kapısında belirmeden evvel, keskin kılıçlı muhafızlar yolunun üzerindeki bütün sokakları boşaltırmış. İnsanlar evlerine kaçışır, kapıları kilitler, pencereleri örter ve gözlerini sımsıkı yumarak; sandık odalarında, kilerlerde, kuytu köşelerde beklermiş sultanın kızını taşıyan taht-ı revanın geçip gitmesini. Kimse dışarı bakmaya cesaret edemezmiş çünkü sultanın kızını görmek gafletinde bulunanın oracıkta kellesi gidermiş. </span></p>
				<p class="alinti"><span class="dar-paragraf-duz" style="font-size:1em;" xml:lang="tr-TR">Bir cuma sabahı, şehrin en yavuz hırsızı, elinde, bir gün evvel Hintli bir tacirden aşırdığı merak-cevheriyle damlarda gezinirken, sultanın kızını taşıyan taht-ı revan sokağın başında belirmiş. Hırsız merakını zaptedemeyip usulca aralamış gözkapaklarını. </span></p>
				<p class="alinti"><span class="dar-paragraf-duz" style="font-size:1em;" xml:lang="tr-TR">Cellat kellesini uçurmadan evvel, meydanda toplanan halka dönüp bağırmış: “Yok yere korkuyorsunuz sultanın kızının güzelliğini görmekten. Taht-ı revan boş! Boş olmasaydı, onu bizden saklamaya çalışırlar mıydı hiç?”</span></p>
				<p class="alinti-son-paragraf"><span class="dar-paragraf-duz" style="font-size:1em;" xml:lang="tr-TR">O esnada herkes olanca dikkatiyle cezanın infazını seyrettiği için, kimse işitmemiş hırsızın son sözlerini.</span></p>
				<p class="duz"/>
				<p class="duz"><span class="duz" style="font-size:1em;" xml:lang="tr-TR">Onun gözünde, ta başından beri Nazar Sözlüğü’nün bir maddesi olmayı içime sindiremiyordum. Bunca zaman boyunca, dışarının gözlerine direnen, her şeye rağmen kendi mahremiyetinde açılıp serpilen bir aşk yaşadığımızı sanıyordum. İtiraf etmeliyim ki, emsaline kolay kolay rastlanmayacak büyüklükte bir tutkuya atfediyordum bu ilişkiyi. Belki de ömrüm boyunca yaşayamadığım ne sevda varsa, hepsini bir dikişte, Be-Ce ile yaşamaya kalkmıştım. Oysa her şey çok basitti. Tıpkı onun gibi benim de bir alıp veremediğim vardı gözlerle; görmek ve görülmekle. Tıpkı onun kadar seyirliktim ben de. Ve neye benzediğini çoktandır ayrı ayrı bildiğimiz bu müzmin illet, katmer katmer açmıştı bir araya gelmemizle. Be-Ce’yi çeken de buydu. Ve hepsi buydu. </span></p>
				<p class="duz"><span class="duz" style="font-size:1em;" xml:lang="tr-TR">İşte böyle böyle, parçaları yerli yerine oturttuğumda, artık benimle niçin birlikte olduğunu biliyordum. Yani eğer ortada bir aşk varsa, artık bunun sebebini biliyordum. Oysa aşk dedikleri, solup kurumaya mahkûmdur, bir sebebi olduğu andan itibaren. </span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">tebdil gezmek: </span><span class="dar-paragraf-duz" style="font-size:1em;" xml:lang="tr-TR">Padişahlar şehr-i şehirin yılankavi sokaklarında tebdil gezerdi. Kimi zaman ihsanda bulunur, çoğu zaman ceza keserlerdi. İhsan da ceza da anında yerini bulsun diye, padişahların peşi sıra yürürdü tebdil hasekisi. </span></p>
				<p class="alinti"><span class="dar-paragraf-duz" style="font-size:1em;" xml:lang="tr-TR">Sık sık tebdil gezen III. Mustafa, derviş kılığına girmeyi pek severdi. Karış karış şehri gezerdi; dışı derviş, içi padişah. </span></p>
				<p class="alinti"><span class="dar-paragraf-duz" style="font-size:1em;" xml:lang="tr-TR">Bir gün, Çorum alaybeyiyken azledilip İstanbul’a gelen Feyzullah, tebdil gezen padişahı tanıdı. Ne kadar müşkül durumda olduğunu anlatıp yardım istedi. Karşılık görmedi. Bir başka sefer, Feyzullah, Üsküdar çarşısının orta yerinde gene padişaha rastladı ve gene onu tanıdı. Ve bu sefer kendini tutamayıp bağırdı: “Ya ekmeğimi ver, ya beni katlet!”</span></p>
				<p class="alinti-son-paragraf"><span class="dar-paragraf-duz" style="font-size:1em;" xml:lang="tr-TR">III. Mustafa dikkatlice baktı Feyzullah’a. Dervişin içindeki padişahı gören göz sakıncalı olabilirdi; hem de pek sakıncalı. Oracıkta tercihini yaptı. Ona ekmeğini vermedi. </span></p>
				<p class="alinti"/>
				<p class="duz"><span class="duz" style="font-size:1em;" xml:lang="tr-TR">Bu yüzden işte, acıyla bakıyordum Be-Ce’nin gözlerine. Eve gelip Nazar Sözlüğü’nü okuduğumu öğrendiğinde, önce üzüntümün ayırdına varmamış, ama dakikalar geçtikçe bendeki değişikliğin sebebini kavramaya başlamıştı. Ve şimdi, yüzü gene o hissiz ve ifadesiz haline büründüğü için, ne düşündüğünü kestiremez olmuştum. Gözleri gene buzlu bir camın ya da mumdan bir perdenin arkasına kaçmıştı; ne hissettiğini ele vermiyordu. Kim bilir kaç zamandır hiç konuşmadan, hiç kıpırdamadan, karşılıklı öylece oturuyorduk. Ama onun suskunluğu o kadar alışılmadık bir şeydi ki, kulaklarımı tırmalıyordu. Derken, yavaş yavaş doğruldu. Yanıma gelip, bileğimi tuttu. </span></p>
				<p class="duz"><span class="duz" style="font-size:1em;" xml:lang="tr-TR">“İstersen bu gece tebdil gezelim!” dedi.</span></p>
				<p class="duz"><span class="duz" style="font-size:1em;" xml:lang="tr-TR">“Olur gezelim” dedim sesimin titremesine mâni olmadan. “Sen cüce kılığına gir bu sefer; ben de çok, çok şişman bir kadın olayım.”</span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">televizyon:</span><span class="dar-paragraf-duz" style="font-size:1em;" xml:lang="tr-TR"> Evimizde sürekli seyrettiğimiz televizyonun bir an için de olsa bizi evimizde seyredebileceği düşüncesi tedirgin edicidir.</span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Tartışacak bir şey yoktu. Tartışmadık biz de. Buraya gelirken getirdiğim bavulu aramaya başladım. Nereye kaldırdığımızı hatırlamıyordum. Ama Be-Ce’nin sesi beni durdurdu. “Sen kal” dedi. “Biliyorsun, ben zaten gidecektim.”</span></p>
				<p class="duz"><span class="duz" style="font-size:1em;" xml:lang="tr-TR">Konuşacak bir şey yoktu. Konuşmadık biz de. Başımı çevirmedim. Ondan yana bakmadım. Gidişini görmeyi kaldırmadı yüreğim. </span></p>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">temaşa:</span><span class="dar-paragraf-duz" style="font-size:1em;" xml:lang="tr-TR"> Bakma hoşlanarak seyretme.</span></p>
				<p class="alinti-son-paragraf"><span class="dar-paragraf-duz" style="font-size:1em;" xml:lang="tr-TR">(sahne-i temaşa: tiyatro sahnesi)</span></p>
				<p class="duz"/>
				<p class="duz"><span class="duz" style="font-size:1em;" xml:lang="tr-TR">Aşk bir korsedir. Niye bu kadar kıymetli olduğunu anlayabilmek için haddinden fazla şişman olmak gerekir. Senebesene katman katman çoğalmış, vıcık vıcık yayılmış, pelte pelte yığılmış yağları sarıp sarmalar, hizaya sokar. Ve sonra da geçip karşısına kendi eserinin, seyrine bakar kudretinin. Aşk bir hayal taciridir. Kıyıda köşede kartlaşmış hayalleri çekip çıkartır, yıkayıp paklar, allayıp pullar ve terütaze sıfatıyla sahibine kakalar. Aşk insanı güzelleştirir. Görüntülerle oynar pervasızca; yani sıfatlarla, yani aynalarla. Küskünleri aynalarla barıştırır, yalnızları aynalarda çoğaltır. </span></p>
				<p class="duz"><span class="duz" style="font-size:1em;" xml:lang="tr-TR">Aşk bir korsedir. Gün gelir, hiç beklenmedik bir yerde, hiç beklenmedik bir anda, atıverir çıtçıtlarından biri yahut çözülüverir iplikleri. Neler olup bittiğini anlamaya vakit kalmadan, korsenin cenderesinden kurtulan yağlar sürüsepet dışarı çıkmıştır çoktan. O keşmekeşte, göz açıp kapayıncaya kadar eski haline dönüverir gövde. Aşk bir korsedir. Niçin bu kadar kısa sürdüğünü anlayabilmek için haddinden fazla şişman olmak gerekir.</span></p>
				<p class="duz"><span class="duz" style="font-size:1em;" xml:lang="tr-TR">Çünkü oyunbozanlık eden bir şeyler çıkar daima. Sarkmış bir iplik mesela; sarkmış ve apartman kapılarına takılmış ya da ait olduğu kostümün tamamen sökülmesine sebep olmuş. Balonda hava kaçıran delik, sürgitte anlık duraklık, dönemeçte dönememek gibi... yahut, onmadık yara, olmadık hayal, gözbebeğinde leke, tabakta kırıntı gibi... veya kotarılmamış bir meşgale, tamamlanmamış bir madde, bitmemiş bir hikâye gibi... bazı şeyler hep mızıtır ve eksik kalır. Ne kadar kusarsak kusalım, yediğimiz pastadan geriye en az bir lokma kalır midemizin kuytusunda; ne kadar şişersek şişelim, kaç kazan süt içersek içelim, paçamıza yapışıp havalanmamıza müsaade etmeyen bir ağırlık gibi. Ve ne denli titiz olursak olalım, her göz temizliğinde halının altına saklanmış bir süprüntü kalır daima; unutmadığımız, unutturulmadığımız bir hatıra. Hep bir şeyler kalır. Bir şeyler hep eksik kalır. </span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">theatrum mundi: </span><span class="dar-paragraf-duz" style="font-size:1em;" xml:lang="tr-TR">İnanışa göre dünya, tek seyircisi olan kocaman bir tiyatroydu.</span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">Peşine düşebilirdim Be-Ce’nin. Yegâneydi çünkü, değerdi ondan kopamamaya, yokluğuyla inatlaşmaya. Cüce kalbinin dev ritmini kovalayabilirdim şehrin sokaklarında. Benden çok daha çevik olduğunu bile bile, kim bilir ne vakte kadar yılmadan iz sürebilirdim avcısı tek, avı tek bu sürek avında; ya da...</span></p>
				<p class="duz"><span class="duz" style="font-size:1em;" xml:lang="tr-TR">... peşini bırakabilirdim Be-Ce’nin. Nazar Sözlüğü’nün tamamlanmamış maddelerinden biri olduğumu içime sindirip, bir daha onu hiç görmemeyi ve onun tarafından görülmemeyi kabulüm addedip uzaklaşabilirdim buradan; cehenneme inen dik yokuşun tepesindeki cennetmekân Hayalifener Apartmanı’ndan.</span></p>
				<p class="duz"><span class="duz" style="font-size:1em;" xml:lang="tr-TR">Ama şimdi ben... </span></p>
				<p class="duz"/>
				<p class="alinti-ilk-paragraf"><span class="dar-paragraf-bold" style="font-size:1em;" xml:lang="tr-TR">ultrason: </span><span class="dar-paragraf-duz" style="font-size:1em;" xml:lang="tr-TR">Ultrasona yakalanan bebeğin bundan sonra her hareketi dikkatle izlenecektir. </span></p>
				<p class="duz"/>
				<p class="duz-ilk-paragraf"><span class="duz" style="font-size:1em;" xml:lang="tr-TR">... başka bir şey yapacaktım. Çünkü acıkmıştım! </span></p>
				<p class="duz"><span class="duz" style="font-size:1em;" xml:lang="tr-TR">Hem de öyle acıkmıştım ki, sanki hep aç bırakılmıştım. Sanki ömrü boyunca tıkınıp duran ben değildim. İri bir yalan, koca bir inkârdım. Başarısızdım. Ne kadar uğraşırsam uğraşayım, bir türlü zayıflayamıyor, gövdemin kıskacından kurtulamıyordum. Takıntılıydım. Şişmanlığımı bir an olsun aklımdan çıkaramıyordum. Yalnızdım. Kendi içime kapanmış, içime bakmaktan korkar olmuştum. Tedirgindim. Her daim bir şeylerden, ama belki de en çok kendimden tedirgindim. Öfkeliydim. İnsanların beni seyrederek gündelik hayatlarına renk, muhabbetlerine mevzu kattıklarını görünce sinirlerime hâkim olamıyordum. Huzursuzdum. Yatağını oyan delişmen bir nehir gibi ruhumu zedeliyordum. Mutsuzdum. Tıpkı midem gibi, mutsuzluğum da beslendikçe genişliyordu. Bütün bunların dışında olmak da mümkündü elbette, ama ben orada değildim. Ben şimdi açlığın göbeğindeydim. </span></p>
				<p class="duz"><span class="duz" style="font-size:1em;" xml:lang="tr-TR">Hiç bu kadar acıkmamıştım!</span></p>
				<p class="duz"><span class="duz" style="font-size:1em;" xml:lang="tr-TR">Kocaman açtım ağzımı. Ağzımı öyle kocaman açtım ki, bütün sularını içip bitirmemden korktu suküre; ıslak sunaklarında sedef pullu balıklarını kurban etti açlığım yatışsın diye. Bütün balıklarını yedim. Çok geçmeden, kılçık dağının zirvesinden öfkeyle haykırdım: “Bu kadar mı cömertliğin?” Endişeyle kabardı suları. Aldırmadım. “Hani inciye gebe istiridyelerin, uyuşuk ahtapotların, gudubet canavarların, şeker mi şeker denizyıldızların, zalim girdapların, içlerinde hazineler saklayan gemi enkazların... hani nerdeler?” </span></p>
				<p class="duz"><span class="duz" style="font-size:1em;" xml:lang="tr-TR">Suküre telaşla bir balina yahnisi koydu önüme.</span></p>
				<p class="duz"><span class="duz" style="font-size:1em;" xml:lang="tr-TR">Ağzımı kocaman açtım. Öyle kocaman açtım ki ağzımı, dişimin kovuğuna gitmekten ürktü yerküre; meyveye durdu tüm ağaçlar toprağın altından son sürat gelen emirle. Bütün meyvelerini bitirdim. Az sonra, ağaç köklerini kemire kemire açtığım uçurumun dibinden öfkeyle haykırdım: “Bu kadar mı cömertliğin?” Endişeyle kapandı köstebek yuvaları. Aldırmadım. “Hani zehirli olduklarını kendilerinin bile bilmediği mantarların, leziz ve semiz kayaların, sırma saçlı mısırların, bereketli tarlaların, kayıp define sandıkların, çılgın heyelanların... hani nerdeler?” </span></p>
				<p class="duz"><span class="duz" style="font-size:1em;" xml:lang="tr-TR">Yerküre telaşla bir bostan koydu önüme. </span></p>
				<p class="duz"><span class="duz" style="font-size:1em;" xml:lang="tr-TR">Doymamıştım. Kapanmıyordu ağzım. Dudaklarımın bir kenarında damla damla sular akarken, bir kenarında topak topak toprak birikiyordu. Ne su ne de toprak dindirebilmişti açlığımı. Baktım ki olmayacak, ben de havayla temas etmeye karar verdim. </span></p>
				<p class="duz"><span class="duz" style="font-size:1em;" xml:lang="tr-TR">Havagazını açtım.</span></p>
				<p class="duz"><span class="duz" style="font-size:1em;" xml:lang="tr-TR">Bunu niye yaptığımı bilmiyordum, ama ne yaptığımın farkındaydım. Neler olabileceğinin de. Şimdiye değin ne zaman yeme krizine tutulsam, düşünmeden ne bulduysam yemiş, yediklerimde tat aramamıştım. Zaten obur ne yediğini görseydi, hiç ona “kör boğaz” denir miydi? Gene her zaman yaptıklarımı yapıyordum. Bu arada suküre ve yerküre derin bir nefes almış olmalıydılar onları rahat bırakıp havaküreye dadandığımı görünce. Havagazı dolmaya başlamıştı içime. Şiştiğimi hissediyordum. Beynim uyuşuyordu. Uyuştukça beynim, siliniyordu bildiklerim, azalıyordu rakamlar. Azaldıkça rakamlar, batman batman yük kalkıyordu üzerimden; ha-fif-li-yor-dum. Gerisingeri dönüyordu zaman. Hem zaten mecbur değildi ki, sürekli bugünden yarına ve durmaksızın ileriye dümdüz akmaya. Zaman geriye doğru yalpaladıkça, her şeyin başka türlü olabileceğini fark ediyordu insan. </span></p>
				<p class="duz"><span class="duz" style="font-size:1em;" xml:lang="tr-TR">Her şey başka türlü olabilirdi. Demek ki her hikâye başka türlü nakledilebilirdi. </span></p>
				<p class="duz-son-paragraf-2"><span class="duz" style="font-size:1em;" xml:lang="tr-TR">Tabii eğer her şeyin görülmesinin gerekmediği, baştan teslim edilseydi...</span></p>
				<p class="duz"/>
				<p class="duz"/>
				<p class="duz-sagdan-blok-altta-bosluk-1"/>
			</div>
		</div>
	</body>
</html>