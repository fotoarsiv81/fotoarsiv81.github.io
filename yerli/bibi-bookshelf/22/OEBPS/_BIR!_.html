<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1 //EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>&quot;BIR!&quot;.html</title>
		<link href="template.css" rel="stylesheet" type="text/css"/>
	</head>
	<body>
		<div id="x-BIR--.html" xml:lang="tr-TR">
			<div class="story">
				<p id="toc_marker-6" class="bolum-ismi-tek-satir"><span class="bolum-ismi" xml:lang="tr-TR" style="font-size:1em;">“Bir!”</span></p>
				<p id="toc_marker-6-1" class="bolum-ismi-2-satir"><span class="bolum-ismi" xml:lang="tr-TR" style="font-size:1em;">1648 - Sibirya</span></p>
				<p class="duz"><span class="duz" xml:lang="tr-TR" style="font-size:1em;">Timofei Ankidinov, o kocaman samurun bir sepetin içine girip kaybolduğunu görünce gözlerine inanamamıştı. Donma tehlikesi atlatan denizciyi kızakta bırakıp merakla sepetin etrafında dolanmaya başladı. </span></p>
				<p class="duz"><span class="duz" xml:lang="tr-TR" style="font-size:1em;">“Belki de bakmasan daha iyi olur. Avcılar için bir tuzak olabilir. Ya da bir Sibirya laneti!” dedi denizci yattığı yerden. Batıl inançları pek bir adamdı. Sibirya’da akıl sır erdiremediği o kadar çok şeye tanık olmuştu ki, artık bu toprakların yerlilerinden çekiniyordu. </span></p>
				<p class="duz"><span class="duz" xml:lang="tr-TR" style="font-size:1em;">Timofei Ankidinov tereddüt etti. Sepetin kapağını kaldırdığında o kocaman samurun kıymetli kürkü onun olacaktı. Kim bilir belki en az onun kadar büyük daha pek çok samur vardı sepetin altında. Hatta Pogiça’ya açılan yolu bulmuş bile olabilirdi. Eğer öyleyse, yanında herkesi satın alabilecek bir servetle dönebilirdi memleketine. Elinde hançeri öylece duruyordu. Denizci ne yapacağını anlamak için kaygılı gözlerle ona bakarken, o da büyülenmişçesine sepete bakıyordu. Ama birden, aklından ne geçtiyse, bir adım geri çekildi. Vazgeçmişti. Sepeti açmayacak, içine bakmayacaktı. Zaten yeterince ürkütücü bulduğu bu yerde daha fazla oyalanmak istemedi. </span></p>
				<p class="duz"><span class="duz" xml:lang="tr-TR" style="font-size:1em;">“Öyleyse bir an önce gidelim buradan” dedi. Hançerini kınına soktu, kızağın başına geçti. </span></p>
				<p class="duz"><span class="duz" xml:lang="tr-TR" style="font-size:1em;">Tekrar yola koyulduklarında, denizci kısık ama kendinden emin bir sesle, “Haklısın gidelim. Her şeyin görülmesi gerekmiyor. Bazı şeyler gözden ırak olmalı ve de öyle kalmalı!” diye mırıldanıyordu.</span></p>
				<p class="duz"><span class="duz" xml:lang="tr-TR" style="font-size:1em;">İki adam oradan uzaklaşırken, sepetin içinde iki ruh iç içe geçmekteydi. Nice sonra, sepet kendiliğinden açıldı. Henüz kıllanmaya başlamamış oğlan, samurun ruhundan bir parça almış, kendi ruhundan bir parçayı da ona katmış bir halde dışarı çıktı. O artık, kabilenin yeni şamanıydı. Ölene değin ne vakit o günü hatırlasa, sepetin içindeyken, bilemediği bir sebepten ötürü, görülmekten ne denli korktuğunu hatırlayacak; gözlerin tılsımını asla hafife almayacaktı. O ve onun kanından gelenler, Sibirya’yı kemiren zillet soylarını kurutuncaya kadar asırlar boyu bir arada yaşadı. Şamanların kökleri gökte, dalları yerde kavi soyağacında, Samur-Kız’ın ismine hiç rastlanmadı.</span></p>
				<p class="duz"><span class="duz" xml:lang="tr-TR" style="font-size:1em;">Eğer Timofei Ankidinov görmemesi gerekeni görmekte ısrar etseydi, geçmişte işlenmiş bu kabahat yüzünden, korkunç çirkinliğiyle seyirlik insanlar arasına katılacaktı Samur-Kız. Ama kutu hiç açılmadığına göre, böyle bir şey olmadı. Hiç doğmadı Samur-Kız. Hiç olmadı böyle biri. Yoktu zaten. Ne denli çirkin olursa olsun, sırf seyirlik diye seyrine bakılacak suret yoktu. Çirkinler çirkini, hilkat garibesi, cibilliyet vebali de olsa, hakkı vardı gözlerden ırak kalmaya. O olmayınca, vişne rengi çadırın seyircilerinin gözlerini daha, daha da yummaları gerekmedi. Hiç olmadı Bir. Bir rakam eksildi. </span></p>
				<p class="x3-uc-nokta"><span class="duz" xml:lang="tr-TR">***</span></p>
				<p class="duz"><span class="duz" xml:lang="tr-TR" style="font-size:1em;">Keramet Mumi Keşke Memiş Efendi, vişne rengi çadırın batıya bakan kapısından koşarak çıktı. Nefes nefeseydi. Her yere bakmıştı. Samur-Kız ortada yoktu. Nereye gitmiş olabileceğini düşünmek için bir an durdu, ama aynı anda beter bir şüphe düştü içine. Koştura koştura çadırın doğuya bakan kısmına gitti. Her yere baktı, her kuytuyu aradı. Korktuğu başına gelmişti. La Belle Anabelle de kayıptı. </span></p>
				<p class="duz"><span class="duz" xml:lang="tr-TR" style="font-size:1em;">O gün akşama kadar, en gözde iki oyuncusunun sırra kadem bastığını kimseye söylemedi. Söylemedi ama nasıl olsa birazdan hakikat ortaya çıkacaktı. Ve hakikat ortaya çıktığında, bu işi bırakmak zorunda kalacaktı. Zira güzeller güzeli ile çirkinler çirkini olmadan, vişne rengi çadırı bir gün bile ayakta tutmak mümkün olmayacaktı. </span></p>
				<p class="duz"><span class="duz" xml:lang="tr-TR" style="font-size:1em;">Üzüldü mü acaba? Hiç anlaşılamadı ki üzülüp üzülmediği. Gözleri her zamanki gibi bir sır perdesiydi. Ama fazla üzülmemiştir herhalde. Nasıl olsa donup kalacak değildi bu kalıpta. Sonsuzdu zaman, sınırsızdı mekân. Elbet eriyecekti bir gün; eriyip yeniden katılaşacak, katılaşıp yeniden eriyecekti. Nasıl olsa bir başka zamanda, çok çok sonra ya da pek yakında ve bir başka mekânda, çok çok uzakta ya da hemen burada, bir daha dönecekti bu dünyaya. Yeni bir isim, yeni bir meşgaleyle. </span></p>
				<p class="duz-son-paragraf-2"><span class="duz" xml:lang="tr-TR" style="font-size:1em;">Nasıl olsa... bir daha... ve bir daha... </span></p>
				<p class="duz-son-paragraf-2"/>
			</div>
		</div>
	</body>
</html>
