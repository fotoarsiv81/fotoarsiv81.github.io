<?xml version="1.0" encoding="UTF-8" standalone="no"?>
<!DOCTYPE html PUBLIC "-//W3C//DTD XHTML 1.1 //EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
	<head>
		<title>&quot;IKI!&quot;.html</title>
		<link href="template.css" rel="stylesheet" type="text/css"/>
	</head>
	<body>
		<div id="x-IKI--.html" xml:lang="tr-TR">
			<div class="story">
				<p id="toc_marker-5" class="bolum-ismi-tek-satir"><span class="bolum-ismi" xml:lang="tr-TR" style="font-size:1em;">“İki!”</span></p>
				<p id="toc_marker-5-1" class="bolum-ismi-2-satir"><span class="bolum-ismi" xml:lang="tr-TR" style="font-size:1em;">1868 - Fransa</span></p>
				<p class="duz"><span class="duz" xml:lang="tr-TR" style="font-size:1em;">Madame de Marelle bir akşam yemeğinde durup dururken, malikâneyi yeniden döşemeye karar verdiğini söylemişti eşine. O andan itibaren de kolları sıvamıştı. Her gün sabahtan akşama kadar peşinde hizmetçilerle oda oda dolaşıyor, bazı eşyaların yerlerini değiştirirken, bazılarını da ortalıktan kaldırtıp yeni mobilyalara yer açıyordu. Bir gün sıra, tavanarasının hiç kullanılmayan odalarından birine geldi. İşte orada, bir sandığın dibinde, büyükçe bir kutu buldu. Üzerinde göz şeklinde bir kabartma parlıyordu. Kutu kilitliydi ve görünüşe bakılırsa anahtarı kayıptı.</span></p>
				<p class="duz"><span class="duz" xml:lang="tr-TR" style="font-size:1em;">“Ne var bunun içinde?” diye sordu kilidi kurcalarken. </span></p>
				<p class="duz"><span class="duz" xml:lang="tr-TR" style="font-size:1em;">“Bir resim efendim” dedi hizmetçilerden en yaşlı olanı. “Sadece bir resim.”</span></p>
				<p class="duz"><span class="duz" xml:lang="tr-TR" style="font-size:1em;">“Peki anahtarı nerede?”</span></p>
				<p class="duz"><span class="duz" xml:lang="tr-TR" style="font-size:1em;">Aynı anda, kutuyu açmak için bir fikir gelmişti aklına. Her zaman saçlarını sımsıkı topuz yapmak için kullandığı ince, uzun saç tokasını başından çıkardı. Saçları omuzlarına döküldü. Tokanın sivri ucuyla kilidi kurcalamaya başladı. Ama yaşlı hizmetçi bundan son derece tedirgin olmuşa benziyordu. Fısıltıyla, “Onu kutusundan çıkarmayın efendim” dedi. “Köylülerin söylediğine göre, resimdeki delikanlı o kadar güzelmiş ki, onu gören acı çekermiş. Bilhassa... bilhassa bakirelerin aklını çelermiş.” </span></p>
				<p class="duz"><span class="duz" xml:lang="tr-TR" style="font-size:1em;">Madame de Marelle tereddüt etti. Biraz daha uğraşsa kilidi açabileceğini hissediyordu. Bahsi geçen delikanlıyı da, dillere destan güzelliğini de merak etmişti. Görmek istiyordu. Elinde saç tokasıyla bir an öylece kalakaldı. Yaşlı hizmetçi ne yapacağını anlamak için kaygılı gözlerle ona bakarken, o da âdeta büyülenmişçesine kutuya bakıyordu. Sonra birden, kim bilir aklından ne geçirip kutuyu elinden bıraktı. Açmaktan vazgeçmişti. Zaten yapacak o kadar çok işi vardı ki, son derece sevimsiz bulduğu bu odada daha fazla oyalanmak istemedi. </span></p>
				<p class="duz"><span class="duz" xml:lang="tr-TR" style="font-size:1em;">“Öyleyse gözümün önünden kaldırın onu” dedi dağılan saçlarını toplayıp gene her zamanki gibi sımsıkı topuz yaparken. Topuzunu tamamladığında saç tokasını taktı, yüzüne sert bir ifade takındı ve odadan çıktı. </span></p>
				<p class="duz"><span class="duz" xml:lang="tr-TR" style="font-size:1em;">“Haklısınız efendim. Her zaman her şeyin görülmesi gerekmiyor. Bazı şeyler gözden ırak olmalı ve de öyle kalmalı!” diye arkasından mırıldandı yaşlı hizmetçi. Rahatlamış görünüyordu. </span></p>
				<p class="duz"><span class="duz" xml:lang="tr-TR" style="font-size:1em;">Madame de Marelle zamanla tamamen unuttu bu hadiseyi. Akıl çelen, acı çektiren peripeyker delikanlının suretini hiç merak etmedi ve hiç görmedi. Saçları pas rengi çocuklar doğurdu. Saçları pas rengi çocuklarını büyüttü. Malikânenin odalarında yeni isimler çınladıkça dalları ağırlıktan bükülen asil soyağaçlarında, La Belle Anabelle diye birine rastlanmadı. </span></p>
				<p class="duz-son-paragraf-2"><span class="duz" xml:lang="tr-TR" style="font-size:1em;">Eğer Madame de Marelle görmemesi gerekeni görmekte ısrar etseydi, geçmişte işlenmiş bu kabahat yüzünden, korkunç güzelliğiyle seyirlik insanlar arasına katılacaktı Anabelle. Ama kutu hiç açılmadığına göre, böyle bir şey olmadı. Hiç doğmadı La Belle Anabelle. Hiç olmadı böyle biri. Yoktu zaten. Ne denli güzel olursa olsun, sırf seyirlik diye seyrine bakılacak suret yoktu. Güzeller güzeli, porsukağacı ormanlarının yegâne perisi, menevişli hayat iksiri de olsa, hakkı vardı gözlerden ırak kalmaya. O olmayınca, vişne rengi çadırın seyircilerinin gözlerini daha, daha da açmaları gerekmedi. Hiç olmadı İki. Bir rakam eksildi.</span></p>
				<p class="duz-son-paragraf-2"/>
			</div>
		</div>
	</body>
</html>
