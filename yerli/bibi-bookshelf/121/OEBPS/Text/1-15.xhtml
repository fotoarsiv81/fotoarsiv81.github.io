<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-15</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x1" xml:lang="tr-TR">
  <div class="Basic-Text-Frame">
    <p class="split" xml:lang="en-GB"/>

    <p class="anabaslik" id="_idParaDest-12"><span><img alt="sekil.png" class="_idGenPageitem-6" src="../Images/sekil_fmt20.jpeg"/></span> 11. BÖLÜM <span><img alt="sekil.png" class="_idGenPageitem-6" src="../Images/sekil_fmt21.jpeg"/></span></p>

    <p class="arabaslik_sol" xml:lang="en-GB">1. Can Manay</p>

    <p class="paragraf ParaOverride-7">Önce konuşmasını istemişti kızın, ilk edepsiz kelimeden sonra da susmasını. Soyun demişti, ama kız soyunmaya başladığı anda hızla kızı giydirip ellerini ondan çekmişti. Müzik koysa, biraz dans ettirse mi, yoksa onu okşayıp tahrik olmayı beklese mi?… Bilemedi Can Manay. Erkekliğini hissetmeyen biri nasıl bilsindi ki? Her saniyede giderek kendini daha da bataklıkta hissetti. Sadece becerebilmek için işe aldığı bu stajyer kız hem hiçbir işe yaramadığı gibi hem de başlaması olası skandalın da kahramanıydı! Can Manay stajyerini beceriyor! Daha önce yapmadığı bir şey değildi, ama ilk defa beceremediği için endişeliydi. Becerse çıt çıkmazdı ama erkekliğini kaybetmiş bir Can Manay’ı herkes ağzına dolardı!</p>

    <p class="paragraf ParaOverride-7">Birbirinden lanetli olasılıklarla yaptığı savaştan yenik düştü Can, kendini arkasındaki koltuğa bırakırken erkekliğini kullanamayan her erkek gibi namusa sığındı.</p>

    <p class="paragraf ParaOverride-7">“Burada olman doğru değil. Çok gençsin ve seni yanlış etkilemek istemiyorum…”</p>

    <p class="paragraf ParaOverride-7">Sutyeninin askılarını toplayan kız kocaman açtığı gözlerini yaşadığı şoku anlatırcasına Can Manay’a dikerek yaklaştı ona. Ne yani Can Manay’la sevişemeyecek miydi! Dansçı Duru’dan sonra kendisi çıkmayacak mıydı o magazin programlarına!</p>

    <p class="paragraf ParaOverride-7">Kızın hayal kırıklığını fark eden Can başını da koltuğa bırakıp, “Bir de bununla uğraşıyorum!” diye bıkkınlıkla kendine kızdı. “Önünde kocaman bir hayat var. Kendi yaşında biriyle daha mut…” diyordu ki kız bir hamlede eğildi ve fermuarını açtı Can Manay’ın, bu odadan Can Manay’ın sevgilisi olmadan çıkmayacaktı!</p>

    <p class="paragraf ParaOverride-7">Önce kendini geriye çekerek erkekliğini hamle yapan kızdan korudu ama kız kararlıydı, Can’ın erkekliğini avuçlayıp yakaladı. Gittikçe daha da tuhaflaşan bu durumda, kızın avucunda minicik olan erkekliğinin çaresizliğinde şimdi de tacize uğramak üzere gibi hissediyordu kendini, ayağa kalkmaya çalıştı ama kız onu ittirip avucundakini beceriksizce ağzına aldı. Hızlı, beceriksiz, ne yaptığını bilmeyen bir acelecilikte daha önce kim bilir nereden öğrendiyse emmeye başladı Can’ın kendi içine saklanmış erkekliğini… Hiçbir basınca cevap vermeyen, minicikliğinde tutsak erkekliğini.</p>

    <p class="paragraf ParaOverride-7">Birkaç hamleden sonra başını kaldırdı kız ve hesap soran gözlerle Can Manay’a bakıp “Ne oluyor?” dedi. Emdiği halde erekte olmayan bu ilk penisti.</p>

    <p class="paragraf ParaOverride-7">Can bu işkencenin bitmesi gerektiğini sessizce haykırırken, “Söyledim sana, çok gençsin, doğru bulmuyorum bu yaptığımızı” diye açıkladı. Eliyle erkekliğini kızın elinden alıp pantolonuna sokarken ayağa kalktı.</p>

    <p class="paragraf ParaOverride-7">Kız, “Ama sen istedin beni! Sen dedin bana çok istiyorum diye!” itiraz ederken sesi incelmeye başladı, bu kızdan kurtulması için onu pencereden atması gerekeceğini düşünmeye başlamıştı Can ve kız “Şimdi istemiyor musun?!” derken sesi tamamen kırıldı, ağlamaya başladı.</p>

    <p class="paragraf ParaOverride-7">Olacak gibi değildi! Can gördüğü saçmalığın karşısında şokta olmasa kahkahalarla gülecekti ama ağzını açıp iki kelime söylemesine fırsat vermeden kız hıçkırıklar içinde fırladı ve Can Manay’ın banyosuna daldı. Can’ın kelimeleri ağzında tıkalı kaldı, bu kızı odasından çıkarmayı düşünürken şimdi de banyoya dalmış olması inanılamazdı! Sanki bir fare kaçmıştı içeri ve onunla uğraşıyor gibi hissederek yürüdü banyoya, kapanmış kapıyı açmak için tokmağı çevirdi ama kahrolası salak kız kapıyı kilitlemişti!</p>

    <p class="paragraf ParaOverride-7">Sabrı kalmamıştı Can’ın, bu kızı on dakika içinde odasından çıkarmazsa çıldıracaktı! Tokmağı iyice zorladı. “Açsana…” Kızın adını hatırlayamadı! Düşündü… hatırlayamadı. “Açar mısın?!” diye seslendi yine.</p>

    <p class="paragraf ParaOverride-7">İçeriden ince ince gelen ses “Niye istemiyorsun beni!” dediğinde kendini daha fazla tutamadı kapıya vurmaya başladı sesi “Açsana! Açsana konuşalım!” diye yükselirken.</p>

    <p class="paragraf ParaOverride-7">Kızın zırıltısı duyuluyordu ve Can kapıyı şimdi yumrukluyordu. Bu kapıyı kıracak bu karıyı da boğacaktı!</p>

    <p class="paragraf ParaOverride-7">Kapıya vuran elinden gözlerini ayırmadan dişlerini sıktı, şimdi sadece elinden çıkan ses, vurduğu kapının avucunda oluşturduğu basınç ve sıktığı dişlerinin hissi vardı ve tam o hissin ortasında bir şey attı Can’ın beyninde, şimşek gibi çakan bir düşünce, bir hayal, bir görüntü… bir his. Kapıya vuran elinin geçmişten gelen hatırası… Belki kapının rengi böyle açık değildi, belki eli bu kadar güçsüz değildi ama elinin acısıyla, hissettiği duygunun karışımından doğan o his geri geldi… Duru’nun kendini içeri kapattığı o gün yumruklamaktan vazgeçmeseydi, elinin acısını duymadan vurmaya devam etseydi, o kapıyı kırmış olsa, Duru’ya ulaşmış olsaydı…</p>

    <p class="paragraf ParaOverride-7">Vücudunu geri çekip tekmelemeye başladı, aklı geçmişte yumrukladığı ama açamadığı o kapıdaydı.</p>

    <p class="paragraf ParaOverride-7">Tekmeleri kapının üstünde yer yer kırıklar oluştursa da kapı henüz kırılmamıştı ama açıldı, kız, kapıya çılgınca saldırmaya başlayan Can Manay’dan tedirgin kapıyı şok içinde açmıştı.</p>

    <p class="paragraf ParaOverride-7">Kapının aralandığını görse de havaya kalkan elini indirdi kapıya Can, içindeki şiddet bir kere çatlak bulup sızmıştı, kendini durdurması artık imkânsızdı.</p>

    <p class="paragraf ParaOverride-7">Kız bir sıçrayışta geri çekildi, hızla açılan kapının ardından içeri dalan Can Manay’ın öfkesi inanılır gibi değildi. Geri geri gidip duvara yapıştı Ece, sadece biraz mızıldanıp nazlanarak Can Manay’ın kendisini göndermesini engellemek istemişti ama adam resmen delirmişti. İçeri dalan Can Manay’ın hışmından kolunu kaldırıp kendini sakladı… Can şimdide değil, geçmişin o gecesindeydi.</p>

    <p class="paragraf ParaOverride-7">Havaya kalkan kolun teninin beyazlığı durdurdu tüm hareketini… İçinden sızan şiddet lavın buzla buluşması gibi yavaşladı, dinmedi ama sertleşip bir kabuk gibi şiddetin sızdığı çatlağın üstünü kapatırcasına Can’ın aklına yayıldı… Pürüzsüz tenin gerçekliğini test edercesine temkinli, uzattı parmaklarını ve kolun çıplak teninde gezdirdi parmak uçlarını… Parmak uçları kayıp avucuyla kavradı teni, içindeki şiddeti soğutmasına iyi geldi… Gözlerini kapadı… varlığını tamamen hissettiğine bıraktı.</p>

    <p class="paragraf ParaOverride-7">Kız ona konuşmasa, Can gözlerini açmak zorunda kalmasa, karşısında olanın Duru olmadığını hatırlamak zorunda kalmasa, nihayet açılan kapının geçmişin hatırası olmadığıyla yüzleşmek zorunda kalmasa ve avucunun içiyle sarmaladığı o tenin hissettirdiği duygularda kalabilse huzur bulacaktı ama kızın sesini duymuş ve gözlerini açmıştı bir kere, zamanda yolculuk yapmış gibi cennetin hatırasından kopup gelmişti cehennemin şimdisine.</p>

    <p class="paragraf ParaOverride-7">Elini çekti tereddütle ve aniden kızın kolunu pençelerini geçirircesine yakaladı, kızı çekiştirerek çıkardı banyodan, bir şeyler geveleyen kızın ne suratını görmek ne sesini duymak istiyordu. “Sus!” diye bağırdı pantolonunu indirirken, birkaç saniye olsa da sanki uzun bir hayat gibi gelmişti gittiği o hatıranın hissi, yaşamla dolmuştu Can’ın bedeni ve erkekliği. Uzun süredir ilk defa ereksiyonunun otoritesinde kendini güçlü hissetti Can, kıza soyunmasını haykırırken.</p>

    <p class="paragraf ParaOverride-7">Nihayet beklediği şeyin tuhaf bir şekilde de olsa gerçekleşmek üzere olduğunu anlayınca heyecanla soyunmaya başladı Ece, kendini kadın ve bedenini kullandırmayı da kadınlık sanan, kadınlığın yüceliğinden bihaber her zavallı orospu gibi keyifliydi. Ne Can Manay’ın kendisini görmek bile istemediğini anladı, ne de varlığının hiçbir şey ifade etmediğini, sadece beyaz teni yüzünden davet edildiği bu yerde, bir obje gibi kabul edildiğini hiç fark etmedi… Zaten ne önemi vardı ki kim olduğunun, niye var olduğunu dahi bir kez düşünmemiş birinin?</p>

    <p class="paragraf ParaOverride-7">Hızla soyunup Can’a yaklaştı, Can gözlerini onun bedeninden bir an bile ayırmadı, geçmişin gerçekliğiyle yükselen erkekliğinin bu salak kızın varlığıyla düşmesini istemiyordu sürekli “Şışşş…” diyordu kıza, tek bir ses çıkarmaması için, aklına söylediği yalanı devam ettirebilmek için.</p>

    <p class="paragraf ParaOverride-7">Can’ın ereksiyonunun verdiği kendine güvenle, kendinden emin elini uzattı Ece ama Can gözünü kızın beyaz karnından ayırmadan kendine uzanan kolu çekti, kızı çevirdi, arkasına geçti, boynundan yakaladı, saçlarını sıyırıp ensesini açtı, odaklandı… Kızın içine girmesi, gözlerini odakladığı o noktadan ayırmadan hipnotize olmuş bir şekilde nihayet kavuştuğu erkekliğini hızla deneyimlemesi acele ve çaresizdi.</p>

    <p class="paragraf ParaOverride-7">Kız yüzünü dönmek için çabalamasa, ensesindeki tüylerin koyuluğu kumral saçlarının boyalı olduğunu anlatmasa, sırtındaki dövmenin adiliği bu tenin Duru’ya asla ait olamayacağını bağırmasa ve Can’ın beyni Duru’yla birlikte olmadığını haykırmaya başlamasa boşalacaktı ama sadece birkaç dakika süren ereksiyonu öylesine hızlı söndü ki erkekliği üşüdü.</p>

    <p class="paragraf ParaOverride-7">Aniden çekilen kanın geride bıraktığı doku eriyen bir buz kadar soğuktu. Otomatiğe alınmış kalçası hâlâ kızın içinde gidip gelirken gözlerini çekti kızdan, etrafına bakındı, Duru’yu düşünmeden boşalmalıydı! Bu kadar yaklaşmışken! Bir kez aşsa, bir kez boşalsa her şey farklı olacaktı! Kalçaları hızlandıkça hızlandı, hareketleri iyice otomatikleşti, çaresizlikle çatılan kaşları, kızaran gözlerindeki yaşları baskıladı. Gözyaşları öyle yoğundu ki etrafını bulanık görmeye başladı. Gözünü sıkıca kapadı ve o karanlığın içinde bembeyaz parlayan Duru’nun görüntüsünden kaçarcasına hemen açmak zorunda kaldı gözlerini. Yanaklarından bir çığa kapılmış gibi indi yaşlar. Kalçasının ritmi hamle hamle yavaşladı, kafasını yaşadığı yenilgiye itiraz edercesine, hayır dercesine sağa sola sallamaya başladı, erkekliği olmayan âciz bir zavallıydı.</p>

    <p class="paragraf ParaOverride-7">Erkekliğinin tepkisizliğinde, bir erkek bu hayatı nasıl yaşardı?</p>

    <p class="paragraf ParaOverride-7">Birkaç salise sonra ritmini durduracak, kızı bırakacaktı. Masanın üzerine attığı gözlüğü görmese bu lanetten asla kaçamayacaktı. Ama kemikten yapılmış kalın çerçevesiyle o gözlük sapasağlamdı… Bilge’nin kalın telli, gür saçları gibi sağlam, boğazına kadar iliklenmiş gömleği kadar gizemli, üzerine oturduğu o ince kemerli burun kadar kendinden emin, dokunduğu yanaklar kadar sağlıklı ve her şeyden daha gerçekti. Pamuklu bir külot kadar gerçek. Yavaşlayan ritmi aklına doğan Bilge’nin düşüncesiyle sabitlendi, ne daha yavaşladı, ne de hızlandı. Gözlükten bir an bakışını ayırmadan, elini kızın beline kilitleyerek tuttuğu bedenin Bilge’ye ait olduğuna odakladı aklını Can, o gömleği yırttığını düşündü önce, ama hemen sonra aklı düzeltti bu yanlışlığı, düğme düğme, ilik ilik sabırla açmış olmalıydı. Bilge’nin gömleğini kimse yırtamazdı! Önce bileklerindeki düğmelerden başlamış olmalıydı, gömleği çıkarttıktan sonra yavaşça altındaki pamuklu atleti kaldırıp daha önce kimsenin öpmediği o teni öpmüş olmalıydı, dokunulmaz olan memeleri ellemiş, o gür, güçlü saçlardan, sakin bir hamlede yavaşça çekip saçın üstünde kaydırarak çıkarmış olmalıydı tokasını, parmaklarını saçlarının arasına geçirdiğinde bu gözlüklerin arkasından kendisine bakan o gözlerden gözlerini ayırmadan, içine girmiş olmalıydı… Kimsenin girmesine izin verilmeyen o yere. Ve nihayet boşaldı Can, yer çekirdeğiyle bağlantısını kaybetmiş bir yanardağın mucizevi patlaması gibi.</p>

    <p class="paragraf ParaOverride-7">Duru’dan kaçıp, elleri arasındaki bedeni inkâr edip Bilge’ye sığınarak boşaldı. Bilge’nin hissettirdiği güven onu nihayet kendinden kurtarmıştı.</p>

    <p class="paragraf ParaOverride-7">Kendini zaferde sanan Ece boşaldığından emin olduğu Can Manay’a dönüp sarılmaya kalktı ama Can yanağından bir makas alıp onu kendinden uzaklaştırdı, etraftan topladığı eşyalarını eline sıkıştırırken birazdan muhasebecisinin geleceğini söyledi, Ece hemen gitmeliydi.</p>

    <p class="paragraf ParaOverride-7">Apar topar giydirilip çıkarıldı odadan Ece, daha önce yaşadığı o duygu çöktü kalbine ama aklı ona “önemli değil” dedi. Nasılsa Can Manay’la sevişmişti! Kendini yüce hissetti dibe vurmasına bir deneyim daha kala. Bunlar da böyle evrimleşeceklerdi, aşağılana aşağılana, ta ki aşağılanmaya doyup kim olduklarını düşünmeye başladıklarında, belki ilk defa kukla olmaktan çıkacaklar, karşılarındaki erkeği ellerinde tutabilmek için şekilden şekile girmekten vazgeçecekler, bedenlerini bir delik gibi kullandırmak yerine, kimim ben, ne istiyorum diye soracaklardı ilk defa kendilerine!</p>

    <p class="paragraf ParaOverride-7">Ve işte bu ilk soruyla başlayacaktı doğum ve “Niye buradayım?” diye devam edecekti. Belki o zaman önce kendilerini, sonra doğuracakları çocukları ve nihayetinde kimliksizlik içinde hapishaneye dönüşmüş bu toplumu kurtaracaklardı. Gerçek kadının doğduğu o gün, erkekliği çükten ibaret sananlar, erkekliği; karakterlileri tüketerek karaktersizliği marifet haline getirmiş toplum, karakterlere sahip çıkmayı ve kadını ellenecek mal gibi gören bu parazit dünyanın insanı da anneyi öğrenecekti.</p>

    <p class="arabaslik_sol" xml:lang="en-GB">2. Çiftlik</p>

    <p class="paragraf ParaOverride-7">Baktığı küçük gri parlaklığın üzerindeki şekilleri böylesine bir detayda görebiliyor olmak saymaya alışık olduğu yıldızların sayısal üstünlüğünü bastırmıştı nihayet. Ali’nin “Neye bakıyorsun?” sorusuyla gözünü teleskoptan çekip kendi kendine mırıldandı Doğru: “Ay. 384403 kilometre uzaklıkta ama yine de görebiliyorum…” Aklı yıldızlara odaklanmış Onur’a “Sen de görebilirsin” dedi ama Onur odaklandığı yerden ayırmadı gözlerini, Doğru gözünü yine teleskopa yapıştırdı ama sonra hemen geri çekip Onur’a baktı, otomatik bir şekilde açıkladı.</p>

    <p class="paragraf ParaOverride-7">“4,5 milyar yıl önce Mars’ın dünyaya çarpmasıyla oluştu Ay, görmek istemediğine emin misin?”</p>

    <p class="paragraf ParaOverride-7">Onur sesini hafifçe yükseltti.</p>

    <p class="paragraf ParaOverride-7">“2 milyar 387 bin 579” derken, görmek istemediğine emindi. Yıldızları sayması bitmemişti. Bitmeyecekti. Ancak saymayı bitirince bakabilirdi, insan sınırlarını bilmediği bir şeyi göremezdi ki.</p>

    <p class="paragraf ParaOverride-7">Onur’da kendini görmenin karmaşasında, birkaç saniye ona baktı Doğru, sonra kafasını kaldırıp yıldızlara baktı, sayılamazlardı. Ağzını açtı, Onur’a yıldızların asla sayılamaz olduğunu anlatacaktı ama sustu… Onur bu yıldızları saymaya çalışarak geçirdiği zamanın kendisine kattığı bilgiye, bu çabayı vermeden nasıl ulaşsındı? Kafasını yıldızlardan indirip dikkatle Onur’a baktı yine, gitmek istediği yere varamasa da çıktığı yolculuğun onu değiştirmeye başladığını fark ederek cümlesini tamamladı.</p>

    <p class="paragraf ParaOverride-7">“Ay her an bizden uzaklaşıyor” diye ekledi, Onur’un ne olursa olsun saymaya devam edeceğini kendi deneyiminden bilerek.</p>

    <p class="paragraf ParaOverride-7">İnsanın kendi özelliklerini başkasında görmesi, davranışla yüzleşmesi kendini bilmeye giden yolun kapısıydı. Onur’la geçen her saatte içeri girdiği o kapıda bir adım daha kendini fark ediyordu Doğru. Karşısında dikilen Onur’a bakarken suratına yayılan meraktan habersiz tekrar teleskopa gözünü dayadığında, Bilge de geri yaslanıp ayaklarını uzattı. Avucunun içinde tuttuğu çayın ısısı içilecek kıvama gelmişti, bir yudum aldı ve hemen yanındaki şezlongda gözlerini yıldızlara dikmiş Ali’ye baktı.</p>

    <p class="paragraf ParaOverride-7">Birbirlerine baktılar, Ali aniden dönünce aynı anda gülümsediler.</p>

    <p class="paragraf ParaOverride-7">Bilge’nin gülümsemesindeki teşekkürü gördü Ali, kendi gülümsemesindeki aşkın Bilge tarafından hissedilmesini umarak gözlerini ayırmadan baktı ona. Biliyordu, birkaç saniye sonra Bilge nasıl olsa gözlerini çekecekti… ama bu sefer çekmedi Bilge, o bakışmanın hissettirdiği huzura kapılmış sürüklenen bir yaprak gibi bıraktı kendini. Hissettiği duygularla gülümsemesi ağırlaştı, o kocaman gülüşten dudağının kıvrımında kendini gösteren küçük bir çizgi kaldı çünkü tüm duygular gözlerinde toplanmıştı. Kalın gözlük camlarının arkasından bile fark edilen, o anlayan gözler, Ali’nin gözlerinde gördükleri duyguları inkâr edemeyecek kadar gerçekçiydiler.</p>

    <p class="paragraf ParaOverride-7">Ali, “Ben hep burdayım…” diye mırıldanmıştı ki Doğru lafa girdi.</p>

    <p class="paragraf ParaOverride-7">“Neden Ay’ın hep aynı yüzünü görüyoruz?”</p>

    <p class="paragraf ParaOverride-7">Kendini akıntısına bıraktığı duygular Doğru’nun konuşmasıyla medcezir suları gibi çekildiler, Bilge bir anlık gecikmeyle de olsa bakışını alabildi Ali’den ve Doğru’nun kendisine odaklanmış sorusuna yöneldi, hissettiği sersemliği atarak konuşmaya başladı.</p>

    <p class="paragraf ParaOverride-7">“Milyonlarca yıl önce Ay da aynı Dünya gibi hızlı bir şekilde kendi etrafında dönüyordu ama merkez ısısının, kütlesinin sadece yüzde 17’si kadar olduğunu düşünürsek, merkez ısısı kütlesinin yüzde 30’unu oluşturan Dünya’nın çekim kuvveti zamanla Ay’ın dönüşünü yavaşlatıp 29,5 güne indirdi. Biz 24 saatte dönüşümüzü tamamlarken ay 29,5 günde dönüşünü tamamlıyor. Bize her yaklaştığında dönüş hızı artsa da uzaklaştığında hız azalıyor ama ne olursa olsun Dünya’nın çevresinde, Dünya’ya senkronize bir şekilde sürekli aynı yüzünü göstererek dönmesi değişmiyor. Ay’ın kendi çevresindeki o yavaş dönüşünün Dünya’nın çevresindeki dönüşüyle senkronize olması yüzünden biz Ay’ın sadece aynı yarısını görebiliyoruz, geri kalan yarısını görebilmek için uzaya çıkmak, etrafından dolanıp diğer yüze bakmak şart.”</p>

    <p class="paragraf ParaOverride-7">Ali “Ay’ın karanlık yüzü” dedi ama Bilge itiraz etti bakışlarının ona kaymasını engelleyerek.</p>

    <p class="paragraf ParaOverride-7">“Evet öyle diyorlar ama aslında bizim asla görmediğimiz o kısım karanlık değil, yani düzenli olarak Güneş’ten ışık alıyor. O nedenle Ay’ın öteki yüzü demek daha doğru olur.”</p>

    <p class="paragraf ParaOverride-7">Doğru bir robot gibi dümdüz yineledi.</p>

    <p class="paragraf ParaOverride-7">“Neden sürekli aynı yüzünü görüyoruz?”</p>

    <p class="paragraf ParaOverride-7">Alışık olduğu bu sorgulamaya gülümseyerek ayağa kalktı Bilge, Ali, “En iyisi ben bilgisayar getireyim” deyip yerinden fırladı. Ali merdivenlerden inerken, Ay’ın Dünya ile senkronize olan rotasyonunu kelimelerle açıklamak isteyen Bilge’ye baktı ve geri dönmek için hissettiği aceleyi bastırmadan koşup bilgisayarını aldı, yukarı çıktığında Bilge ayakta eliyle Ay’ın hareketlerini taklit edercesine Ay’ın kendi çevresindeki dönüşünün yavaşlığının, Dünya’nın çevresindeki dönüşünün hızıyla eşdeğer olmasını anlatmaya çalışıyordu.</p>

    <p class="paragraf ParaOverride-7">Neyse ki Ali’nin bulduğu iki dakikalık bir video bu açıklamayı Doğru’nun algılamasına yardımcı oldu. İşin ilginç yanı Onur’un da videoyu seyretmek için sayı saymaya ara vermesiydi.<span class="dip CharOverride-11"><a class="_idFootnoteLink" href="#footnote-225-31" id="footnote-225-31-backlink">31</a></span></p>

    <p class="paragraf ParaOverride-7">Video boyunca Ali, daha önce hissetmediği bir hafiflikte, var olduğunu bile tahmin edemeyeceği bir huzurda dikkatle baktı hemen yanında duran Bilge’ye, ne kadar güzeldi.</p>

    <p class="paragraf ParaOverride-7">Tokası gevşemiş gür saçlarının telleri yanaklarına dokunurcasına salınmışlardı, gözlüklerini çıkarmıştı, üstündeki bluzun eski dokusu ve kendisini salmış yakası içindeki atletin askısını gösteriyordu, o askının asıldığı köprücük kemiği ne kadar da belirgin, ne kadar da sadeydi. Bir kadının kemiklerinden daha göz alıcı bir mücevher yoktu diye düşündü Ali, Bilge’nin azıcık kendini gösteren köprücük kemiğine bakarken, gözleri kontrolsüzce kaydı hafifçe öne eğilmiş Bilge’nin azıcık da olsa kendini gösteren dekoltesine… bluzunun iddiasız yakasından zarifçe gözüken dekoltesinin kıvrımına.</p>

    <p class="paragraf ParaOverride-7">Bilge aniden dönmese belki aklında hiç gitmemesi gereken yerlerde bulacaktı Ali kendini ama Bilge bir hamlede Ali’ye dönmüş, suratındaki kocaman gülümsemeyle Doğru’nun iştahlı merakının kendi üzerinde yarattığı mutluluğu paylaşmıştı onunla.</p>

    <p class="paragraf ParaOverride-7">Normallik. Ne büyük bir özlemdi deneyimleri anormal olan biri için. Ali’nin evinin çatısında, Zeki ve Leyla’nın seyrettikleri dizinin bahçede yankılanarak kendilerine ulaşan hafif gürültüsünün eşliğinde evreni anlamaya çalışmak, dünyayla yeni yeni iletişim kuran Onur’un merakının filizlendiğini görmek, Doğru’nun sorularına cevap verebilmek… normalmiş gibi hayatı yaşayabilmek. Derin bir nefes aldı Bilge yerine çökerken, Ali’nin kendisine odaklanmış bakışının daha ilk andan beri farkındaydı. Başkası olsa diye düşündü, ne kadar rahatsız olabilirdi, karşısında uyandırdığı ilginin hangi eksikliğine odaklanmış bir merak olduğunu düşünür, hissettiği kompleksle kendini nasıl da değersiz hissederdi… Ama başkası değildi Ali. Onun yanında eksik hissedilemezdi, tamamlanmışlık duygusunun kaynağıydı o. Sorgulamadı, Ali’nin kendisinden bir an ayrılmayan gözlerini. Sanki hayatta ilk defa her şey nihayet olması gerektiği gibiydi. Hatta bakılmak, böylesine ilgi uyandırmak keyifliydi.</p>

    <p class="paragraf ParaOverride-7">Ali “Burada kalmalısınız” diyene kadar Bilge’nin suratındaki gülümseme belirgindi. Ama bir anda gelen teklifin şaşkınlığı ele geçirdi Bilge’nin gülümsemesini ve daha da karıştırdı karmakarışık ifadesini. Ne diyeceğini bilemeden baktı Ali’ye, ama Ali beklemedi, bu gece içinden geleni söyleyecekti.</p>

    <p class="paragraf ParaOverride-7">“En doğalı bu olur, burada kalmanız… Ben eklentiye taşınırım.”</p>

    <p class="paragraf ParaOverride-7">Son bir aydır zamanlarının çoğunu çiftlikte geçirir olmuşlardı, akşam yemeklerini bile burada yiyor, bir tek uyumak için gecenin bir saatinde eve dönüyorlardı. Burası dışında her yer köhne geliyordu. Onur’un gelişimi, Doğru’nunkini de tetiklemişti ya da Doğru’nunki Onur’unkini… Daha önce Ali’yle birlikte kalmayı düşüneceğini bile düşünse şok geçirirdi ama şimdi sanki dünyada birlikte kalınabilecek tek kişiydi o, çok değerliydi… Ama istismar etmemeliydi onu. Kendi yükünü onun üzerine bırakıp burada bir sığıntı, daha doğrusu bir yağmacı gibi yaşayamazdı. Bunu düşünmek bile ne kadar aşağılayıcıydı!</p>

    <p class="paragraf ParaOverride-7">Kişi kendi ağırlığını, asla başkasına bırakmadığı için kişiydi, bırakırsa kişiliksizdi.</p>

    <p class="paragraf ParaOverride-7">Ali düşüncelerin, Bilge’nin mimiklerinde bıraktığı izleri izledi, Bilge, incecik bir sesin mırıltıyla karıştığı ve Ali’nin kalbine sızdığı o tonda “olmaz” dese de aslında cevabın “olur” olduğuna emindi. O “olmaz” alışılagelmiş toplum kurallarının kişilere yüklediği önemsiz bir tepkiydi, olmuştu bile, olacaktı. Olması bu kadar doğal olan bir şey nasıl olmazdı! Bilge ait olduğu bu yerde yeniden doğacak, hayır, doğmayacak, asıl dönüşmesi gereken şeye dönüşebilmek için sadece ayıklanacaktı.</p>

    <p class="paragraf ParaOverride-7">Ali mırıldandı.</p>

    <p class="paragraf ParaOverride-7">“Soru sormadım ki!”</p>

    <p class="paragraf ParaOverride-7">Doğru soru sormazsa, Onur dikkatini saydığı yıldızlardan almazsa ve Bilge gözlerini kaçırmazsa dudaklarını Bilge’nin yanağına değdirecekti Ali, itiraz gelmezse hemen ardından hafifçe dudaklarına da dokunabilirdi.</p>

    <p class="paragraf ParaOverride-7">Hayatının dönüm noktasında olduğunu bilmeden tam o noktaya birkaç saniye kala kendini huzurun merkezinde, mutluluğun sahiplenmesinde hissetti Bilge, tüm itirazları kırıp geçecek iradede bir sahiplenmenin korumasında olmak tüm endişeleri geride bırakan, tüm sorunları önemsizleştiren etkisiyle ne muhteşemdi! Ali’nin kendisine yavaşça yaklaşan vücudunun hâkimiyetine bıraktı kendini, gözlerini ondan çekmeyecekti.</p>

    <p class="paragraf ParaOverride-7">Telefonu çalmamış olsa, bulunduğu bu noktada kök salardı… ayıklanırdı, ama telefonu çalmıştı ve Doğru, Onur herkes bir anda çalan telefona ve telefonu açmayan Bilge’ye odaklanmıştı.</p>

    <p class="paragraf ParaOverride-7">Bilge dikkatini mecburen Ali’den alıp bir an baktığı ekranda Can Manay’ın adını görünce gerildi.<span class="dip CharOverride-11"><a class="_idFootnoteLink" href="#footnote-225-32" id="footnote-225-32-backlink">32</a></span> İfadesine yansıyan gerilim koluna dokunan Ali’nin “Bu saatte arar mı?” demesiyle kesildi, Bilge kafasını iki yana salladı. Aylardır kendisini bu saatte hiç aramamıştı. Aslında Can Manay kendisini hiç aramazdı.</p>

    <p class="paragraf ParaOverride-7">Ali “Aç istersen” dedi, bu tavsiyesinin hayallerine mâl olacağını bilmeden.</p>

    <p class="paragraf ParaOverride-7">Bilge Ali’yi dinleyip açtı telefonu “Efendim?” diyerek, Manay’dan ses gelmedi… “Alo?!” dedi Bilge bu saatte aranmasının nedenini sorarcasına bir tepkiyle.</p>

    <p class="paragraf ParaOverride-7">“Bilge… uyuyor musun?” dedi Manay daha önce Bilge’nin hiç duymadığı bir tınıda, şok eden bir umursamayla.</p>

    <p class="paragraf ParaOverride-7">“Hayır” diye cevap verdi Bilge, sanki kendi adını ilk kez duymuş olmanın şaşkınlığında.</p>

    <p class="paragraf ParaOverride-7">“İyi misin?” dedi Can, ilk defa.</p>

    <p class="paragraf ParaOverride-7">Bilge ne diyeceğinin kararsızlığında “Siz iyi misiniz?” dedi, bu ani alakanın, bu önemsemenin ve bu farklı tınıdaki sesin nedeni de neydi?!</p>

    <p class="paragraf ParaOverride-7">Bilge bekledi ama Can cevap vermedi… Bilge konuşmak üzereydi ki Can nihayet mırıldandı.</p>

    <p class="paragraf ParaOverride-7">“Şimdi iyiyim…”</p>

    <p class="paragraf ParaOverride-7">Can’ın aldığı derin nefesi duydu Bilge, insana dokunulmayı çağrıştıran çıkardığı kelimeden daha fazlasını taşıyan bir titreşimde… hızlanan kalbinin etkisinde sessizce bekledi, Can’ın nefesini dinlerken ne diyebilirdi ki ve Can tane tane, her harfinde hissettirdiği önemsemeyle “İyi geceler” dedi ve aldığı derin nefesi bırakırken sanki ilk defa duyduğu eşsiz bir kelimeyi tekrarlıyormuşçasına “Bilge” diye ekledi.</p>

    <p class="paragraf ParaOverride-7">Hissettiği şaşkınlığın şokuyla konuşmakta gecikti Bilge ve tuhaf sessizliği “Size de” diyerek böldü, kapatacaktı ama Manay’ın o tuhaf nefes almasından kurtaramadı merakını, dinledi, beklemek istememişti ama bekledi, merak insanı böyle bekletirdi.</p>

    <p class="paragraf ParaOverride-7">Can Manay telefonu kapattığında, yüzlerce atın koşarken kaldırdığı toz bulutuna benzeyen bir sorgulamalar sisinin içinde bıraktı Bilge’yi. Can Manay… niye aramıştı?! Niye kalbi böylesine hızlanmıştı!…</p>

    <p class="paragraf ParaOverride-7">Gözleri Ali’nin gözleriyle buluşunca ancak o sisin içinden çıkabildi Bilge, içindeki karmaşayı kamufle etmek için gülümsemeyi düşündü ama böyle sorulardan oluşmuş bir gülümsemenin sahteliğini hemen görürdü Ali. Bilge’nin omzuna dokunup suratına baktı, ne olursa olsun yanında olduğunu hatırlatırcasına.</p>

    <p class="paragraf ParaOverride-7">Bilge Ali’nin elinin varlığına kilitledi düşüncesini ve Manay’a doğru şaha kalkmış merakını sakinleştirirken nedense aklına Manay’ın Duru’nun ensesine dokunduğu o an geldi. “Acaba Duru neler hissetmişti?” diye düşünürken kaşları çatıldı, niye şimdi aklı buraya kaymıştı!</p>

    <p class="paragraf ParaOverride-7">Can’ın telefonuyla sarsılmıştı Bilge, daldığı düşüncelerden çıkmak için çabalıyordu. “Ne dedi?” diye sordu Ali, Bilge’yi çekip çıkarırcasına. Bilge dalgın kafasını kaldırdı, “Hiç… İyi geceler dedi” diye açıkladı.</p>

    <p class="paragraf ParaOverride-7">Ali dokunduğu omzu okşadı yavaşça, kendini hatırlatırcasına ve gülümseyerek başıyla Doğru’yu işaret etti, Doğru teleskopun ayarını anlamak için bir robot gibi bu sefer de teleskopun mekanizmasını incelemedeydi. Nihayet gülümsedi Bilge, biraz önce daldığı yerden çıkmıştı… ama gülümsemesine bir durgunluk gelip oturmuştu.</p>

    <p class="paragraf ParaOverride-7">Vahadan çıkıp etrafındaki çölü yeni fark etmiş biri gibi Manay aramadan önce hissettiği huzura kilitledi dikkatini ve içindeki sesi dile getirdi.</p>

    <p class="paragraf ParaOverride-7">“Niye onunla hâlâ çalışıyoruz?”</p>

    <p class="paragraf ParaOverride-7">Ali hafifçe okşadı Bilge’nin omzunu, sakince cevap verdi.</p>

    <p class="paragraf ParaOverride-7">“Biz de gidersek asla toparlayamaz çünkü.”</p>

    <p class="paragraf ParaOverride-7">“Bulaşıcı bir yanı var…” diye mırıldandı Bilge.</p>

    <p class="paragraf ParaOverride-7">Ali, “Bir ay daha sabredelim. Zaten buranın işleri yoğunlaştı, artık mahsul almaya başlıyoruz, istesem de devam edemem… ama aniden gidemem, gidemeyiz, çok emeği var bende, vefasızlık etmek istemiyorum. Sana da değer veriyor, takılma sen onun saçmalamalarına…” diye karşılık verdi.</p>

    <p class="paragraf ParaOverride-7">Bilge gözlerini ayırmadı Ali’ninkilerden ve Ali Bilge’nin bakışını kucaklarcasına özenle odaklandı Bilge’nin gözlerinin anlatmak istediklerine… Nihayet yine huzurla doldu Bilge. Anı paylaştılar bir bakışta, belki birkaç saniyede ama sonsuza kadar.</p>

    <p class="arabaslik_sol" xml:lang="en-GB">3. Can</p>

    <p class="paragraf ParaOverride-7">Kendini sırtüstü yatağa bıraktı Can, uzandığı yerde elindeki sigarayı yaktı, hayatının en büyük zaferini kazanmış gibi hissederek. Geri kazanılmış erkeklikten daha büyük bir zafer var mıydı?</p>

    <p class="paragraf ParaOverride-7">Derin bir nefes çekti, zehir ciğerlerinden vücuduna sızarken gözlerini kapatıp Bilge’yi hayal etti… Şimdi burada olsa, o çekingen haliyle şu yatağın başında dikilse, “Can Bey” dese, göğüslerini saklamaya çalıştığı o kamburuyla ürkek, diz altına inen eteğinin altındaki ince bacaklarıyla narin, giydiği düz ayakkabıların konforunda sade, sıkıca toplanmış saçlarının kontrolünde ve burnunun üzerine düşünce işaret parmağının ikinci eklemiyle otomatik olarak düzelttiği gözlükleriyle utangaç, bakire kendisine baksa… Can ayağa kalkıp yanına kadar sokulsa, onun ürkekliğindeki lavanta kokusunu içine çekse, eteğini sıyırıp narin kalçalarını avuçlasa, sade pamuklu külotunu çekiştirip sıyırırken onun utangaçlığını kırsa, döndürüp onu kucağına oturtsa, yavaşça içine girse, içine girerken suratındaki gerilimi izlese, daha önce kimsenin yaşatmadığı orgazmı ona yaşatıp bakireliğini alsa…</p>

    <p class="paragraf ParaOverride-7">Fırlayarak doğruldu Can, elindeki sigarayı yere atıp üstüne basarken bornozunun altına soktu elini ve erkekliğini avuçlayıp yarattığı basınçta Bilge’yi hayal etti. Hiç görmediği o vücudun üzerinde gezdirdi ellerini, içine boşalırken inlemesini dinledi, spermleriyle onun rahmini dölledi. Bugün ikinci kez gelmişti.</p>

    <p class="arabaslik_sol" xml:lang="en-GB">4. Göksel</p>

    <p class="paragraf ParaOverride-7">Güneş doğmadan uyandı Göksel, yataktan kalkmasıyla köpekleri de ayaklandılar. Büyümüşlerdi, sokak köpeği annelerinden aldıkları karma DNA’larla dayanıklı, Göksel’in beslemesiyle güçlüydüler.</p>

    <p class="paragraf ParaOverride-7">Dördü birden her sabah yaptıkları gibi banyonun önünde dizilip Göksel’in soğuğa aşılı bedenini yıkamasını izlediler. Sıranın birazdan kendilerine geleceğini bilmekten kaynaklanan sabırsızlıkları, Göksel’in eğitiminin verdiği disiplinle ehlileşmişti. Banyodan çıkınca, en ufak bir işarette harekete geçmek için atakta duran köpeklerine baktı, kendini ilk defa ailede hissederken. İnsanlardan bu kadar zarar gören birinin hayvanlarda aileyi bulması doğaldı. Kurulandı, dördünün nasıl da dik, nasıl da tetikte ama sessiz beslenmeyi beklediğine bakıp ağzıyla küçük kısa bir ıslık çaldı. Hepsi birden koşup kapının yanına dizildiler. Kapıyı açtı Göksel, ama köpekler dışarı çıkmadan beklediler, başını okşadı her birinin ve okşananlar sırasıyla gecekondunun bahçesine çıkıp Göksel’in köşeye yığdığı toprağa tuvaletlerini yaparlarken hızlıca giyindi Göksel. Dün gece sert geçmişti, kolundaki çizikler kentsel kalkınmaya karşı çıkan mahalleliyle geçen sert gecenin izleriydi.</p>

    <p class="paragraf ParaOverride-7">On yıllar önce köylerinden gelip yerleştikleri ve yıllar içinde tapusunu aldıkları gecekonduların, yıkılıp büyük inşaat firmalarına peşkeş çekileceğini anlayan mahalleliler nasıl da direnmişlerdi. Ama hiçbir güç devletten daha dirençli değildi. Gücünü halktan alan ve her karşı gelindiğinde o güçle halkı tekmeleyen mecraydı devlet. Koltuğa oturanların pezevenkliğini yaptığı bir güç kerhanesiydi hükümet.</p>

    <p class="paragraf ParaOverride-7">Göksel bile anlamıştı sistemi, içinde en ufak bir duygu hissetmese de, verdiği etkinin tepkisini bilmese de sistem, o kadar ortadaydı ki, en umursamazı bile bir bakışta nasıl işlediğini anlardı. Köpekler geri geldiklerinde, Göksel mamaları koymaya başlamıştı bile. Servisi bitse de tabaklarına saldırmadan beklediler ve nihayet Göksel’in çaldığı küçücük ıslıkla yemeklerine daldılar. Yemek yerken sırtlarını sıvazladı her birinin, gururla. Evden çıkarken selam verdi her birine işe giden bir babanın edasıyla.</p>

    <p class="arabaslik_sol" xml:lang="en-GB">5. Özge &amp; Sadık</p>

    <p class="paragraf ParaOverride-7">Sabahın ilk ışıklarına şahitlik edercesine, gözünü doğan güneşten ayırmadan, sahilde yürüdü Özge. Uyuyamıyordu. Muammer Bey ve Ömer’in desteğine rağmen yapayalnızdı. Hissettiği yenilmişlikte sanki bir tek o vardı yaşadığı bu suçluluk cehenneminde.</p>

    <p class="paragraf ParaOverride-7">“Hissettiği yenilmişliği kaç kişi hissetmişti bu gezegende daha önce ve kaç kişinin içi titremişti, binlerce yıldır sürprizsiz doğan güneşin ışıklarına, çaresizlikle bakarken…” düşünceleri geçerken aklından, milim milim, adım adım çıktı güneş denizin ardından.</p>

    <p class="paragraf ParaOverride-7">Gözlerini güneşten ayırmadan yürümeye başladı, “Kaç kişi değiştirmeye çalıştığı kötülüğün peşinde heba etmişti sevdiklerini, kendini böylesine aptal hissetmiş, böylesine gömülmüştü kendi şiddetinde patlarcasına kendi içine…” Daha da hızlandı adımları. “Kaç kişinin bedeni duyguları yutan bir kara deliğe dönmüştü… kaç kişi yaşarken ölmüştü…” Koşmaya başladı Özge, sorumlusu olduğu şeylerden kaçarcasına.</p>

    <p class="paragraf ParaOverride-7">Koşarken kucakladığı rüzgârla harmanlanan gözyaşları başlarına buyruk bir şekilde sahipsizce aktılar yanaklarından, Özge kendiyle yarışırken… “Kaç kişi kaçmak istemişti kendi gerçekliğinden?”</p>

    <p class="paragraf ParaOverride-7">O kadar hızlanmıştı ki neredeyse karnına değiyordu dizleri, kolları vücudunun iki yanında aralıksız bir ritimle ileri geri gidiyordu. Hızlanabildiği kadar hızlandı ve vücudu isyan edene, kalbi ritimden gerilene ve nefesi kesilene kadar koştu… Yorulmuştu. Kendi hızına karşı koyan bir sıçramayla zıpladı, ayaklarının üstüne indi ama yer onu daha çok çekti, dizlerinin üstüne bıraktı kendini, durmanın şiddetini dizlerinde hissetti.</p>

    <p class="paragraf ParaOverride-7">Kendisini içeriden ele geçirmiş ölümcül bir virüsle savaşırcasına derin bir nefes aldı, çöktüğü yerde suratının ıslaklığını hızla silerken. Ve titreyen bacaklarının üzerine doğruldu. “Kaç kişi kurban edilmişti bu sisteme?”</p>

    <p class="paragraf ParaOverride-7">Yüzünü güneşe döndü, bundan sonra ona her baktığında kendisine heba edilmiş sevdiklerini hatırlatacağını bilmeden. Ama nereden bilebilirdi ancak kendini ölesiye lanetlenmiş hissedenlerin dünyayı değiştirebileceğini? Arkasını güneşe döndü. Kafasını kaldırdığında gördüğü manzara karşısında kaşları çatıldı, içinde yükselen hayretle gözyaşları kurudu. Arkasında bıraktığı güneş, tam karşısındaki binanın camlarında tüm kızıllığıyla parlıyordu, Özge ciğerci Çavuş Amca’nın tam önündeydi.</p>

    <p class="paragraf ParaOverride-7">Gecenin karanlığında “Elinden geleni yaptın mı?!” sorusuyla kendini atarcasına indiği sahil boyunca buraya vardığını bilmeden yürümüş, kendinden kaçarcasına koşmuştu. Ne kadar uzun olmuştu buraya gelmeyeli. Sadık’la yedikleri o son yemekten sonra burası da mahremiyetini kaybetmişti sanki… hayatındaki her şey gibi.</p>

    <p class="paragraf ParaOverride-7">İflah olmaz köhneliğiyle aklına gelen tüm lezzetlerin en lezzetlilerini çağrıştıran virane restorana bakıp dikildiği yerde dikilecekti Özge içeri girmeyi düşünmeden, eğer Çavuş Amca kendine seslenmemiş, onu ısrarla içeri davet etmiş olmasa.</p>

    <p class="paragraf ParaOverride-7">Sabah fırından çıkan sıcak ekmeğin ısıttığı cevizli ezmeyi çiğnerken buranın kaybedilmiş olmadığına karar verdi, belki burayı Sadık satın almış olabilirdi ama para ödemiş olması buraya sahip olması anlamına gelmezdi. Çünkü ruhu olan bir şeye parayla sahip olunamazdı. Bu ruh burada kendini hissettirmeye devam ettiği sürece parasını kim vermiş olursa olsun burası Çavuş Amca’nındı… Hisler, anlamlar satılamazdı. Acıkmıştı, her lokmada kendini rahatlatırcasına, ciğercinin sahipliğini söktü aldı Sadık’ın elinden. Lokmayı yutarken inatla karar verdi, bundan böyle buraya her gün gelecekti!</p>

    <p class="paragraf ParaOverride-7">Çavuş Amca elinde manda tereyağıyla yanına geldiğinde Özge doymuştu ama insan gerçek lezzetin tadını asıl doyduğunda çıkarmaz mıydı?</p>

    <p class="paragraf ParaOverride-7">“Yoksun, uzun zaman oldu, nere kayboldun?” demişti Çavuş Amca, yan masanın üstüne kaldırılmış sandalyelerden birini Özge’nin karşısına oturmak için indirirken. Herhangi bir şey söyleyebilirdi Özge ama gözlerinde samimiyet gördüğü birini samimiyetsizlikle kirletmek istemedi.</p>

    <p class="paragraf ParaOverride-7">“İyi değildim… Çıkmadım hiç” dedi.</p>

    <p class="paragraf ParaOverride-7">Çavuş Amca, “Neyin vardı?” diye sordu, iyi olmamaya çoktan alışmış biri gibi ısrarsızdı.</p>

    <p class="paragraf ParaOverride-7">Özge, beklemediği bu detay karşısında bir an durakladı, sonra, “Kafam karışıktı” dedi.</p>

    <p class="paragraf ParaOverride-7">Çavuş Amca’nın bitkin kahkahası yükseldi aniden ve kahkahası dinerken, “Bırak karışsın kızım! Kafa karışmak için yaratılmış, ancak karışınca büyüyor akıl” dedi.</p>

    <p class="paragraf ParaOverride-7">Karıştıkça anlıyordu insan, haklıydı Çavuş Amca ama sorun karışmak değildi aslında, yalnızlıktı diye düşünürken kendini nankör hissetti Özge, Muammer Amca ve Ömer’den sonra nasıl yalnız hissedebilirdi ki… Sonra ikisinin isminin yanına Mahizar’ı da ekledi, nihayet zengin hissetti.</p>

    <p class="paragraf ParaOverride-7">“Bir şey sorucam sana Çavuş Amca” diye lafa girdi.</p>

    <p class="paragraf ParaOverride-7">“Sor kızım” dedi Çavuş Amca, Özge’nin önündeki ekmekten bir lokma koparıp getirdiği tereyağdan bir parça alırken. Sonra mutfağa seslendi, biraz peynir ve domates getireceklerdi nerede kalmıştı. İçeriden gelen bir çocuk beklenenleri de getirince asıl kahvaltı başladı. Çavuş Amca’nın iştahında rahatlayıp samimiyetle sordu Özge.</p>

    <p class="paragraf ParaOverride-7">“Nerden tanıdın Sadık’ı… Murat Kolhan’ı?”</p>

    <p class="paragraf ParaOverride-7">Ağzındaki lokmayı çiğnerken cevapladı Çavuş Amca.</p>

    <p class="paragraf ParaOverride-7">“Çocukluğunu bilirim ben onun.”</p>

    <p class="paragraf ParaOverride-7">Konuşurken Özge’ye bakmış olsa suratındaki merakı fark ederdi ama gözü ekmeğindeydi, zaten kız Murat Kolhan’a Sadık demişti, samimi olmalıydılar yoksa kaç kişi bu ismi bilirdi?</p>

    <p class="paragraf ParaOverride-7">Özge bir an bekledi cümlenin devamını ama gelmeyince kurcaladı.</p>

    <p class="paragraf ParaOverride-7">“Nasıldı? Anlatsana.”</p>

    <p class="paragraf ParaOverride-7">“Nasıl olcak, çocuktu işte. Hayvanları pek severdi. Yaramaz değildi ama abisi ölünce çıldırıverdi, kavgacı oldu. Anasıgil camiye göndermese, büyük adam değil, eşkıya olurdu…” diye cevapladı Çavuş Amca.</p>

    <p class="paragraf ParaOverride-7">Özge, “Niye öldü ki abisi?” diye sordu içindeki ilgiyi gizlemeye çalışarak.</p>

    <p class="paragraf ParaOverride-7">“Murat… askerde öldü. Gitti ve dönmedi. Pek yiğitti… Allah rahmet eylesin. Yaşasa avukat, doktor... ne varsa iyi, olurdu” diye cevapladı lokmasını yutarken.</p>

    <p class="paragraf ParaOverride-7">Özge daha fazlasını sormak istiyordu ama bir yandan da Çavuş Amca’nın sorgulandığına uyanmasını istemiyordu, umursamıyormuş gibi görünerek bir lokma daha aldı ekmekten ve “Allah rahmet eylesin. Sadık biraz anlatmıştı” dedi.</p>

    <p class="paragraf ParaOverride-7">Çavuş Amca bir anda kaldırdı kafasını, gözündeki ifadede hayret vardı.</p>

    <p class="paragraf ParaOverride-7">Özge’nin lokması ağzında kalakaldı.</p>

    <p class="paragraf ParaOverride-7">Çavuş Amca, “Anlattı demek” dedi hayretle.</p>

    <p class="paragraf ParaOverride-7">Özge kendini sahip olmadığı bir bilgiyi kullandığı için hırsız gibi hissederek kafasını salladı, “Çok az” diye eklerken.</p>

    <p class="paragraf ParaOverride-7">Çavuş Amca, “Konuşamaz Murat’ı, kimseye de anlatmaz. Sakın söyleme ona biz konuşuyoz böyle. Sana anlattıysa pek yakınsınız demek!” dedi ve gözlerindeki gülümsemeyi ağzına da bulaştırıp ekledi.</p>

    <p class="paragraf ParaOverride-7">“Hadi bakem! Hayrola!”</p>

    <p class="paragraf ParaOverride-7">Özge Çavuş Amca’nın imasında kızarırken blöfün doruklarında, gizlice girdiği bir ailenin içinde sanki onlardan biriymiş gibi yapmanın sahteliğinde, “Merak etme sen Çavuş Amca, anlatmam!” diye ekledi.</p>

    <p class="paragraf ParaOverride-7">Konuyu konuşacaklarının iştahındaydı ama çıngırtılarla açılan kapıya kaldırdı bakışını, üzerindeki kazağın omuzlarındaki duruşunu görmese içeri girenin Sadık Murat Kolhan olduğunu anlayamazdı, kafasındaki o spor şapkası ve altındaki eşofmanla onu böyle tanıması imkânsızdı.</p>

    <p class="paragraf ParaOverride-7">Özge’nin bakışındaki hayrette gördü Sadık kendi etkisini. Şapkasını hafifçe düzeltirken ona yüzünü gösterdi. Çavuş Amca kalkıp coşkuyla karşıladı Sadık’ı, sırtına vururken, “Menemen geliyor!” dedi, mutfağa gitti. Sadık gözlerini Özge’den ayırmadan tek eliyle bir sandalye kaldırdı masanın üstünden ve Çavuş Amca’nınkinin yanına koydu. Özge’nin çaprazına oturdu. “Beni mi takip ediyorsun?” dedi, gülümsemeden.</p>

    <p class="paragraf ParaOverride-7">Özge’nin kaşları çatıldı, kendini zan altında hissederek ne diyeceğini şaşırdı. İkisinin de sabahın bu saatinde burada olması çok tuhaftı. Şaşkınlığını sindiremedi, tek kelime çıkmadı ağzından, geriye yaslandı, Sadık’la karşılaşmanın verdiği garip bir duygu yayıldı içine… o duygunun içinde azıcık da huzur vardı.</p>

    <p class="paragraf ParaOverride-7">Sadık ciddi bir şekilde “Ezmeyi de bitirmişsin!” diye çıkıştı. Masanın üstünden aldığı ekmekten bir parça koparıp azıcık kalan ezmenin tabağını sıyırdı ve lokmayı ağzına attı. Lokmayı çiğnerken gözlerini ayırmadan Özge’ye bakmaya devam etti.</p>

    <p class="paragraf ParaOverride-7">Sadık’ın aklından söyleyebileceği onlarca söz geçerken, Özge’nin aklından açabileceği onlarca konu geçti ama ikisi de konuşmadılar. Yaslandıkları sandalyelerinde birbirlerine baktılar.</p>

    <p class="paragraf ParaOverride-7">Özge öne geldi hafifçe, kalkacaktı ki Sadık “Ben iyi değilim” dedi.</p>

    <p class="paragraf ParaOverride-7">Öyle ani, öyle samimi, öyle sade bir itiraftı ki bu Özge çakıldı kaldı Sadık’ın kelimelerinde. Neden diye sormak istedi ama alacağı cevap gitmek istemediği bir yere götürebilirdi, onun yerine “Sevindim” dedi.</p>

    <p class="paragraf ParaOverride-7">Sadık öne geldi, duyduğu kelimenin biraz önceki itirafıyla geçilen bir dalga olup olmadığını anlamak için yaklaştı ve hafifçe kıstığı gözleriyle Özge’ninkilerde anlam aradı. Dalga geçmiyordu Özge, dümdüz bakan ifadesiyle gayet ciddiydi. Sadık “Niye sevindin?” dedi daha da masaya yaklaşıp kollarını masaya koyarak.</p>

    <p class="paragraf ParaOverride-7">Özge kıpırdamadan konuştu.</p>

    <p class="paragraf ParaOverride-7">“Bunca lanetin arasında iyi olmayacak ve sahip olduğun bunca varlığın arasında kaybolacak kadar ‘insan’sın… nihayet.”</p>

    <p class="paragraf ParaOverride-7">Sadık kollarına yüklenerek öne eğildi ve sorguladı.</p>

    <p class="paragraf ParaOverride-7">“Her şey bu kadar felsefi olmak zorunda mı? Her şey bu kadar zor olmak zorunda mı?”</p>

    <p class="paragraf ParaOverride-7">Özge hiç tepkisiz mırıltıyla cevapladı.</p>

    <p class="paragraf ParaOverride-7">“Ben de hep aynı şeyi soruyorum kendime. Sence?”</p>

    <p class="paragraf ParaOverride-7">Sadık kafasını sağa sola salladı.</p>

    <p class="paragraf ParaOverride-7">Özge kafasını sallayarak Sadık’ın hayırına itiraz ederken sordu.</p>

    <p class="paragraf ParaOverride-7">“Niye buradasın?”</p>

    <p class="paragraf ParaOverride-7">Sadık öne gelen vücudunu hafifçe geri çekip, “Seninle aynı nedenden olabilir. Beni hep karşında görüyorsun, yanına geçiyorum ama hemen tekrar karşıma geçiyorsun, benimle aynı tarafta olmak seni öldürür diye düşünüyorum. Ne yaparsam yapayım karşımda olacaksın. Ama neden?” dedi.</p>

    <p class="paragraf ParaOverride-7">Özge, “Dayanıklıyım galiba. Pes etmiyorum” diye cevap verdi gözlerinin içinden asla pes etmeyeceğinin sinyallerini Sadık’a gönderircesine.</p>

    <p class="paragraf ParaOverride-7">Sadık, “Dayanıklılığı inatla karıştırma!” dedi ve yine vücudunu öne eğip Özge’ye yaklaşıp sordu. “İnada bindirdiğin bu şey bizi nereye götürecek?”</p>

    <p class="paragraf ParaOverride-7">Özge itiraz etti hemen.</p>

    <p class="paragraf ParaOverride-7">“Bizi?! Karşı karşıyaysak hep farklı uçlara gideceğimiz kesin.”</p>

    <p class="paragraf ParaOverride-7">Sadık altdudağını ısırdı, sabırla bakışını bir an eğdi ve sonra yine Özge’ye sapladı gözlerini, “Neden karşı karşıyayız? Neden yanımda değilsin ya da neden her yanına geldiğimde karşıma geçiyorsun?” derken.</p>

    <p class="paragraf ParaOverride-7">Özge kaşlarını çattı, iyice ciddileşti. Mantığı sus derken kalbi ver şunun ağzının payını diye bağırıyordu.</p>

    <p class="paragraf ParaOverride-7">“Gerçeği söylememi mi istiyorsun? Gerçekten gerçeği söylememi mi istiyorsun yoksa senin felsefi sandığın o şeye sızma çaban mı bu?”</p>

    <p class="paragraf ParaOverride-7">“Söyle” dedi Sadık duyacağı şeyin kendisini kızdıracağından emin bir tonda buyururcasına.</p>

    <p class="paragraf ParaOverride-7">Özge fısıltıyla karışık bir tonda, “Çünkü seninle aynı tarafta olursam hayatımda savaştığım her şeyle aynı tarafta olacağım, çocuk katilleriyle, silah tüccarlarıyla, din pazarlamacılarıyla. Kulağa hiç felsefi gelmiyor de mi! İnadımdan mı sanıyorsun… ama haklısın keşke her şey bu kadar zor olmasa. Cehenneme gideceksin ve ben seninle gelmek istemiyorum.”</p>

    <p class="paragraf ParaOverride-7">Derin derin nefes alırken düşünceler ağzından çıkabilmek için yarıştı Sadık’ın aklında ve Sadık yıllardır maruz kaldığı ve maruz bıraktığı anlamsızlığı kelimelere dökercesine cevap verdi.</p>

    <p class="paragraf ParaOverride-7">“Belki cehennem yoktur.”</p>

    <p class="paragraf ParaOverride-7">Özge önce acıyla gülümsedi kafasını iki yana sallarken, ağzından çıkmak üzere olan cümleleri engellemek için dudaklarını birbirine kenetledi.</p>

    <p class="paragraf ParaOverride-7">Sadık kaşlarını kaldırdı, küçük bir tebessümle meydan okurcasına Özge’nin cümlelerini davet etti. Biraz önce söylediklerinden daha yıkıcı ne söyleyebilirdi ki!</p>

    <p class="paragraf ParaOverride-7">Özge’nin gülümsemesi dondu, dudaklarındaki kenet açıldı ve kelimeler çıktı.</p>

    <p class="paragraf ParaOverride-7">“Cehennem var, eminim!… Çünkü ben bu sabah oradaydım.”</p>

    <p class="paragraf ParaOverride-7">Özge’nin acısındaki ciddilik çarptı Sadık’ın meydan okuyan gülümsemesine ve darmaduman etti. Sonra Özge ekledi.</p>

    <p class="paragraf ParaOverride-7">“Hep tam karşımda, senin olduğun yerde aslında.”</p>

    <p class="paragraf ParaOverride-7">Sadık’ın donan ifadesi Özge’nin titreyen gözlerindeki samimiyetin etkisiyle sertleşti. Lanetlenmiş gibi hissetti kendini Sadık, lanetlendiğini Özge’nin titreyen gözlerinde gördü, o gözlerin neredeyse kendisine acıdıklarını fark etti.</p>

    <p class="paragraf ParaOverride-7">Sadık’ın oynayan çene kasları, sıkılan dişlerinin gerginliğini yansıttı Özge’ye ve derin bir bıkkınlıkla nefes alıp kalktı Sadık, Çavuş Amca menemeni getirirken yanından geçip çıktı ciğerciden.</p>

    <p class="paragraf ParaOverride-7">Hiddetle kapıdan çıktığında, yükselen güneşin sarılığı gözlerini kamaştırdı ama sıktığı dişlerinin hiddeti güneşin sarılığından daha keskin bir etkide içinde gezinmekteydi. Dönüp yürümeye başladı. Öfkelendiği için kalkmıştı masadan! Hayır! Özge’nin gözlerinde gördüğü acımaydı onu çıldırtan. Buraya hiç gelmemeliydi! Gece boyunca bu sahilde onun yürümesini takip etmişti. Ona burada rastlamak iyi bir fikirdi ama onu yücelttikçe nasıl da alçaldığını fark etti. Fazla uzamıştı bu iş diye düşünürken durdu. Geri döndü, ciğerciye doğru geri yürürken, Özge çıktı kapıdan, elleri cebinde yükselen güneşe bakarken Sadık’ın kızgın bir şekilde kendisine doğru geldiğini fark etti, ellerini çıkardı cebinden.</p>

    <p class="paragraf ParaOverride-7">Sadık, “Beni istiyor musun istemiyor musun! Net bir cevap istiyorum! Dürüst bir cevap! Gözlerine baktığımda hissettiğim şeyle ağzını açtığında çıkan kelimeler arasında uçurumlar var ve ben artık yorgunum! Seni anlamaya çalışmaktan, beni sürekli aşağılamandan, küçümsemenden yoruldum!” derken iyice yaklaştı Özge’ye ve kendini kaybetmiş birinin çaresizliğinde karşısında dikilip devam etti konuşmaya. “Ben mi istedim dünyanın böyle bir yer olmasını! Her şey benim suçum mu! Tüm ağırlığı alıp bana yığıyorsun! Elimden geleni yapmaya çalışıyorum sadece senin için ve karşılığında gördüğüm tek şey nefretin! Cevap ver beni istiyor musun istemiyor musun?”</p>

    <p class="paragraf ParaOverride-7">Özge şoktaydı, ne diyeceğini, ne yapacağını bilmeden şaşkınca açtı ağzını ama kelimeler çıkmadı, çünkü zihni bomboştu, böyle bir yüzleşmeyi beklemiyordu. Sadık’tan böyle bir dürüstlük, böylesine bir zaaf beklemiyordu! Sinsice etrafında dolanması, fırsat bulursa öpmeye kalkması, tuzaklar kurması normaldi ama karşısına böyle dikilip kendini ortaya koyması çok beklenmedikti. Bir erkek gibi cevap istiyordu. Ellerini kaldırıp avuçlarını açtı, şaşkınlığının tüm vücudunu ele geçirdiğini anlatırcasına biraz da korkuyla. Sadık sabırsız, daha da yaklaştı Özge’ye, gözlerinin içine bakarak öfkeyle bağırdı.</p>

    <p class="paragraf ParaOverride-7">“Bunu hak etmiyorum!”</p>

    <p class="paragraf ParaOverride-7">Bir nefes uzaklığındaki Sadık’ın acılı gözlerinde kendini gördü Özge, ilk defa. Dudakları titredi, öfkeden nefes nefese kalan Sadık, Özge’nin titreyen dudaklarında saniye saniye sakinleşirken gözlerini dudaklarından ayırmadan fısıldadı.</p>

    <p class="paragraf ParaOverride-7">“Bunu hak etmiyorum. Görmüyor musun?!”</p>

    <p class="paragraf ParaOverride-7">Zaman donmuş gibiydi. Dudaklarından milim milim kayarak gözlerine ulaşan Sadık’ın gözlerinde daha önce hiç fark etmediği bir duyguyu fark etti Özge… Yalnızlık o gözlerin içinden en çaresiz haliyle kendisini davet etmekteydi. Ağabeyinin ölümünde kaybolmuş bir çocuk vardı o davette ve hayatta kalabilmek için güçlenmek zorunda kalmış, gücü ezmek sanmış bir ruh. Kayıp, yalnız bir ruh, yolunu bulmak için yardım beklercesine bakıyordu kendisine. Tüm o ikiyüzlülüğünü, insanlığa ihanetini affettirebilecek samimiyetteydi… belki, ama yapamazdı, Dudu nine ve Ali Rıza dededen sonra gerçek yumuşatılamazdı.</p>

    <p class="paragraf ParaOverride-7">Özge’nin yeşilindeki sertliğin nasıl da yumuşayıp yaprak gibi titrediğini gördü Sadık bir an, o bir anda emindi duygularının karşılığından, hayatın onu kendisi için yolladığından… ama sonra aniden yeşil bir yakuta dönüştü titreyen o yaprak ve tüm sertliğiyle parladılar, Özge burnunun dibinde kendi nefesini soluyan Sadık’a mırıldanırken.</p>

    <p class="paragraf ParaOverride-7">“Bilmiyorum.”</p>

    <p class="paragraf ParaOverride-7">Bir milim daha yaklaştı Sadık, sanki Özge’yi öpecekti ve belki Özge ilk defa kendini geri çekmeyecekti ama gardını indirip ortaya koyduğu bunca duygudan sonra, “bilmiyorum” ne acımasız bir kelimeydi! Silah tüccarlarının gaddarlığında, çocuk katillerinin duygusuzluğunda, din pazarlamacılarının umursamazlığında bir acımasızlık!</p>

    <p class="paragraf ParaOverride-7">Dudakları Özge’ninkine bu kadar yakınken Sadık içinden bir nefes gibi çıkardı kelimeleri.</p>

    <p class="paragraf ParaOverride-7">“Sandığın kadar benden farklı değilsin.” Ve çekip gitti.</p>

    <p class="arabaslik_sol" xml:lang="en-GB">6. Bilge &amp; Can</p>

    <p class="paragraf ParaOverride-7">“Can Bey sizi bekliyor” demişti güvenlik, Bilge ana kapıdan girerken. Telefonuna baktı, aranmış ve ulaşılamamış mıydı? Hayır, kimse aramamıştı, mesaj da almamıştı. Asansöre doğru adım adım ilerlerken içinde sancıyla doğan hissi düşünceye çevirmeye çalıştı… adını koyamadı ama Manay’ın sesindeki yumuşaklığın, nezaketin, küfürlü, kaba halinden çok daha tehlikeli olduğuna sanki emindi. Eminliğinin sankisi daha önce onu hiç nazik görmemesindendi.</p>

    <p class="paragraf ParaOverride-7">Kalbinin ritmi hızlanırken temkinli bir şekilde çıktı yukarıya, Manay’ın katında indiğinde buranın artık kendisinin de katı olduğunu hatırladı, içi iyice sıkıldı. Sanki hayat peşini bırakmış ama daha zor kurtulabileceği bir şeyi peşine takmıştı. Koridorun sonundaki Manay’ın kapısı açıktı.</p>

    <p class="paragraf ParaOverride-7">Sakince yürüdü, ayakkabılarının her adımda çıkardığı o tok sesi Manay’ın da duyduğunu düşünerek girdi içeri, gözleri Manay’ı aradı, odasında yoktu. Toplantı odasına ilerledi. Daha önce Deniz’le yapılan toplantıları hatırlatan odaya adım adım yürüdü, büyük masanın başındaydı Can Manay. Bilge’yi görünce dikleşip diğer sandalyeye oturmasını işaret etti. İfadesinin dinginliği çok ilginçti. Tuhaf bir kararlılık gelmişti. Oturdu Bilge konuşmadan, iyi misiniz saçmalıklarına girmeyecekti. Manay onu buraya bir şey için çağırmıştı, bekleyip görevini öğrenecekti. Nedense sandalyeye oturduğu anda belki de işten çıkarılacağı geldi aklına ama düşüncesi hemen yenisiyle şekillendi, işten çıkarılacak olsa bu binaya asla giremezdi.</p>

    <p class="paragraf ParaOverride-7">“Nasılsın?” diye sordu Can, sesindeki o tuhaf tınıda dün geceden beri hiçbir şey değişmemişti.</p>

    <p class="paragraf ParaOverride-7">“Teşekkür ederim” diye cevapladı.</p>

    <p class="paragraf ParaOverride-7">Can üzerine basa basa “Nasılsın?” dedi, ciddiydi.</p>

    <p class="paragraf ParaOverride-7">Bilge temkinli bir şaşkınlıkla cevap verdi.</p>

    <p class="paragraf ParaOverride-7">“İyiyim… Siz nasılsınız?”</p>

    <p class="paragraf ParaOverride-7">“Gördüğün gibiyim” dedi Can ve gözlerini dikti Bilge’ye. Hissettiği basınçtan kaçarcasına gözlüğünü düzeltti Bilge, işaret parmağının ikinci boğumuyla.</p>

    <p class="paragraf ParaOverride-7">Can sakince sordu.</p>

    <p class="paragraf ParaOverride-7">Bana baktığında ne görüyorsun?”</p>

    <p class="paragraf ParaOverride-7">Bilge ayağa kalkmak istedi, ayağa kalktıktan sonra ne yapardı bilmiyordu ama keşke ayağa kalkabilse hatta uçabilseydi… Ayağa kalkmadı, çünkü uçamayacağından emindi, kafasında dolanan düşüncelerin her biri ona dikkatli olmasını söylerken, “Her gün değişiyor” diyebildi. Çünkü baktığı bu adam sanki her bakışta değişen bir şeydi.</p>

    <p class="paragraf ParaOverride-7">“Peki bugün ne görüyorsun?” diye sordu Can. Samimiydi… Ama neden? Dikkatle baktı Bilge, sonra bakışlarını masanın üzerine kaydırıp kafasındaki düşünceyi inceledi.</p>

    <p class="paragraf ParaOverride-7">“Görünmek istediği gibi olan birini… olduğu gibi görünmemek için sürekli savaşta olan birini” dedi Bilge, cümlenin sonunda kafasını önünden kaldırıp baktı Manay’a. Sürekli savaştaydı Can, kendisiyle, istedikleriyle, istemedikleriyle… belki de her şeyle. Kendisiyle savaşta olanlar sonunda her şeyle savaştaydılar.</p>

    <p class="paragraf ParaOverride-7">Kaşları çatıldı Can’ın, ukalalık olsa sesinde, görüntüsünde, içinde yükselen öfkenin adresi olabilirdi ama kendisine hissettirilen ukalalık değildi. Samimiyetin cevabıydı bu. O yüzden her kelimesi ağırdı, zekânın samimiyetle çalıştığı bir akıldı Bilge’ninki. Duyduğu cümlenin anlamıyla Bilge’nin kendisine odaklanmış gözlerinin yarattığı hissin gerçekliğini hazmetti. Sessizce ama düşüncesini kaplayan bir farkındalıkla, “Bilge…” diye mırıldandı, aynı dün akşam telefondaki gibi çıktı sesi.</p>

    <p class="paragraf ParaOverride-7">Utangaçlığın bekâretinde Bilge iyice pembeleşti.</p>

    <p class="paragraf ParaOverride-7">Birkaç saat önce boşalırken fantezisini kurduğu şeyin köklerinin çok daha derinlere dayandığını anladı Can Bilge’ye bakarken. Tahrik olmaya benzeyen ama çok daha yavaş, daha kalıcı bir duygu, “merak” iyice sardı aklını. Merakla çıkılan keşfin hayal kırıklığından arındırılmış yolculuğu değil miydi aşk?</p>

    <p class="paragraf ParaOverride-7">“Neden böylesin?” dedi, aklındaki düşünceyi çatılan kaşlarının altında, sıkışan gözlerinden çıkarırcasına. Yerinden kalkmamak, Bilge’nin yanına atılıp ona dokunmamak için ellerini masaya geçirmişti.</p>

    <p class="paragraf ParaOverride-7">Bilge sorunun ve Manay’ın masayı sıkmaktan beyazlaşmış parmaklarının tuhaflığında ne demesi gerektiğini bilemedi. Aklının karmaşası suratındaki ifadeye de yansıdı, kaşları iyice çatıldı, gözleri iyice odaklandı, “Nasıl?” derken. Ne demekti “Neden böylesin!” Tuhaflığının suratına vurulmasına alışmıştı ama sorgulanması ilk defaydı.</p>

    <p class="paragraf ParaOverride-7">12 saniye… gözlerini dahi kırpmadan dikkatle bakmıştı Can Bilge’ye.</p>

    <p class="paragraf ParaOverride-7">Bilge şoktaydı! Manay’ın sarhoş olup olmadığını, ilaç alıp almadığını, bu tuhaflığın kaynağını taradı… bulamadı. Sarhoş değildi, ilaç almadığı belliydi, tuhaflığın kaynağı karakterinin köklerindeydi. Kıpırdamadan karşısında dikilmiş bakıyordu. Siyah gözlerinin içindeki o karanlık okyanus sanki tsunamiye hazırlanıyordu.</p>

    <p class="paragraf ParaOverride-7">Bilge seri ve temkinli kalktı ayağa ve odadan çıkıp gitti. Bir kadın ancak ne zaman gitmesi gerektiğini bilince kendini koruyabilirdi.</p>

    <p class="paragraf ParaOverride-7">Manay’ın odasından çıkarken toplantı salonundan gelen “bam” diye gürültü bir an onu durdurdu ama sadece bir an, çünkü aklı Can Manay’ın neye vurduğunu merak etmişti, sadece bir an…</p>

    <p class="arabaslik_sol" xml:lang="en-GB">7. Meteor</p>

    <p class="paragraf ParaOverride-7">Odadan hızla ama koşmadan temkinli çıktı. Koridora geldiğinde Zeynep gelmiş, masasına yerleşmek üzereydi. Bilge’nin sarsılmışlığını fark etmeden, “Günaydın” dedi.</p>

    <p class="paragraf ParaOverride-7">Gecesinin nasıl geçtiğini anlattı, söylediği tek kelimenin dahi dinlenmediğini anlamadan, konuşmaya devam etti, bugün için ayarladığı kanal toplantısını hatırlattı. Kanal toplantısını duyana kadar Can Manay’ın gözleri vardı Bilge’nin aklında, daha önce birçok kere odaklandığını gördüğü o gözlerin nasıl da kendisine saplandığını aklından çıkaramadı.</p>

    <p class="paragraf ParaOverride-7">Ali gelip karşısına dikilmese, gözlerinin içine bakıp aklından geçenleri okurcasına “Ne oldu?” demese kalırdı Bilge aklında büyüyen Manay’ın düşüncesinde… ama Ali’nin varlığı çıkardı onu kapıldığı düşünce girdabından.</p>

    <p class="paragraf ParaOverride-7">“Yok bir şey” derken kendine geldi.</p>

    <p class="paragraf ParaOverride-7">Ali parmak uçlarıyla Bilge’nin dirseğinin üstüne dokundu, değdiği ipek gömleğin altındaki sıcaklığı hissederek ve kendi sıcaklığının da hissedildiğini bilerek.</p>

    <p class="paragraf ParaOverride-7">Bilge derin bir nefes aldı, sanki tüm varlığı, Ali’nin koluna değen parmak uçlarındaydı. Gülümsedi.</p>

    <p class="paragraf ParaOverride-7">Ali elini kaydırıp hafifçe tuttu Bilge’nin dirseğini ve diğer eliyle de Bilge’nin hafifçe kaymış gözlüğünü düzeltti, “Öğlen balık yiyeceğiz, seni bahsettiğim yere götürmek istiyorum. Kanalla toplantı ne zaman?” derken.</p>

    <p class="paragraf ParaOverride-7">Aralık kapının uzantısında, koridorun beyazlığında dikilen Bilge ve Ali’ye baktı Can, kendini çarpışmak istediği gezegenin yörüngesinde ama uzakta bir meteor gibi hissederken.</p>

    <p class="arabaslik_sol" xml:lang="en-GB">8. Mahmut Konmaz</p>

    <p class="paragraf ParaOverride-7">Bu sabahtan sonra iyice sarsılmıştı Özge. Kalkanı zedelenmiş ve etrafı düşmanlarla çevrilmiş bir uzay gemisi gibi boşlukta hissetmişti kendini, çıkardıkları sözde eğitim dergisinin toplantısı boyunca. Hayatta her şey berbat giderken bu boktan dergi iyi gidiyordu, cemaatin tüm kurumlarına gönderildiği için zaten satışları garantilenmişti, devlete bağlı üniversitelere de gönderilmeye başlamıştı. Önümüzdeki hafta liselere de gireceklerdi. Nihayet damara ulaşabilmiş kanserli bir hücre gibiydi. Yayıldıkça yayılacak, ağlanarak her tarafta olacaktı.</p>

    <p class="paragraf ParaOverride-7">Derginin iletişim bölümüne başvuran çocuklarla hemen bağlantıya geçiliyor, bulundukları bölgenin gençlik kollarında göreve alınıp sisteme dahil ediliyorlardı. Her biri resmen ajan olarak yetiştiriliyorlardı.</p>

    <p class="paragraf ParaOverride-7">Tüm gerçekliğin, ülkenin durumunu anlatan rakamların tamamının ve tüketilen kaynakların hesabının değiştirilerek genç beyinlerin kandırılmasının organizasyonuydu bu ve Özge bu organizasyonun en önemli kişisiydi.</p>

    <p class="paragraf ParaOverride-7">Sadık da böyle mi hissetmişti kendini diye düşündü, ilk defa sisteme dahil edildiğinde. Yaptığı şeyin nasıl bir pislik olduğunu fark etmiş miydi? İçi acımış mıydı hiç? Çelişkiye düşüp kıvranmış mıydı? Yoksa sistemde yukarılara tırmanmaya odaklandığından daha fazla görev mi istemişti?</p>

    <p class="paragraf ParaOverride-7">Toplantı bitiminde kendisini ayakta alkışlayanların suratlarına bakmakta zorluk çekti Özge. Dosyalarını toplayıp odasına geçti aceleyle.</p>

    <p class="paragraf ParaOverride-7">Ama rahat yoktu, çünkü Mahmut Konmaz, sarkıklığından hiçbir şey kaybetmemiş gıdısı ve sanki Saint Bernard köpeklerinden genetik olarak miras aldığı sarkık göz altı torbalarıyla içindeki anlamsızlığı iyice yansıtan bir ifadeyle baktı içeri giren Özge’ye.</p>

    <p class="paragraf ParaOverride-7">Kızgın görünüyordu, leşi elinden alınmış bir akbaba gibi. Kapının ağzında bir an durup Mahmut Konmaz’ın varlığına baktı, sonra masasına doğru yürüdü Özge. Davet etmediği birine merhaba demek zorunda hissetmiyordu.</p>

    <p class="paragraf ParaOverride-7">Mahmut “Sana son bir şans vereceğim” dedi buz gibi bir sesle.</p>

    <p class="paragraf ParaOverride-7">Özge kaşlarını kaldırdı, insanlar kendilerini ne kadar da gereksiz bir şekilde ciddiye alıyorlardı, sakince yürüdü masasının önüne ve masaya dayanıp kollarını önünde bağladı.</p>

    <p class="paragraf ParaOverride-7">Özge’nin dikkatinin kendisinde olduğundan emin olan Mahmut, “Benim bulunduğum bir ortamda bir kez daha, Salih Bey’le olduğu gibi saygısızlık yaparsan, bir daha ne bu şehirde ne de diğerlerinde iş bulabilirsin! Garanti ederim. Aklın başına gelir ve bir özürle bana gelirsin diye bekledim, seni umursadığımdan değil Murat’a olan saygımdan bekledim. Ama görüyorum ki sen minnet duymaz, saygısız bir kadınsın! Nevrotiksin! Bu katlanılmaz hallerini gençliğine verirdim ama buraya yükselecek kadar kafan çalışıyorsa etrafına saygı gösterecek kadar da aklın başında demek. Uzatmayacağım. Önümüzdeki toplantıya katılmana izin veriyorum ama yine saçma gösterilerinden birini çevirmeye kalkarsan o zaman seni bitiririm! Haddini bil” dedi.</p>

    <p class="paragraf ParaOverride-7">Son toplantıdaki konuşmasından etkilendiği için Salih, enerji zirvesi öncesindeki başbakanla olacak toplantıya özellikle “Özge Hanım”ın katılmasını istemişti. Daveti duyunca çıldırmıştı Mahmut. Kontrol edemediği her ilgi onun için çok tehlikeliydi. Özge konuştuğu herkese giderek bulaşan bir tehlikeye dönüşmek üzereydi. Ne vardı bu kızda insanları kolayca ikna eden! Onu kontrol altına almazsa onun tarafından kontrol altına alınacağını biliyordu, şimdiden kanalda herkes bu karıyı konuşuyordu. Güzelliği akılla birleştirmiş ve üzerine amacı eklemiş bir kadından daha tehlikeli hiçbir canlı yoktu bu gezegende. Ortaçağda yakılırdı bu kadınlar, Arap ülkelerinde başları kesilirdi hemen. Çünkü ya öldürürdünüz bunları ya da sistemi sallayan kıvılcım oluverirlerdi bir anda.</p>

    <p class="paragraf ParaOverride-7">Lafı bitmişti, kapıya doğru ilerlerken ekledi.</p>

    <p class="paragraf ParaOverride-7">“Ateşle oynayan mutlaka yanar!”</p>

    <p class="paragraf ParaOverride-7">Mahmut önünden geçerken ona baktı Özge dişlerini sıkarak ama ne kadar kendini tutsa da yutmaya çalıştığı kelimeler ağzında ses olarak çıktı. Önce “Mahmut Bey!” dedi. Mahmut tam kapıda döndü baktı Özge’ye. Gözlerinde nefret vardı. Özge gözlerini o anlamasız nefretten ayırmadan “Ya ateş bensem?” diye ekledi.</p>

    <p class="paragraf ParaOverride-7">Mahmut dudaklarını ısırdı önce, sonra aklından geçen kelimelerin içinden Özge’ye en dokunacak olanı seçti. “Orospu!” dedi her harfinin üzerine basarak ve çıkıp gitti.</p>

    <p class="paragraf ParaOverride-7">Özge yaslandığı yerden sinirle fırladı, peşinden gidecek, bu herifin o yalan söylemekten sarkmış dilini koparıp ona yedirecekti. Ama fırladığı gibi geri yaslandı masaya. Derin bir nefes alıp gözlerini kapadı. Hunharca adaletsizlik yapmayı, bilgileri saptırıp bir ülkenin yağmalanması için pisliğe zemin hazırlamayı, her başbakanın elini salyalı bir şekilde öpmeyi ve vicdansızlığı iş edinmiş, böylesine zehirli birine saldırmak mümkün değildi, henüz!</p>

    <p class="paragraf ParaOverride-7">Peki ne zaman mümkün olacaktı!</p>

    <p class="paragraf ParaOverride-7">Ne zaman bu herifler ilahi adaletle yargılanacaklardı! Hayat ne zaman uyanacaktı!</p>

    <p class="paragraf ParaOverride-7">Kendisine söylenen kelimeyi duysa emindi, Sadık Mahmut’un kulağını çekerdi… Ama bu sabahtan sonra her şey değişmişti, zaten kulağını çekse ne fark ederdi. O kelime bir kez söylenmişti.</p>

    <p class="paragraf ParaOverride-7">Gözleri doldu, bu herif nasıl kendisine orospu diyebilirdi! Adalet neredeydi!</p>

    <p class="arabaslik_sol" xml:lang="en-GB">9. Can &amp; Bilge</p>

    <p class="paragraf ParaOverride-7">“Bilge kullanacak” demişti Can Manay, Ali’nin suratına bir an bakıp. “Senin gelmene gerek yok. Bir saate döneriz” diye eklemiş ve ön koltuğa yerleşmişti bile.</p>

    <p class="paragraf ParaOverride-7">Tuhaftı, her zaman biraz tuhaftı zaten ama bu sefer daha farklıydı. Davranışı değildi çünkü tuhaf olan, Ali’yi dışlayan tavrıydı. Daha önce hiç böyle dışlanmamıştı Ali. Kendisine şaşkınlıkla bakan Bilge’ye döndü, açtığı kapıyı bir hamlede çarparak kapattı. Aklına o anda gelen Kaya’nın nasıl da dışlanmış olduğu düşüncesini kafasından atarak Can’ın oturduğu ön koltuğa yürüdü. Kapıyı açıp Can’a yaklaştı, dümdüz gözlerinin içine bakıp “N’apıyorsun?” dedi.</p>

    <p class="paragraf ParaOverride-7">Can’ın ağzından çıkacak kelime bir sonraki davranışını belirleyecekti. İhtiyacı olduğu için değil, minnet duyduğu, kendisine duyulan ihtiyaca vefasızlık etmemek için sabrediyordu bunca zamandır. Ama Bilge’yi yalnız bırakmayacaktı, Can’ın bu dengesizliğiyle.</p>

    <p class="paragraf ParaOverride-7">Düşündü Can, içinden gelen tepkiyi mi verse yoksa aklını mı kullansa… Aklını kullanarak dikmişti bu binayı buraya ve içinden gelen tepkiye teslim olduğu için düşmüştü şoförünün bile kendisine meydan okuyacağı bu çukura. Aklını kullanmayı seçerek, “Bana danıştığı şeyleri senin yanında konuşamayız” diye cevapladı soruyu.</p>

    <p class="paragraf ParaOverride-7">Ali resmen salaklaştı duyduğu cümlenin etkisiyle, Bilge Can’a danışmıştı! Can göz kırptı Ali’ye, geleceğin olasılıklarının en güzellerini vaat edercesine. Ali’nin çatılan kaşları yumuşadı, hissettiği salaklığı ancak üzerinden atıp, “Sizi takip etmemi ister misiniz?” dedi.</p>

    <p class="paragraf ParaOverride-7">Can hayır anlamında kafasını salladı, eliyle Ali’nin sırtını sıvazlarken.</p>

    <p class="paragraf ParaOverride-7">Ali geri çekildi, Can kapısını kapattı.</p>

    <p class="paragraf ParaOverride-7">Ali, Bilge’nin tarafına geçip şoför koltuğuna geçerken bir an olsun bakışlarını kaçırmayan Bilge’ye arabanın hangi düğmeye basınca nasıl çalıştığını, diğer arabalardan farklı olan otomatik vitesin nasıl kullanıldığını anlattı, el freninin yerini gösterdi ve anahtarı uzattı.</p>

    <p class="paragraf ParaOverride-7">Bilge gözlerini Ali’ninkilerden ayırmadan aldı anahtarı, parmaklarının Ali’ninkilere değmesinin etkisini onun gözlerinde anbean görerek.</p>

    <p class="paragraf ParaOverride-7">Kapı kapandığında kemerini bağladı ve motoru çalıştıran düğmeye bastı, yan koltukta oturan Can Manay’a hiç bakmadan yola koyuldu. Kendine itiraf edemediği o tuhaf heyecanı sindirircesine baktı dikiz aynasından geride bıraktığı Ali’nin bekleyen, anlayan varlığına. Kızgın hissetmek istedi.</p>

    <p class="paragraf ParaOverride-7">Otobana çıktılar, Manay konuşmasa belki her şey yoluna girecekti ama Manay, “Kanala gitmiyoruz. Sağdaki yoldan dön” demişti.</p>

    <p class="paragraf ParaOverride-7">Nasıl kanala gitmezlerdi! Toplantıyı ayarlamaları kolay olmamıştı. Manay’ın gösterdiği yola dönerken kanala gitmezlerse, kurmaya çalıştığı ilişkiyi bir daha hiç kuramayacağını düşündü ama bunu nasıl ifade edeceğini bilemedi. Konuşup da Manay’ın o keskin algısını üzerine çekmek istemedi.</p>

    <p class="paragraf ParaOverride-7">Manay aklını okumuş gibi açıkladı.</p>

    <p class="paragraf ParaOverride-7">“On yıldır, bir kez bile bir müdürle toplantı yapmadım ben. Muhatabım program müdürü değil, genel yayın yönetmenidir. Zaten hiçbir zaman kurmak istemediğim bir ilişki için zamanımı harcayacak değilim. Program müdürleri ıslak mendil gibidir, işe yararlar ta ki bir sonrakine kadar.”</p>

    <p class="paragraf ParaOverride-7">Kanala değil, ajansa gidiyorlardı. Can Manay’ın dönüşünü halka duyurmaları şarttı. Halk isteyince kanallar zaten peşlerine takılacaktı. Konuşması boyunca Manay’ın üzerinden ayrılmayan bakışlarını görmezlikten gelebilmek için bir kez bile gözünü yoldan ayırmadan kullandı arabayı, hızlanmamak için kendisini tutarak. Bilge’nin direksiyona uzanan kolunun ince bileğine baktı Can, o bileğe değen ipek gömleğin dokusunun, direksiyonun hareketleriyle yumuşacık şekil almasını izledi. Elini uzatmak ve kozada gibi ipeğin içine saklanmış olan Bilge’ye dokunmak istedi. Aklında beliren istekle elini kaldırmıştı bir an ama hemen kendine geldi, aniden sessizce havaya kalkan eli kendiyle yumruklaşırcasına kapattı parmaklarını, yumruğunu sıktı ve elini indirdi Can. Bakışını dışarıya çevirdi. Çok yabancı bir teknolojinin tahmin edilemez bir ürünü gibiydi Bilge, diğer kadınlara dokunduğun gibi pervasızca dokunamazdın ona, dokundurmazdı. Bakışını yoldan almayan bu katı haliyle ne kadar da kendine saygılıydı. Birazcık ilgi için birçok şeyi yapmaya hazır, ilgi açı bunca kadının arasında parıldamasına rağmen sessizce kamufle olmuş gibiydi.</p>

    <p class="paragraf ParaOverride-7">Manay sessizliği buldozerle yıkarcasına “Niye kendini tutuyorsun?” diye sordu. Bilge şaşkınlıkla kafasını çevirip bir an baktı Can’a.</p>

    <p class="paragraf ParaOverride-7">Vücudunu neredeyse oturduğu koltuğun kapısına yaslayıp çapraz bir şekilde kendisine bakan Manay’ın ciddiyeti, sorusundan daha tuhaftı. “Tutmuyorum” dedi Bilge, dikkatini yine aceleyle yola çevirerek, keşke dönüp bakmasaydı!</p>

    <p class="paragraf ParaOverride-7">Arabanın orta konsolundan Bilge’nin camını açtı Can, saatte 100 kilometre hızla giden arabanın camından giren rüzgârın, Bilge’nin sıkıca atkuyruğu yapılmış saçlarını kırıştırmasını bekledi… ama o saç öylesine özenle toplanmıştı ki sadece salık kalan kuyruk bir kırbaç gibi savaşıyordu rüzgârla. Bilge ona hiç bakmadan tek bir hamleyle düğmeye basıp camını kapadı. Cam tam kapanmıştı ki Can açmak için yine düğmeye bastı. Bilge bakışlarını yoldan ayırmadan sakince camı yine kapadı. Can yine açtı, Bilge yine kapadı… Ve yine Can açacaktı ki Bilge aniden gaza bastı! Öyle kökledi ki pedalı Can sarsıldı, motordan gelen ses aniden devir değiştirmekte zorlanan otomatik dişlilerin boğulduğunu söylüyordu ama ayağını çekmedi Bilge, ibre 160’ı gösterdiğinde trafiğin içinde arabaları sollamaya, sağlamaya başlamıştı. Manay’ın elini o düğmeden uzak tutmak için gerekirse ışık hızına da çıkardı. Bir şeylerin ters gitmemesi için tek çare varmaları gereken yere olabildiğince hızlı varmaktı.</p>

    <p class="paragraf ParaOverride-7">Manay’ın kahkahası duyulana kadar tüm dikkati yine yoldaydı, Manay gülerken, “Ancak kazındığında kendini gösteren bir maden gibisin. Üstteki bu tabakanın altından çıkan şey kendini gösterdiğinde sanki alev alacak” demişti.</p>

    <p class="paragraf ParaOverride-7">İbre 200’ü gösterdiğinde, Bilge gözünü yoldan almadan, “Şimdi de bana mı asılacaksınız!?” dedi, sesinde bir gram mütevazılık yoktu. “Her seferinde bundan daha küçük düşemez diyorum ama her seferinde beni yanıltmayı başarıyorsunuz Can Bey! Çiftleşmek için işe aldığınız asistanlarınızla aynı materyalden yapılmadım ben. Size benimle böyle konuşmamanızı tavsiye ederim!” diye ekledi.</p>

    <p class="paragraf ParaOverride-7">Yine gurur duydu Can, nedenini bildiği ama kaynağını bilmediği bir gurur kalbiyle aklının birleştiği yerden yükseldi, daha önce o yerden hiçbir duygunun yükselmediğini hatırlatarak. Kalp ve akıl ne kadar narin birleşirdi. “Kızma” dedi dingin bir gülümsemeyle ve Bilge’nin kendisine bakmasını bekledi ama Bilge bakışını yoldan bir milim bile çevirmedi. Hızı iyice artan arabanın çılgınca diğer araçları sağlayıp sollamasını izledi huzurla Can ve sakin, küçücük bir hamleyle emniyet kemerini açtı. Arabanın emniyet kemer sinyali çalmaya başlayınca Bilge ona bakmak zorunda kaldı.</p>

    <p class="paragraf ParaOverride-7">Bilge’nin telaşlı “Ne yapıyorsunuz?” sorusuna Can’ın “Seni daha yeni tanıyorum” cümlesi karıştı. Bilge emretti.</p>

    <p class="paragraf ParaOverride-7">“Kemerinizi takın!”</p>

    <p class="paragraf ParaOverride-7">Can, “Daha önce kendimi hiç bu kadar güvende hissetmemiştim, merak etme beni sen öldürmeyeceksin” diye karşılık verdi ona.</p>

    <p class="paragraf ParaOverride-7">Bilge yavaşlamak zorunda hissetti kendini, bu işe kesinlikle devam edemezdi, mutlaka istifa etmeliydi, arkada bıraktığı Ali’nin düşüncesi kendisine odaklanmış Manay’ın dikkatiyle birleşince suçluluk doldu içine. Bu hafta hatta bugün bu işi bırakmak zorundaydı.</p>

    <p class="paragraf ParaOverride-7">GPS otobandan çıkmalarını söylerken Can müziği açtı, Max Richter’den “She Remembers” çalmaya başladı. Üzerinden bir an ayrılmayan gözlerin huzursuzluğunda ve dinlediği müziğin huzurunda, üzerinde hissettiği ilgiyi müziğin hissettirdiği duyguya kodlayarak karmakarışık bir halde kullandı arabayı Bilge ve nihayet adrese geldiklerinde “Ben sizi burada beklerim” dedi, gözü hâlâ dışarıdaydı. Ama Can “Şışşş…” dedi, sonra dilini şaklatmaya başladı ve hipnotize eden bir sesle ekledi.</p>

    <p class="paragraf ParaOverride-7">“Bunu bir tek seninle başarabilirim. O gece bana banyoda sarılmasaydın bugün çıkabilir miydim o halden… evden? Sen olmasan olmazdı.”</p>

    <p class="paragraf ParaOverride-7">Bilge aklından komut almadan hızlanan kalbinin isyanıyla savaşırcasına, sersemleyerek kapattı kontağı, Can Manay’ın kendisinde yarattığı fiziksel etkiyi engellemeye çalışırken arabadan inip Can’ı takip etti. Aracın diğer tarafında dikilmiş dümdüz kendisine bakan Manay’ın suratındaki o tuhaf tebessüme pembeliğinin sebep olduğunu bilemeden kafasını çevirdi.</p>

    <p class="paragraf ParaOverride-7">Aklı kaç diye bağırıyordu ama kalbi kal, sana ihtiyacı var diyordu. İhtiyaç. Bir parazitin kana duyduğu ihtiyaç gibi ihtiyacı vardı Can’ın Bilge’ye ve bir koruyucunun korumaya adandığı şeyi koruyabilmek için kurban olmaya hazır olduğu kadar hazırdı Bilge, hiç fark etmese de. Ajansa girerlerken, “Sen olmasan olmazdı…” yankılanıyordu Bilge’nin aklında, Can’ın ihtiyacı, deliliğini silebilecek kadar anlamlıydı. Her birimizin bir yemi vardı hayatta, kendi yeminin ne olduğunu bilmeyen biri ne kadar zeki olursa olsun hep gafildi.</p>

    <p class="arabaslik_sol" xml:lang="en-GB">10. Sadık &amp; Mahizar</p>

    <p class="paragraf ParaOverride-7">Şapkasını giydi, merakının onu sürüklediği yere gitmek için şoförüne beklememesini işaret ederek indi arabasından. Toplantılarını iptal etmişti bugün. Sabahki sarsıntıdan sonra hiçbir şey yapmadan yürümüş, Özge’den nefret etmek için kendiyle uğraşmış, sonra da kendini buraya gelmeye ikna etmişti.</p>

    <p class="paragraf ParaOverride-7">Yoğun trafikle tıkanmış olan caddeden sakince karşıya geçti. Yıllardır bu bölgeye inmediğini düşünüp dikkatle etrafına baktı… İki binası vardı bu bölgede iş merkezi olarak kiraladığı. Hastane bu binalardan birinin hemen yanındaydı.</p>

    <p class="paragraf ParaOverride-7">Fizik Tedavi Rehabilitasyon Eğitim ve Araştırma Hastanesi. İçeri girdi. Asansörü beklemek yerine merdivenlere yöneldi, sadece iki kat çıkacaktı.</p>

    <p class="paragraf ParaOverride-7">Kata vardığında saatine baktı. Randevusuna daha on dakika vardı. Yürürken koridor boyunca uzanan aynadan kendisine baktı. Şapkası ve kıyafetleriyle spor müsabakasından çıkıp gelmiş gibiydi. Her gün spor yapsa da insanların arasına böyle çıkmayalı yıllar olmuştu.</p>

    <p class="paragraf ParaOverride-7">Resepsiyona vardı, randevusu olduğunu söyleyip fizyoterapistin oda numarasını aldı. Adımları odaya yaklaştıkça daha önce hissetmediği benzersiz bir heyecan yükseldi içinde. Merakı sanki vücudunun içinde gezinmekteydi, avuçlarının içi karıncalandı, parmaklarının ucu kaşındı, ellerini yumruk yapıp açtı. Yine saatine baktı, dokuz dakika kalmıştı.</p>

    <p class="paragraf ParaOverride-7">Kafasını saatten kaldırdığında, odasından çıkmış yanındaki gence boyun kasının önemini anlatan fizyoterapisti gördü. O olmalıydı.</p>

    <p class="paragraf ParaOverride-7">Adımları yavaşladı ama ona doğru yaklaşmaya devam etti. İnternetteki resminden daha güzeldi.</p>

    <p class="paragraf ParaOverride-7">Kadın yanındaki çocukla vedalaştıktan sonra kendisine doğru gelen Sadık’ı fark etti… Daha önce tanık olmadığı enerjide biri kendisine doğru yürüyordu. Kafasındaki şapkanın gözleri kamufle eden açısıyla gözlerini göremiyordu ama kendisine odaklandıklarını hissedebiliyordu. Üzerindeki dikkatin yoğunluğuyla kalbi hızlandı Mahizar’ın, kafasını diğer tarafa çevirip odasına geri girmek istedi ama adam yanına gelmiş, “Mahizar Hanım?” diye seslenmişti bile. Adını duyunca birkaç salise gecikmeyle de olsa “Buyrun?” diyebildi. Adamın kendisini tanıyor olması, yanından geçip gitmesinden daha rahatlatıcıydı… ya da rahatsız ediciydi… Karar veremedi, uzun süredir bir adam görmemiş gibi hissetti kendini. Belki her gün etrafında onlarca erkek vardı ama adam olmak çok başkaydı.</p>

    <p class="paragraf ParaOverride-7">Sadık yüzünü daha görünür kılacak bir hamleyle, hafifçe şapkasını düzeltirken, “12 randevunuzum” dedi. Mahizar’ın yüzü güzeldi.</p>

    <p class="paragraf ParaOverride-7">İçinde cirit atan heyecanı baskılayıp odasına buyur etti adamı, yerine otururken randevu defterine baktı, adını merak etmişti. Adam kendini tanıttı.</p>

    <p class="paragraf ParaOverride-7">“Murat Muratoğlu.”</p>

    <p class="paragraf ParaOverride-7">Mahizar gülümseyip konuya girdi.</p>

    <p class="paragraf ParaOverride-7">“Buyrun, nedir şikâyetiniz?”</p>

    <p class="paragraf ParaOverride-7">Sadık küçük bir tebessümle bekleyip kadındaki etkisini ölçtü, gülen gözlerinin içinde kendisini gördüğüne memnun olan bir kadın vardı karşısında ve kesinlikle lezbiyen değildi. Sakince konuştu.</p>

    <p class="paragraf ParaOverride-7">“Bir süre önce kayakta düştüm, çok yoğun olmasa da omurgamda ve kürekkemiğimin altında bazı sabahlar basınç hissediyorum.”</p>

    <p class="paragraf ParaOverride-7">Adamın suratındaki tuhaf tebessümden kaçırdı gözlerini ve önündeki kâğıda not alırken sordu.</p>

    <p class="paragraf ParaOverride-7">“Düşmenizle ilgili tetkikler yapıldı mı?”</p>

    <p class="paragraf ParaOverride-7">Sadık, “Evet, röntgen, MR… ne varsa çekildi, her şey sağlam. İyi bir fizyoterapistle çalışmam gerekiyor sanırım” dedi.</p>

    <p class="paragraf ParaOverride-7">Kaldırmıyordu gözlerini defterden, not alması bitmişti ama masanın üstündeki diğer objelerin arasında bir şey arıyormuş gibi yapıyordu, Sadık’ın küçük tebessümü bir an için büyük bir gülümsemeye dönüştü ama sonra ifadesini topladı Sadık Mahizar görmeden ve ayağa kalktı. “Lütfen yüzüstü uzanın…” demişti Mahizar.</p>

    <p class="paragraf ParaOverride-7">Sadık üstündeki kazağı çıkardı sakin bir hamleyle, Mahizar soyunmasını istememişti ama soyunmaya daha onu koridorda gördüğü o ilk an karar vermişti. Özge’nin bedeninde gezinmiş o ellerin kendisine dokunabilmesi için gelmişti zaten buraya. Yüzüstü uzandı ve alnını dayadığı zeminin karanlığında gözlerini kapattı.</p>

    <p class="paragraf ParaOverride-7">Sıcak elleriyle kürekkemiğinin altına baskı uygularken, “Ağrıdığında söyleyin lütfen” dedi. Önünde uzanan çıplak bedenin güzelliği görmezden gelinemeyecek seviyedeydi. Kürekkemiklerinin arasına soktu parmaklarını ve baskıladı. Bir hat boyunca baskı uygulayarak omurgaya ulaştı. Murat Bey’den ses çıkmıyordu, daha fazla baskıladı… Sadık internette bulduğu Mahizar’la Özge’nin fotoğrafını düşünüyordu. Yazın sıcağında o zamanlar uzun olan saçlarını kafasının tepesinde toplamış, suratındaki komik dehşet ifadesiyle boynunu yana yatırmıştı Özge ve arkasından kendisine saldırmak üzere olan Mahizar ve iki küçük çocuk, ağızlarında takma vampir dişleriyle saldırıya hazırdılar… Ama Sadık’ın odağı resmin bütününde değil, Özge’nin boynuna dokunan Mahizar’ın parmaklarındaydı… O parmakların şimdi kendisine de dokunuyor olmasının yumuşaklığına bıraktı kendini, Mahizar ne kadar bastırıyor olsa da huzurla derin bir nefes aldı.</p>

    <p class="paragraf ParaOverride-7">Murat Bey’in aldığı nefesle parmaklarını çekti Mahizar, çok baskılamıştı, büyük bir ihtimalle canı acımıştı ama Sadık hemen alnını kaldırıp kibarlıktan uzak dümdüz bir sesle “N’oldu?” demişti.</p>

    <p class="paragraf ParaOverride-7">Kendini parmaklarını baskıladığı noktaya geri koymak zorunda hissederken, “Ağrıdı mı?” dedi, kendisini daha önce hiçbir seansta bu kadar tuhaf hissetmemişti.</p>

    <p class="paragraf ParaOverride-7">“Hayır” diye net bir cevap verirken alnını yine dayadı ve gözlerini kapadı Sadık, birkaç saniye önce aklında canlandırmaya çalıştığı Özge’nin görüntüsü silinip gitmişti, omurgasına dokunan parmaklar aniden değersizleşmişti. Bir hamlede dönüp kalktı, buraya gelmesi hataydı! Mahizar’ın suratına dahi bakmadan, kazağını başından geçirdi, şapkasını aceleyle giydi ve çıkıp gitti.</p>

    <p class="paragraf ParaOverride-7">Mahizar tek kelime bile edemedi. Murat Bey’in odadan aniden çıkması hissettiği heyecanın yanında neredeyse doğaldı. Acaba adam anlamış mıydı kendisinde uyandırdığı ilgiyi? Acaba dokunuşundaki keyfi hissetmiş ve bu yüzden mi kalkıp gitmişti? Kendini iğrenç bir tacizci gibi hissetti… Yıllar önce Özge’ye dokunduğu o ilk andan beri hiç böyle hissetmemişti kendini.</p>

    <p class="arabaslik_sol" xml:lang="en-GB">11. Can Manay &amp; Tugay</p>

    <p class="paragraf ParaOverride-7">“Magazin eskisi gibi çalışmıyor” demişti adam. “Başka gerilla taktikleri bulmak şart” diye eklemişti. Bilge bu kadar özel bir konuşmanın dinleyicisi olmaktan rahatsız bakışını Manay’dan ve Tugay’dan sakınıp sehpanın üstündeki kurabiyelere odaklandı.</p>

    <p class="paragraf ParaOverride-7">“<span class="CharOverride-10">Darbe</span> denen bu dergi iyice sarstı magazin âlemini, siyasetçilerin kirli çamaşırları bizim şarkıcılarınkinden çok daha kokulu geldi halka, artık herkes <span class="CharOverride-10">Darbe</span>’nin peşinde. Düşünsene muhabir olarak halkı kullanıyorlar. Fotoğraflarıyla, delilli melilli haber yapıyorlar” diye açıkladı Tugay.</p>

    <p class="paragraf ParaOverride-7">Can sordu.</p>

    <p class="paragraf ParaOverride-7">“Nasıl kapatılmaz böyle bir şey? Devlet mi yapıyor yoksa?”</p>

    <p class="paragraf ParaOverride-7">Tugay, “Yok devlet değil, yurtdışında yaşayan bir hacker’mış galiba, arkasında CIA var diyorlar. Merkezi de Kore’ymiş. Geçen sayılardan birinde başbakanın kızının fotoğrafları çıktı, o yüzden devletin yapmadığı kesin!” dedi.</p>

    <p class="paragraf ParaOverride-7">Can bilmiyordu, bu tuhaf dergide çıkan haberlerin içeriğini. Başbakanın kızının resimlerini basmaya biri nasıl cesaret etmişti! Ama soramadı da, kendisini çok dışarıda hissederken bir de bunu Tugay’a belli edemezdi. “Peki ne yapmak lazım?” dedi.</p>

    <p class="paragraf ParaOverride-7">Tugay düşünürken kafasını hafifçe salladı, sanki yapılması gereken şeyleri listeden eler gibiydi. “Bir anda yok oldun, çok beklettin. Yurtdışından gelen formatlar kapladı programları. Şimdi Vizyon Terapi gibi bir programa çıkacak ünlü kalmadı, dediğim gibi insanlar artık siyasetin magaziniyle ilgilenir oldular, şarkıcılarla değil… İyi düşünmek lazım…” dedi, bir sağa bir sola kafasını sallamaya devam etti.</p>

    <p class="paragraf ParaOverride-7">Ayağa kalktı Can, bir zamanlar merkezinde hissettiği hayatın şimdi kıyısında bile değilken hareketsiz oturmak sancı vermişti. Kendi şımarıklığıyla çıktığı döngüye nasıl girecekti hayat bu kadar hızlı akarken ve her şey bu kadar hızlı değişirken? Dikildiği yerde düşündü.</p>

    <p class="paragraf ParaOverride-7">Can Manay’ı böylesine zayıf görmek, gücünü kaybetmesini izlemek, daha önce birçok kişinin başına geldiğini görse de, pek ilgi çekici geldi Tugay’a. Devler bile küçülebiliyordu işte. Nasıl da zayıflamıştı, her zaman kısa boyluydu ama bedensel ölçülerini, etrafına yayılan o ışık kamufle ediyordu. Şimdiyse ışıksız, sanki çırılçıplak duruyordu Can Manay, kısacık boyuyla ne kadar da sıradandı. Hele yanında getirdiği bu kız tam da şu anki güçsüzlüğüne uygun, Can Manay’ın kadınlarından ne kadar da alakasızdı. Kızın düztaban basit ayakkabılarına bakarken Can’ın kendine kayan gözlerini fark etti Tugay, sanki adam aklının derinlerine dalmış kendisiyle ilgili düşüncelerini görmüş gibi bakmıştı. Can Manay’ın sahteliği görmekte uzman gözlerinden kaçamayacağını hissedip kamufle olmak için Bilge’ye “Siz mezun oldunuz mu?” diyebildi. Kaya gibi alanında marka olmuş bir adamdan sonra bu kıza mı kalmıştı Can’ın işleri? Gitmeden önce, imajı için bu kızdan kurtulması gerektiğini ona söyleyebilirdi… ama söylemeyecekti. Zaten herif bitmişti. Kız kaşını kaldırıp hiç gülmeden baktı Tugay’a, bu devirde kim böyle gülümsemesiz bakabilirdi bir başkasına, hele kendisi gibi ülkenin en ünlü reklamcısına!</p>

    <p class="paragraf ParaOverride-7">Can Manay “Toplantı bitti” dediğinde hızla kalktı yerinden kız, hızlıca ikisi de elini sıkıp apar topar odadan çıkıp gittiler. Arkalarından bakarken bu kadar tuhaf iki kişiyi uzun süredir bir arada görmediğini düşündü ve bir de Can Manay’ın artık ölmüş olduğunu.</p>

    <p class="paragraf ParaOverride-7">Asansörden inerken bakışını yere dikti Can, Bilge dikkatin kendisinde olmamasından rahat mırıldandı.</p>

    <p class="paragraf ParaOverride-7">“Giriş yapmadan gelişmeye çalışıyorsunuz.”</p>

    <p class="paragraf ParaOverride-7">Can kafasını kaldırdı, ne demek istediğini anlamayarak “Nasıl?” derken Bilge’ye baktı. Girişi onlarca yıl önce yapmamış mıydı!</p>

    <p class="paragraf ParaOverride-7">Bilge açılan asansörün kapısından Can Manay’ın önden çıkmasını beklerken açıkladı.</p>

    <p class="paragraf ParaOverride-7">“Bıraktığınız yere çok uzak değilsiniz ama tek bir hamlede de oraya gidemezsiniz. Bir adım gibi görünse de hissettirmeden küçük adımlarla ilerlemelisiniz. Yoksa çabanız itici durabilir. Adımlar lazım” derken binadan çıkmışlardı. Bilge yürürken konuşmaya devam etti ama Can durmuştu, Bilge de durmak zorunda kaldı.</p>

    <p class="paragraf ParaOverride-7">“Parti yapsanız. Doğum günü partisi gibi bir parti.”</p>

    <p class="paragraf ParaOverride-7">Can’ın kaşları çatıldı, en son istediği şey yaşına dikkat çekip insanlara bir de yaşlandığını hatırlatmaktı.</p>

    <p class="paragraf ParaOverride-7">Bilge, Manay’ın ifadesini fark edip düzeltti.</p>

    <p class="paragraf ParaOverride-7">“Herhangi bir parti. Büyük bir organizasyon. Herkesin katılmak isteyeceği cinsten. Yurtdışından davetliler, modeller, siyasetçiler, şarkıcılar, film yıldızları… karma bir grup… Haber olacak bir şey. Can Manay ve partileri…”</p>

    <p class="paragraf ParaOverride-7">Gözlerinin içi parladı Can’ın. Evet. Can Manay ve partileri… Ne kadar da doğruydu. Can yine yürümeye başladı, Bilge susmuştu. Arabaya bindiler. Yola çıktıklarında Can sordu.</p>

    <p class="paragraf ParaOverride-7">“Doğum gününü unut. Başka neyi kutlayabilirim?”</p>

    <p class="paragraf ParaOverride-7">Bilge düşünmeden cevap verdi.</p>

    <p class="paragraf ParaOverride-7">“Taşınacağınız yeni evi… işinizdeki onuncu, on beşinci yılınızı… Bir de aslında partiyi siz organize etmeseniz, sizin yerinize birileri yapsa çok daha etkileyici olur. Yani size sürpriz olsa…”</p>

    <p class="paragraf ParaOverride-7">Can sessizleşti, kendine döndü, düşünmeye başladı. Can Manay’ın sapkın ilgisinin kendi üzerinden çekilmesi rahatlatıcıydı, sakin ama seri kullandı arabayı Bilge. Arada gözü Can’ın düşünen haline kaydı, ince ince. Kafasını sabitlemiş, gözünü torpidonun bir noktasına dikmiş kıpırtısız düşünmesi saatli bir bomba hissi verdi. Kucağında birleştirdiği iki elinin parmak uçları nasıl da sabitti, bir tek başparmakları arada yapışıp ayrılıyorlardı, nabız gibi. Kaçamak bakışlarla Manay’ı inceledi Bilge, ilginçti… çünkü kendine benzetti. İçine girdiği düşüncenin sınırlarını belirliyordu şimdi, dış dünyadan kopmuş kafasının içinde gezideydi. Bakışları yol ile Manay’ın arasında gidip gelirken Manay aniden kafasını kaldırdı ve ona baktı, göz göze gelmeleri Bilge’nin bakışını yola çevirmesini geciktirse de nihayet koparabildi bakışını Manay’dan. Vücudundan yükselen bu ısı, hızlanan kalbinin basıncı… bunlar da neydi! Manay kendi organizmasını kontrol altına alırken mırıldandı.</p>

    <p class="paragraf ParaOverride-7">“Teşekkür ederim Bilge.”</p>

    <p class="paragraf ParaOverride-7">“Bilge…” Tuhaf düşünceleri uyandırırcasına dokundu, Manay’ın kendi adını söyleyen sesi tekrarlandı içinde ama gözünü yoldan ayırmadı ve olabilecek en soğuk tonda “Gerek yok” dedi. Niye teşekkür edildiğini dahi aslında anlamamışken, aklı Manay’ın adını söyleyen sesini tekrarlayıp durdu… Sesin tınısı, harflere vurgusu… Manay’ın karanlığın siyahını ışığa çeviren gözleri… hepsi aklında birleşti. Yanaklarındaki sıcaklığı hâlâ hissetmekteydi ve üzerindeki bu kontrolsüz etkiyi gizlemeliydi. “Her kadının Manay’a hissettiği şeyler miydi bu hissettikleri?” diye düşünür düşünmez tuzağın çevresinde dolanan bir kurban gibi hissetti kendini. Aklını ve duygularını toparladı. Onun kurbanı olabilecek kadar, güzel bile değildi! Yanaklarındaki basınç Duru’nun düşüncesiyle tamamen geçti. Manay’ın dengesizliği kendisini hedef almıştı, önemli değildi. Aklında yankılanan sesini, “Bu adam kendinde değil” diye düşünerek sildi. Bir can yeleği gibi Ali’yi yakaladı düşünceleri ve nihayet Manay’ın etkisi hafifledi.</p>

    <p class="paragraf ParaOverride-7">Arabadan indiğinde bile bakmadı Manay’ın suratına, direkt binaya doğru ilerledi. Manay ise Bilge’nin öne geçmesi için sakince adımladı yolu. Önden binaya giderken inceledi onu. Pamuklu külotunu giymişti yine, emindi… Küçücük kalçalarının organik temizliği ve pamuklu külotunun tazeliği… Bilge içeri girmişti.</p>

    <p class="paragraf ParaOverride-7">Kapının önünde bekleyen güvenlikten bir sigara istedi. Adam telaşla çıkardı bir sigara, uzatıp yakmak istedi ama Can izin vermedi. Her zafer sigarası kişinin kendisi tarafından yakılmalıydı. Sigara ve çakmağı adamın elinden aldı ve binayı tüm ihtişamıyla göreceği bir açıya doğru yürüyüp sigarayı yaktı. Ne kadar uzun olmuştu, iki sigarayı aynı gün yakmayalı…</p>

    <p class="arabaslik_sol" xml:lang="en-GB">12. Bilge</p>

    <p class="paragraf ParaOverride-7">Bilge, “Ne biçim bir zehirdi bu?” diye düşünürken bindi asansöre. Manay’ı bu kadar ünlü yapan şey, etrafında oluşturduğu bu histi demek. Daha önce fark etmediği, zekâsından kaynaklandığını sandığı tüm ilgi, Manay’ın etrafındaki her şeyi ele geçiren enerjisiydi, belki de. Aklını temizlercesine Ali’ye geçirdi düşüncelerini. Manay’ın kendi üzerinde yarattığı etkiyi silmeliydi! Acaba Ali neredeydi? Odasına gidince öğrenecekti. Gitmeyi planladıkları yemeği kaçırmıştı ve karnı çok acıkmıştı. Etraftaki restoranlardan bir şeyler sipariş edeceğini düşünerek el salladı Zeynep’e ve ofisine girdi. Ama masasının üstünde hazırlanmış küçük sofra ve odaya yayılan hafif yemek kokusu huzurla karşıladı onu.</p>

    <p class="paragraf ParaOverride-7">Daha önce kimse böyle düşünmemişti onu. Hatta daha önce kimse ona yemek almamıştı! Masaya yaklaşırken Ali’yi aramak için cep telefonunu çıkardı cebinden, o arada masadaki notu gördü, tebessümle alıp okudu. “Sen olmasan olmazdı!” yazıyordu, Can Manay’ın el yazısıydı.</p>

    <p class="paragraf ParaOverride-7">Belki on kere okudu Bilge elindeki kısacık notu. Yemeği hazırlayanın Can Manay olduğuna inanamayarak. Nasıl bu kadar hızlı planlamıştı? Bu notu ne zaman yazmıştı?! Sandalyesine oturdu, yemekte bamya vardı.</p>

    <p class="arabaslik_sol" xml:lang="en-GB">13. Arşiv</p>

    <p class="paragraf ParaOverride-7">Saatler geçmişti ama hazırlaması gereken liste hâlâ bitmemişti. Manay’ın sürpriz partisi için gerekli olan her şeyin seçilmesi şarttı, seçimleri Zeynep yapacaktı ve mutlaka davet edileceklerin listesini çıkarmak da Bilge’ye kalmıştı. Manay sadece hazırlanan listeyi ayıklayacaktı. Arşivden başlayarak işe koyulmuştu Bilge, geçmişten günümüze en sadakatli hastalarını listelemişti önce, bunun için yıllardır arşivde toplanmış ve bilgisayara işlenmek için sonraya bırakılmış dosyaları bilgisayara işlemesi de gerekmişti.</p>

    <p class="paragraf ParaOverride-7">Bu işi yaparken Bilge’nin Zeynep’le ilgili fikri de değişmişti, işini iyi yaptığı için değil sadakati yüzünden Can onu seçmişti. Yoksa böylesine detaycı bir adamın arşivi, böylesine dağınık, böylesine düzensiz olamazdı. Her şeyin sonraya bırakıldığı bir yer gibiydi burası.</p>

    <p class="paragraf ParaOverride-7">Bilgisayara işlenen dosyaları gruplaması nihayet bittiğinde bayağı geç olduğuna emindi ama saati bilmiyordu. Grupladığı dosyaların arasında çöktüğü yerden kalktı. Bacaklarını kıvırdığı için epey uyuşmuşlardı. Çıkardığı ayakkabılarını giymeyi düşündü ama bu saatte kimse inmezdi buraya, vazgeçti, bedeninin ağırlığında kıvrılmış ayaklarını oynatarak rahatlattı. Gerilerek omurgasını düzeltti. Çökmekten yukarı toplanan eteğini çekiştirip düzeltti.</p>

    <p class="paragraf ParaOverride-7">İlk grup dosyayı alıp uyuşan bacaklarının üzerinde rafa ilerledi, yerleştirdi. Sonra ikinci grup… Bütün dosyaları sabırla yerleştirdi. Notladığı numaraları aldı, köşedeki küçük masanın üstündeki bilgisayara işlemeye başladı. Omurgası bükülmekten çok ağrımıştı, yine gerildi, vücudundaki her kasın kanla yıkanmasına yetecek kadar açtı kollarını, gerinirken bekledi, kanla birlikte vücudunda dolanan oksijeni hissetti. Ayak parmaklarını kıpırdattı, yalınayak soğuk zemine basmak biraz da olsa rahatlatmıştı. Boynunun ağrısını geçirmek için kafasını çevirirken birden Can Manay’ı fark etti!</p>

    <p class="paragraf ParaOverride-7">Kapının girişinde, Bilge’nin sırtını döndüğü yerde yere çökmüş, kollarını önünde bağlamış, siyahın derinliğindeki gözlerle dümdüz, ilk bakışta manasız, ama hemen ardından içinde kaybolunacak anlara boğulmuş gözlerle bakıyordu Bilge’ye… Ne kadar zamandır ordaydı? Ne kadar zamandır kendisini izliyordu? Ne zaman girmişti içeri? Neden buradaydı?!</p>

    <p class="paragraf ParaOverride-7">Aniden doğan binlerce sorunun ardından “çevir kafanı” diye bağırdı Bilge’nin aklı, bakma diyordu. Bir pumanın gözlerine bakılmazdı!</p>

    <p class="paragraf ParaOverride-7">Can yaklaşık bir saattir hissettiği huzurdan uyandı Bilge’nin kendisini fark etmesiyle. Dümdüz baktı ona. Bilge’nin şaşkınlığını belli etmeyen akıllı yüzünü inceledi birkaç saniye ve sakince ama seri bir biçimde ayağa kalktı ve çekip gitti.</p>

    <p class="paragraf ParaOverride-7">Bilge çevirmişti kafasını Manay’ın bakışından. Ne düşündüğünü, ne düşünmesi gerektiğini bilmeden işlemeye devam etmişti dosyaları, aklı ona ayakkabılarını giymesini söylerken, pembeleşen suratının basıncını indirmeye çalışırken kafasını tekrar çevirdi. Can gitmişti.</p>

    <p class="arabaslik_sol" xml:lang="en-GB">14. Terk edilmiş tersane</p>

    <p class="paragraf ParaOverride-7">Kendi hücreleriyle savaşan bir vücudun antikoruydu Göksel, diğer polislerle birlikte. Ellerinde ülkenin bayrağıyla “Vatan için ölürüz” diyen liseli gençleri toplamış, otobüslere doldurup karakola getirmişlerdi. İçeri girer girmez, topladığı nüfus cüzdanlarını teslim etti, hiçbir zaman kâğıt işiyle ilgilenmemişti. “Çıkıyorum ben” dedi amirine, işi bittiğinde mutlaka haber vermesi gerektiği, en kibar şekilde istenmişti ondan. Çekiniyorlardı diğerleri Göksel’den, sessizliğinden, hiç konuşmadan aniden harekete geçen çevikliğinden. Ancak korku veren şeye saygı duyabilen bir sürü olarak da saygı duyuyorlardı ona, yalnızlığına, umursamaz doğasına…</p>

    <p class="paragraf ParaOverride-7">Çıkıp gidecekti eğer memurlardan biri “Göksel Abi bugün dört kere seni bi kadın aradı” demeseydi.</p>

    <p class="paragraf ParaOverride-7">Göksel sadece dönüp baktı genç memurun suratına, çocuk üstüne düşen bir tuğlayı kaldırır gibi cevap verdi.</p>

    <p class="paragraf ParaOverride-7">“Nerde, geldi mi diye sordu, kaçta gelecek dedi. Önemliymiş.” Göksel’in bakışı devam etti, çocuk geç de olsa anlayıp açıkladı.</p>

    <p class="paragraf ParaOverride-7">“Adını vermedi.”</p>

    <p class="paragraf ParaOverride-7">Kadın. Bir tek kadın vardı dünyada. Göksel karakoldan çıktı, ışığı kaybetmek üzere olan havanın diyaframında rahatladı. Yokuştan aşağı inmeye başladı. Sokak’a gidecekti, bu akşam son prova vardı. Önümüzdeki hafta kapıları herkese açacaklardı.</p>

    <p class="paragraf ParaOverride-7">Birbiri üstüne eklenerek ancak yaşayabilen insanların, üst üste hayatlarının yanından geçip indi yokuşu, Sokak’a varmak için ana caddeden karşıya geçmeliydi ama geçmedi. Sağa döndü, sakin sakin dümdüz yürüdü. Otobana bağlanan yola vardığında yine sola döndü, yokuşu çıktı adım adım. Eskicilerin antik eşyalarla sokakları kapladığı yokuşa girip aşağı yürüdü. Sahile inecekti. Sokak’tan iyice uzaklaşmıştı. Provaya yetişmesi de zaten artık imkânsızdı.</p>

    <p class="paragraf ParaOverride-7">Göksel eskicilerin sokağına geldiğinde aracından inmişti Ada, arabayla bir arabayı takip edebilirdiniz ama her an trafiğe kapalı bir sokağa girme olasılığı olan bir insanı takip etmek mümkün değildi. Çekilip çekilmemesini önemsemeden caddenin kıyısında bırakmıştı aracını. Göksel’le arasındaki mesafeyi koruyup onu takip etmeye devam etti. Bu takip en sonunda onu Deniz’e ulaştıracaktı… nedenini bilmiyordu ama hislerinden emindi.</p>

    <p class="paragraf ParaOverride-7">Okuldan eski tanıdıklarını aramıştı, ama daha ilk kelimede bile herkesin kendisine nasıl kızgın olduğunu anlamış, soramamıştı Deniz’in yerini. Bir tanesine mırıldanmıştı ama o da telefonla birlikte konuyu da aceleyle kapatmıştı. Birlikte ilham paylaştığı arkadaşları, artık kendilerinden görmüyorlardı Ada’yı.</p>

    <p class="paragraf ParaOverride-7">Göksel aşağıya vardığında büyük parkın içine girdi, Ada mesafesini koruyarak sabırla takip etti onu. Parkın bittiği yerde duvar yapmış plakanın kenarından etrafı demir plakalarla çevrelenmiş bir araziye girdi.</p>

    <p class="paragraf ParaOverride-7">Ada önce kafasını sokup baktı, plakaların çevreledikleri şey kocaman bir limandı. Ortasında, karaya çekilmiş, paslanmış iki gemi birbirine dayanmıştı. Yıllarca geçip gitmişti bu demir duvarların yanından, içinde ne olduğunu bilmeden. Gemilerin buraya yanaştığını çok kez görmüş ama hiç ilgilenmemişti. Deniz’in böyle bir yerde ne işi olabilirdi? Göksel’in yan yatmış olan gemiye doğru ilerlemesini seyretti. Aralıktan geçip, dev palangaların arasına gizlendi… Göksel o gemiye girmişti. Koştu Ada, Göksel aniden çıkarsa yolun ortasında ona yakalanmamak için, Göksel’in girdiği yerde Deniz varsa ona ulaşmak için korku ve heyecanla…</p>

    <p class="paragraf ParaOverride-7">Paslı merdivenden çıktı, eğimli güverteye indi, bir zamanlar yolcuların oturması için yapılmış olan sıraların çoğu sökülmüş, güvertede sadece iki sıra sağlam kalmıştı. Buraya oturup denizden doğacak güneşi izlemenin keyfini düşündü Ada bir an ve etrafına bakındı, Göksel’in girebileceği tek bir kapı vardı. Kapıdan içeri girdi. Artık saklanmayacaktı. Gözleri karanlığa alıştığında, ilerideki diğer kapıdan ışık geldiğini fark etti, adımlarının çıkardığı sesi umursamadan hızla ilerledi, içinden “Deniz!” diye bağırmak geldi. Odaya girdi. Burası kocaman bir salondu, sandalyeler yerlerinden sökülmüş bir kenara yığılmışlardı ve ortadaki alanda iki kişi vardı. Ada algılayamadı. Biraz yaklaştı. Ortalarındaki küçük tüpte ısıttıkları kaşığa odaklanmışlardı. Ada’yı fark etmediler bile. Ancak filmlerde görebileceği bir şeye canlı tanıklık ediyor olduğunu birkaç saniye sonra anlayabildi Ada. Eroin pişiriyorlardı. Deniz yoktu. Hemen geri çıktı ama yan kapıdan gelen ses dikkatini çekti. Temkinli bir şekilde sesin geldiği odaya girdi. Yere atılmış paçavralar üzerine yığılmış insanlar öksürük tıksırıkla kendilerinden geçmiş bir halde neredeyse üst üste yatıyorlardı.</p>

    <p class="paragraf ParaOverride-7">Korkunçtu! Bir tanesinin burnu kanıyordu. Ada hemen geri çıktı odadan ve hızlı adımlarla çıkışa yöneldi. Biraz önce girdiği kapıdan akşamüstü olmasına rağmen sızan ışık içerisinin karanlığından kurtuluşu temsil edercesine çekti Ada’yı kendine, kapıya yaklaşmıştı ki duyduğu sesin tanıdıklığı durdurdu adımlarını. Tek başına bir kemandan çıkan notalar biraz önce geçtiği kapının gerisinden geliyordu. Biri beceriksizce “Adagio for strings”i çalmaya çalışıyordu. Notalara iyi basmıyor, yaylılar da akmıyordu ama deniyordu. Dönüp sesin geldiği kapının üzerindeki lomboza yaklaştı Ada. İçeri baktığında kolundaki turnikesini çıkarmadan titreyen elleriyle elindeki kırık kemanı çalmaya çalışan birini gördü. Çıplak kolları delik deşik, ayakları çıplak ve yaralıydı. Topuğunun köşesindeki yara öyle cıvıktı ki irin doluydu. Baktığı görüntünün acımasız gerçekliğinde sarsıldı Ada, beynine akan müzik ona her notasında fısıldadı, yerde çökmüş bu varlığın kendiyle aynı kaynaktan geldiğini.</p>

    <p class="paragraf ParaOverride-7">Yaşlar Ada’nın gözlerine hücum etti, izledikleri gerçekliğin etkisini bulandırıp hafifletmek istercesine. Elini uzattı kapıya, açacaktı, içeri girip yerdeki kızı kaldıracak ve onu evine götürecekti. Ama Ada kapıyı açmadan kız kafasını çevirip gemi kapısının lombozundan kendini izleyen Ada’yı fark etti. Müzik durdu önce, sonra kız küfürlerle kalkıp Ada’yı nefretle kovaladı. “Paylaşacak malım yok!” diye bağırırken delice saldırgandı.</p>

    <p class="paragraf ParaOverride-7">Ada hızla ışığa koştu. Arkasına bakmadan indi, yan yatmış geminin paslı merdivenlerinden. Kızın savaş çığlıkları silikleşene kadar yavaşlamadı, girdiği demir levhaya doğru ilerledi. Sessizlik nihayet çökünce durup baktı, yan yatmış paslı geminin aklının her hücresine kazınan görüntüsüne… Ölürken aklına gelen son görüntünün bu an olacağını bilmeden.</p>

    <p class="paragraf ParaOverride-7">Levhanın aralığından eğilip geçti, dışarı çıktığında neredeyse koşacaktı ama “Bekle” demişti Göksel. Nereden geldiğini anlayamadığı sesin etkisiyle sıçradı. Sesin geldiği yöne döndü, Göksel sırtını demir levhaya dayamış yerde oturuyordu.</p>

    <p class="paragraf ParaOverride-7">Bağırmak istedi Ada, biraz önce şahit olduğu şeyleri gördüğü için kızgınlık hissediyordu, çaresizlikten gelen her kızgınlık ilk önce öfkeye dönüşüyordu. Gözlerindeki yaşları silip, suratını buruşturarak, “Ne işin var burda!” diye bağırdı Göksel’e.</p>

    <p class="paragraf ParaOverride-7">Göksel sakince ayağa kalktı, “Senin?” dedi… Başka bir şey söylemedi, sadece baktı.</p>

    <p class="paragraf ParaOverride-7">Ada dişlerini sıktı önce, arkasını dönüp yürümek istedi, ama gidemedi. Ellerini yumdu, sonra açtı. Bedeninde gezinen huzursuzluk hareketlerine yansımıştı. Göksel’e çıkıştı.</p>

    <p class="paragraf ParaOverride-7">“Ne biçim bir yer burası?!”</p>

    <p class="paragraf ParaOverride-7">Göksel sadece baktı.</p>

    <p class="paragraf ParaOverride-7">Ada yine çıkıştı.</p>

    <p class="paragraf ParaOverride-7">“Deniz burda değil!”</p>

    <p class="paragraf ParaOverride-7">Göksel sadece baktı.</p>

    <p class="paragraf ParaOverride-7">Ada yine çıkıştı.</p>

    <p class="paragraf ParaOverride-7">“Niye geldin buraya? Deniz’i görmeye?”</p>

    <p class="paragraf ParaOverride-7">Göksel sakince ve çok ağır bir şekilde başını iki yana salladı.</p>

    <p class="paragraf ParaOverride-7">Kızın görüntüsü aklından çıkmıyor, beceriksizce çaldığı kemanın sesi beyninde sürekli yankılanıyordu. Kafasının içine sızan bir düşünceyi çıkarmak istercesine başını kaşıdı Ada, derin bir nefes aldı ve düşünceyi içinden atarcasına nefesini dışarı bıraktı. “O zaman sana iyi günler!” dedi aceleyle Göksel’e. Bu lanet olası yerde bir an daha durmayacaktı! Yürümeye başladı.</p>

    <p class="paragraf ParaOverride-7">Göksel, “Ada” dedi, seslenmemişti, sadece adını söylemişti ama Ada dönüp “Ne!” diye haykırdı, sonra yine “NE!” dedi. Ne vardı! Ne istiyordu! Ne derken geri geri adım atmaya devam etti ve ekledi.</p>

    <p class="paragraf ParaOverride-7">“Konuş!”</p>

    <p class="paragraf ParaOverride-7">Göksel mırıldandı.</p>

    <p class="paragraf ParaOverride-7">“Hatırladın mı onu?”</p>

    <p class="paragraf ParaOverride-7">Ada’nın kaşları çatıldı.</p>

    <p class="paragraf ParaOverride-7">“Kimi?” Kimi hatırlamış mıydı?! Adımları durdu.</p>

    <p class="paragraf ParaOverride-7">Göksel sadece baktı.</p>

    <p class="paragraf ParaOverride-7">Ada beyninin içinde soruyu sorgularken, soru aklından çıkmayan o yarayla eşleşti önce, aklı çıplak ayaktaki yaradan kayıp kollardaki iğne izlerine vardı, kan içmekle kalmayıp iğnesini soktuğu yeri koparan bir sivrisineğin saldırısına uğramış gibi delik deşikti kızın kolları, küçük ama irinli yaralarla doluydu teni, aklındaki görüntüyü izledi Ada, kızın kirden yumaklaşmış saçlarına ve oradan da yüzüne vardı… Kirin, kanla ve yarayla karışıp kamufle ettiği o yüz tanıdık mıydı?… Gözleri dehşetle açıldı Ada’nın, biraz önce gözlerine hücum eden yaşlar aniden saldırıya geçercesine yine toplandılar. Aklındaki görüntünün kendisine ifade ettiği anlamın gücüne teslim oldu Ada… dehşet, korku, kayboluş içinde büyüdü… ağzından tek bir isim çıktı.</p>

    <p class="paragraf ParaOverride-7">“Nihan.”</p>

    <p class="paragraf ParaOverride-7">Geri dönmek, Nihan’ı, konservatuvarda birlikte çalışırken yeteneğine gıptayla baktığı kızı o çukurun içinden çekip çıkarmak istedi bir an… Sonra aklı ona “Karışma” dedi. Karışsa da kendini bu seviyeye indirmiş birine insan nasıl yardım edebilirdi! Edemezdi. Kendini kandırdı Ada, yardım etmesi gereken yerde yardımdan kaçanlar hep kafalarını çevirebilmek için kendilerini kandırırlardı. Aralığa doğru bir adım atmış olsa da hemen geri döndü ve hızla parka doğru yürümeye başladı. Zihnindeki görüntüden uzaklaşabilecek olsa koşardı da, parka varmak üzereydi ki buraya neden geldiği çaktı beyninde. Durdu, sinirle geri döndü, kıpırtısız aynı noktada dikilen Göksel’e yaklaşırken cebinden iPod’u çıkardı. Göksel’in yanına kadar gelip ona uzattı.</p>

    <p class="paragraf ParaOverride-7">Elleri cebinde durmuş Ada’ya bakan Göksel, kendisine uzatılan şeye baktı. Sonra kafasını kaldırıp ne olduğunu soran gözlerle Ada’ya sabitledi bakışlarını.</p>

    <p class="paragraf ParaOverride-7">“Al!” dedi Ada ve ekledi. “Deniz için.”</p>

    <p class="paragraf ParaOverride-7">Göksel cebinden çıkarmadı ellerini, Ada, “ Alsana!” dedi, gerçekten hemen oradan gitmek istiyordu ve uzatılan müziğe karşı Göksel’in umursamaz tavrı inanılır gibi değildi!</p>

    <p class="paragraf ParaOverride-7">Göksel, “Bu hale bir günde gelmedi… anlamalısın. Bu hale bir günde gelinmiyor ama mutlaka geliniyor Ada” dedi kıpırtısızca.</p>

    <p class="paragraf ParaOverride-7">Göksel’in ima ettiği şey midesini bulandırdı Ada’nın, öfkesi tiksintiyle birleşti, “Küçük beyinli salak!” derken suratını ekşiterek baktı Göksel’e. “Ne ima ediyorsun sen! Geri zekâlı!” diye bağırdı ve uzattığı iPod’u ona fırlatıp çekip gitti.</p>

    <p class="paragraf ParaOverride-7">Hızlıca yürürken dişlerini sıkıyor, kendi kendine “Geri zekâlı!” diye mırıldanıyordu. Ucunda durduğu uçurumun kıyısında koşarcasına geçti parkı.</p>

    <p class="paragraf ParaOverride-7">Ada’nın uzaklaşmasını izledi Göksel. Sonra dönüp demir plakadaki aralığa baktı, bir an sadece bir an içeri girip Nihan’ı sırtlanıp o delikten çıkarmak geldi aklına ama yapmayacaktı. İnsanlardan böylesine zarar görmüş birinin merhameti sadece anlıktı. Kafasını çevirdi, yerdeki iPod’u aldı eline. Camı kırıktı. Çalıştırdı, kulaklıktan yükselen müziğin sızıntısını duydu ama kulaklığı kulağına takmayacaktı. Müziği kapattı. Provayı kaçırmıştı ama Deniz’i bulmalıydı.</p>

    <p class="arabaslik_sol" xml:lang="en-GB">15. Deniz &amp; Göksel</p>

    <p class="paragraf ParaOverride-7">Prova iyi geçmişti, Göksel’in eksikliğine rağmen idare etmişlerdi. Çocukların toparlanmalarını bekledi Deniz, işini bitirenler yanında toplanmaya başladılar.</p>

    <p class="paragraf ParaOverride-7">11 genç insan karşılığında hiçbir kazanım beklemeden üretime geçmiş, anlamı dansa, müziğe, harekete dönüştürüp duyguya dönüşebilmesi için aralıksız emek vermişlerdi. Açılışa bir hafta kalmıştı.</p>

    <p class="paragraf ParaOverride-7">Sokak’ın herkese açılmasıyla, içki içmeden de o yüce duyguya erişilebilen, ruhlarının kaybolmasına gerek kalmadan da eğlenilebilen, eğlenirken anlamlanılan, sanatın bedene dokunduğu, anlamın her gece yeniden doğduğu bir yerin yeryüzünde yapılabileceğini ispatlayacaktı nihayet.</p>

    <p class="paragraf ParaOverride-7">Belki bazıları garipseyeceklerdi, belki tuhaf bulup görmek istemeyeceklerdi, Deniz’in oluşturmaya çalıştığı farkındalığı… Çünkü belki de buraya ait değillerdi… İşte o an kapının üstüne yazacağı yazı geldi Deniz’in aklına: “Bu sahne herkes için tasarlanmamıştır… Anlamın ancak ve ancak sanatla doğduğunu bilenlere adanmıştır.”</p>

    <p class="paragraf ParaOverride-7">Nihayet gençlerin hepsi toplandılar. Deniz her birinin kararlılıkla bezenmiş ifadelerine baktı tek tek, minnettardı. Elini yavaşça kaldırdı, güçlü ve emin alkışlamaya başladı, gözlerini etrafında toplanan çocukların gözlerinden ayırmadan. Deniz’in alkışına aynı eminlikte tereddütsüzce katıldı hepsi. İnsanın kendi kararlılığını samimiyetle alkışlamasının coşkusu yayıldı atmosfere. İnanç vardı o alkışta. İnsana, insanın yapabileceklerine, olabileceklerine olan inanç ve emek. Vazgeçmeyenlerin emeğinin dünyayı daha yaşanır bir yer yaptığının alkışıydı bu.</p>

    <p class="paragraf ParaOverride-7">Alkış dindiğinde konuşmasına başladı Deniz, kendisine anlamın koruyucusu gibi saygıyla ve inançla bakan 11 gencin gözlerine bakarak.</p>

    <p class="paragraf ParaOverride-7">“Niye doğar insan?… Niye var olur?… Cevap, ancak düşününce, hayatı aralıksız analiz etmeye başlayınca kendini gösteriyor. En güzel tarafı da bu cevabın herkes için farklı olması. Senin cevabın bana uymuyor, benimkisi de sana. Hepimiz burada en iyi yaptığımız şeyi birlikte yapabilmek için toplandık. Herkesten daha iyi dans ediyoruz, daha iyi müzik yapıyoruz! Çünkü bunun için yaratıldık. İlham vermek için buradayız! Peki bu kadar mı? Akşam buraya gelip diğerlerinin önünde dans edip dünyayı mı kurtaracağız?”</p>

    <p class="paragraf ParaOverride-7">Yüksek sesle telaffuz etmeseler de çocukların da kendilerine bu soruyu sorduğunu biliyordu Deniz, hepsi akıllıydı, ama yine de kendisinde gördükleri inancın mantıktan beslenen köklerini bilmeseler de, adanmışlardı. Akılla, mantıkla desteklenmeyen her inanç, ne kadar köklü ve samimi olursa olsun, biata dönüşürdü. Biatın olduğu yerden sadece lanet doğardı. İnsan sorgulasın, sorgularken gelişsin diye yaratılmıştı, bu yüzden biat insanın doğasına tamamen aykırıydı. Ve Deniz kurmaya çalıştığı bu sistemin beslendiği mantığı açıkladı.</p>

    <p class="paragraf ParaOverride-7">“Hayır! Dans ederek kurtarmayacağız dünyayı. Dans ve müzik… resim, heykel, edebiyat, sinema, tasarım… ne kadar da gereksiz aslında, çünkü hayatta kalmak için bunlardan hiçbirine ihtiyacı yok insanın. Müzik dinlemesek, dans etmesek, film izlemesek, kitap okumasak, bir resme heykele bakıp düşünmesek de gayet mutlu, sağlıklı yaşayabiliyoruz. Yaşamak için sanat çok da gerekli değil aslında…” Göksel nihayet Sokak’a vardığında Deniz, “Peki ne için gerekli o zaman sanat!?” diyordu. Sessizce bir köşede dikilip konuşmayı dinledi.</p>

    <p class="paragraf ParaOverride-7">Deniz, “Yaşamak, hayatta kalmak için değilse ne için bu çaba, sanatçılar tarafından yüzlerce yıldır verilen bu emek neden?!” dedi kendisine odaklanmış çocukların gözlerine tek tek bakarak. Ve sonra devam etti. “Gelişmek ve kendini gerçekleştirmek için gerekli!… Hakiki insan olabilmek için! İnsan hayatta kalabilmenin çok ötesinde, gelişmek, kendini aşmak için var edilmiş bir varlık. Bugün artık yaşamak için ihtiyaçları giderilmiş bir insanlık var karşımızda. Herkes bir şekilde hayatta kalıyor! Yaşıyor. Ama olmaları gereken şeye dönüşebiliyorlar mı? Kendilerini aşabiliyorlar mı? Kendi potansiyellerini fark edip doldurabiliyorlar mı?!” Hepsinin kafası sağa sola sakince sallanırken Deniz devam etti. “Sadece birkaç kişinin fark yarattığı ve geri kalanların sürüler halinde takipte olduğu bir insanlık… potansiyelinden habersiz, kimliksiz, ne için doğduğunu bir gün bile düşünmemiş, varoluşunun değeri aklına bile gelmemiş milyonlarcası… İşte sanat bu yüzden var. Kişiyi yola çıkarmak için! İnsana varoluşun ilhamını yükleyip insanın kendi potansiyelini keşfeden bir organizmaya dönüşmesinde yardımcı olmak için. Sanat canınızı kurtarmaz ama kesinlikle varoluşunuzu kurtarır, sizi yaşarken ölmekten kurtarır! Çünkü insan takipçi değil, keşifçi olarak tasarlanmış bir organizmadır.</p>

    <p class="paragraf ParaOverride-7">Peki nasıl yapar bunu sanat? Nasıl kendi potansiyelini keşfettirir insana? İlhamla! İlhamla dokunduğunuz her insan, içinde bulunduğu takipçilikten sıyrılıp olduğu kişiye dönüşmek için çabaya geçer! Ve işte asıl doğum o çabada başlar! İçindeki kâşifle tanışır birey. Ve keşifçiliğini fark eden biri asla bir başkasına kuyruk olmaz. Karakterin doğumu, o karakter büyüdükçe, geliştikçe niye var olduğunun cevabını verir kişiye… Herkes için farklı olan bu cevap bugünün düzeninde öyle önemsizleştirilmiştir ki, insandan insanlığı resmen alınmıştır! Yıkmak zorunda olduğumuz bir hapishanedeyiz! Ve bu hapishanenin duvarları savaşılarak, kan dökülerek, nefretle ötekileştirilerek yıkılamaz! Sadece ilhamla yıkılabilir! İlham yüklenen biri ne olursa olsun kendini keşfetmek zorunda kalacaktır. Bugün! Bu sahnede! Bize düşen tek şey, ilhama aracı olmak, hizmet etmektir. Müzikle, dansla insana insanlığını hatırlatmak, sadece kolaylıkla hayatta kalabilen bir organizmadan çok daha fazlası olduğunu göstermek, kendi gerçek doğasını fark ettirmek için buradayız! Ve asla yalnız değiliz, bugün dünyanın her köşesinde bizimle aynı fark edişe hizmet eden yüzlerce, binlerce ilham hizmetlisi, insanı kendine hatırlatmak ve dönüşmek olduğu parazitten sıyırıp hakiki insan olma çabasına sokmak için çalışıyor… Ve asla unutmamamız gereken bir şey var: İnsanlık, yüzyıllar boyunca ilhama hizmet edenler tarafından geliştirilmiştir. Bizim tembelliğimiz varoluşun tamamına ihanet olur. Yapmak için dizayn edildiğimiz her neyse, eğer çabaya geçmez ve emek vermeye devam etmezsek, yaratıcıya ihanet ederiz. İşte bunun için buradayız, sadece dans etmek ve müzik yapmak için değil!”</p>

    <p class="paragraf ParaOverride-7">Deniz’in konuşması bittiğinde, Deniz’den kendilerine bulaşarak hissettikleri inancın köklerinin ne kadar da sağlam bir temele oturduğunu fark etti gençler. Deniz’in kelimelerinin taşıdığı anlamlar yuva buldu her birinin aklında. Deniz tek tek baktığı suratlarda biatın asla var olamayacağını izledi. Fark etmek çok değerliydi, çünkü farkında olanların gösterdiği cesaret ve çaba kadar keşifçi, fark ettiklerine sahip çıktığı kadar değerliydi toplumlar.</p>

    <p class="paragraf ParaOverride-7">Herkes sırayla sarıldı Deniz’e, alkışlayan hiç olmadı. Gençler dağılırken geride dikilmiş kendisini izleyen Göksel’e baktı Deniz ve bakar bakmaz anladı, Göksel konuşmak istiyordu. Normalde bu kadar az konuşan birinin konuşmak istediğinde yaydığı enerjinin kuvveti çekti Deniz’i. Göksel’e doğru yürürken “Neden geç kaldın?” diye sordu.</p>

    <p class="paragraf ParaOverride-7">Ama Göksel cevap vermedi, elindeki şeyi uzattı Deniz’e. Deniz camı kırık iPod’u aldı, play’e bastı, sakince kulaklığı taktı… Müzik akmaya başladığında kilitledi Deniz’in aklını, kendisine ait olmayan ama bu kadar güzel olan şeyleri dinlerken kilitlenirdi çünkü gerçek bir sanatçı.</p>

    <p class="paragraf ParaOverride-7">Ada’nın sesi müziğe katılmasa, “Kayboluşumun kapısısın sen… İçine bak ve bul beni…” demese kilidini kıramazdı Deniz, böylesine ruha işleyen müziği bırakamazdı. Ama Ada’nın sesiyle birlikte kulaklığı çekip çıkardı kulağından.</p>

    <p class="paragraf ParaOverride-7">Göksel, Deniz’in yüzünde kare kare gördü akan müziğin etkisini ve hemen ardından Ada’nın sesinin yarattığı ani sancıyı da. Kulaklığı çıkarıp kendisine uzatan Deniz’in allak bullak olmuş ifadesinde rahatladı, umursamazlık görmektense önemseyen birinin sancısını izlemek rahatlatıcıydı… iPod’u geri alırken “Onu görmek zorundasın” demişti ama Deniz dönüp gitmişti.</p>

    <p class="paragraf ParaOverride-7">Göksel peşinden gitti, yanlarından kendilerine hoşça kal diyerek evlerine giden gençleri geçip arka taraftaki bölüme vardılar. Bu bölümden yukarı çıkan demir merdivenleri tırmandı Deniz, kendi odasına gidecekti. Göksel takip etti, merdivenin başında aniden durup döndü Deniz Göksel’e ve “Kapat artık bu konuyu! Kaybedilmiş bir güven yakılmış bir ağaç gibidir. Ne meyve ne de gölge verir. Bitmiştir. Yoktur!” dedi, sonra da yürüyüp odasına girdi.</p>

    <p class="paragraf ParaOverride-7">Peşinden gitti Göksel, Sokak’ın sahnesini tepeden gören yuvarlak pencerenin önünde durdu. “Nihan’ı gördüm bugün” dedi. Deniz elindeki CD’leri bırakıp aniden döndü, “Nerdeymiş?!” diye sordu.</p>

    <p class="paragraf ParaOverride-7">Göksel, “İyi değil… Eski tersanede” diye cevap verdiğinde kaşları şiddetle çatıldı Deniz’in “Nasıl!” derken. Göksel’in bakışından aldı cevabını. Kafasından bin soru geçti nasıl’dan neden’e uzanan ama kelimeler gereksizdi. Böyle bir durumda konuşmak yerine harekete geçmek gerekirdi.</p>

    <p class="arabaslik_sol" xml:lang="en-GB">16. Darbeye hazırlık</p>

    <p class="paragraf ParaOverride-7">“Artık gitmen şart, oradan yayına girmen daha kolay. Halimize bak, zehirleneceğiz burada havasızlıktan” dedi Özge. Ömer’in evinin kömürlükteki deposundaydılar. 2 metrekarelik bir delikte üç laptopla kendilerine gelen haberleri ayıklayıp içlerinden işe yarayanları seçiyor ve <span class="CharOverride-10">Darbe’</span>nin bir sonraki sayısını hazırlıyorlardı.</p>

    <p class="paragraf ParaOverride-7"><span class="CharOverride-10">Darbe’</span>nin hazırlanması bir gecelik işti ama haberin seçilmesi, delillerin incelenmesi, daha derin bir şekilde araştırılması daha uzun sürüyordu. Ülke içindeki interneti kullanmak istemediklerinden Strong VPN ile İngiltere’ye bağlanıyorlar, girdikleri sitelerin, mail trafiğinin takip edilmesini engelliyorlardı.</p>

    <p class="paragraf ParaOverride-7"><span class="CharOverride-10">Darbe</span> şekilci bir dergi değildi, mizanpajı falan gayet amatörceydi, baskıyla falan da uğraşmadıkları için internet sitesine fotoğrafları yüklemek kolaydı, Özge haberin tamamını birkaç saatte yazıp bitirebiliyordu. Zaten belgelere dayanan bir haberde yazıya o kadar da gerek kalmıyordu ama Özge işini garantiye almak için mutlaka başlıklara sorular koyuyordu. Fotoğrafları görenlerin kendilerine sormaları gereken sorulardı bunlar. Çünkü ancak doğru soruları sormayı bilenler aydınlanabiliyorlardı. Konular o kadar vurucuydu ki kimse ne imla hatalarına takılıyordu ne de fotoğrafların kimi zaman düşük olan çözünürlüklerine. Rahat ve hızlı çalışıyorlardı. <span class="CharOverride-10">Darbe’</span>nin bir sonraki sayısını hazırlamak için ayda bir toplanıyorlar, ellerindeki malzemeden bir ay içinde her sayı için kullanacakları haberleri seçiyor ve ayıklıyorlardı. Daha sonra Ömer tek başına devam ediyordu haberi siteye yerleştirmeye hafta hafta ama seçimleri Özge yapıyordu. Önlerindeki üç sayı şimdiden hazırdı, zamanı gelince sadece sayfaya yerleştirilmesi gerekecekti.</p>

    <p class="paragraf ParaOverride-7">Gecenin yarısıydı, işleri nihayet bitmişti, yarın Ömer hazırladıklarını yükleyince yeni sayı hazırdı. Bilgisayarları kapatmadan yeni gelen mailleri indirmek istedi Özge, fotoğrafla yüklenmiş bir data olduğundan inmesi biraz zaman alabiliyordu. İnmek üzere olan maillere baktı. 41 mail vardı, her gün onlarca skandal ekleniyordu sisteme.</p>

    <p class="paragraf ParaOverride-7">Özge esnerken Ömer “Benim işim bitti, bir baksana” dedi. Yükleyeceği sayfa hazırdı. Özge hızla resimleri geçip kendi yazdığı yazıların yerleştirilmesine baktı, her şey yolundaydı. Sonra dönüp mailin yüklendiği ana hesabı kapatacaktı. 41 mail olmuştu, 63. sayfanın köşesine kapatmak için tıklayacaktı ki maillerden birinin başlığını gördü: “Mahmut Konmaz kimdir?” yazıyordu.</p>

    <p class="paragraf ParaOverride-7">Özge hemen tıkladı. Tam iş nihayet bitti derken, yeni sayıyı en baştan yapmaya başladılar. Çünkü evren size işaret gönderdiğinde ne kadar yorgun ya da doygun olursanız olun görmezlikten gelemez, fırsatları biriktiremezdiniz.</p>

    <p class="paragraf ParaOverride-7"/>

    <p class="arabaslik_sol" xml:lang="en-GB">17. Deniz &amp; Nihan &amp; Göksel</p>

    <p class="paragraf ParaOverride-7">Tekmeleyerek araladı pastan sıkışmış kapıyı Deniz, daldı içeri, birkaç adım gerisinden gelen Göksel’e baktı, öfkeliydi. Göksel öne geçip Nihan’ın sığındığı odacığın kapısına geldi, içerisi zifiri karanlıktı. Kapıyı omuzladı ama kapı içeriden kapatılmıştı. Kapıyı açmaya çalışırlarken çıkardıkları patırtıyla kapının lombozunda ışık yandı, içeri baktı Göksel.</p>

    <p class="paragraf ParaOverride-7">Nihan sızdığı yerden doğrulmuş, titreyen eliyle diğer mumu da yakmaya çalışıyordu.</p>

    <p class="paragraf ParaOverride-7">Deniz aştı Göksel’i, ayağa kalkan Nihan’ın yanında tuttuğu çivili kalası titreyen elleriyle almaya çalışmasını izledi. Emin olamadı, bu Nihan mıydı?! Nefesi daraldı, izlediği varlığın çaresizliği karşısında. Kız nihayet yalpalayarak da olsa ayağa kalkmıştı, kalası elinde sallayarak lomboza yaklaştı, camın gerisinde ne olduğunu göremediği karanlığa bağırmaya başladı.</p>

    <p class="paragraf ParaOverride-7">“Mal yok bende! Siktirin gidin orospu çocukları. Mal bitti! Yok!”</p>

    <p class="paragraf ParaOverride-7">Deniz bir adımda geriye çekti kendini, bu ses, o surat Nihan’a aitti. Evrendeki anlamın dünyaya inmesine aracılık yapacak güçte, yetenekte biri yakalanabileceği en güçlü yeme yakalanmıştı. Uyuşturucu, sanatçının yemiydi. Bu sistemde herkesin bir yemi vardı, Afrika’da açlıktan ölen çocuklar, hayatlarını gündelik yaşantının zorunlu işlerinde harcayanların, kendilerini çalışmazlarsa öleceklerine inandırmaları için yemdi. Ülkenin yol gitmemiş yerlerinde yaşayan insanların terörle öldürülmesi, değerli topraklarını bırakıp şehre gelenlerin şehir düzenine sığınmazlarsa teröre heba olacaklarına inandırılmaları için yemdi. Uyuşturucuysa anlama aracı olacak yetenekteki sanatçıların içlerindeki kalabalıklığı dindirmeleri için yemdi… Bu sistemde herkesin bir yemi vardı. Kişinin algısına, yeteneğine göre tasarlanmış bir yem! Yeteneğiniz ne kadar güçlüyse yeminiz de o kadar öldürücüydü. Anlamı engelleyerek insanı köleye dönüştürmeye çalışan bu sistem için sanatla uğraşanlar en büyük tehlikeydi.</p>

    <p class="paragraf ParaOverride-7">İlhamın askeriydi sanatçı, savaşmadan anlamı forma sokan sihirli bir gücün hizmetlisiydi çünkü. Sistem devam etsin diye, uyuşturulmalı, uyuşturulamıyorsa öldürülmeliydi. Ne olursa olsun engellenmeliydi anlamın forma sokulması, akla bulaşması, insanı uyandırması, uyanan insanın fark edip cana sahip çıkması! Çünkü Yaradan’laydı sistemin asıl savaşı. İnsanın yaratılmaya değmeyecek, Yaradan’a ihanet edecek bir parazit olduğunu ispatlamaktı amacı.</p>

    <p class="paragraf ParaOverride-7">Artık çok net görüyordu Deniz, etrafında olan her şeyin nasıl da birbiriyle bağlandığını, nasıl da ancak birleştiğinde anlamlandığını. Kendini topladı, lomboza döndü tekrar ve yumruklayarak bağırmaya başladı.</p>

    <p class="paragraf ParaOverride-7">“Nihan! Nihan benim!”</p>

    <p class="paragraf ParaOverride-7">Kendi köşesine çekilmek için âcizce hareket eden Nihan zar zor ayaklanıp lomboza yaklaştı, adını duymak şaşırtıcıydı. Camın gerisinde gördüğü yüzü karanlıkta tanıyamadı ama ses tanıdıktı. “Deniz… Deniz hocam” dedi hayretle.</p>

    <p class="paragraf ParaOverride-7">Nihan’ın kapıyı açmasını, Deniz’in Nihan’ın gözlerine bakıp lağım kokusuyla karışmış gülümsemesinde tanındığını anlayan bir huzur bulmasını… ona sıkı sıkı sarılıp elinden sıkıca tutmasını ve itirazsız bir şekilde kendisiyle yürüyen Nihan’ı o delikten çıkarmasını anbean izledi Göksel. Küçücük bir çocukken kendisinin tek başına mücadele ederek çıkmak zorunda kaldığı o lanetli labirentte kaybolan Nihan’ın, çocukken kendisine gösterilmeyen bir nezaketle çekip çıkarılmasının düşüncesi yansıdı suratına, önce bir gülümseme oldu o düşünce, sonra gözlerde toplanan suya dönüştü… Bir hamlede geri çekti sularını Göksel burnunu içine çekerken ama silemedi gülümsemesini, peşlerinden yürürken.</p>

    <p class="paragraf ParaOverride-7">Gemiden indiklerinde kucaklamıştı Nihan’ı Deniz, demir plakanın aralığına geldiklerinde yere indirdi, o aralıktan eğilip geçeceklerdi. Geçmeden dönüp baktı Göksel’e… Suratındaki tuhaf tebessümü fark etti ve içindeki düşünceyi söyledi.</p>

    <p class="paragraf ParaOverride-7">“Ne kadar zamandır biliyorsun Nihan’ın burda olduğunu! Onu bu halde görüyorsun ve yardım etmiyorsun!… Neyin var senin!” Göksel’in gülümsemesi Deniz’in kelimeleriyle parçalandı… Haklıydı.</p>

    <p class="paragraf ParaOverride-7">“Neyim var benim?” diye düşündü Göksel, neden yardım etmemişti?… Neden bu ana kadar bir şey hissetmemişti?… Aralıktan geçtiklerinde Deniz Nihan’ı kucaklayacaktı ki, Göksel tek hamlede aldı Nihan’ı kucağına, lağımdan çıkarılmış bir çuval gibiydi. Yürümeye başladıklarında gözlerini ilerledikleri yoldan almadan “Hissetmiyorum… Birinin hissettiğini görene kadar hissetmiyorum…” diyebildi, bir özür gibi.</p>

    <p class="paragraf ParaOverride-7">Hisleri çocukken dağlanmış biri nasıl hissedebilirdi?</p>

    <p class="arabaslik_sol" xml:lang="en-GB">18. Denge</p>

    <p class="paragraf ParaOverride-7">Eskisine nazaran kendini daha iyi hissetse de, artık boşalabiliyor ve biraz uyuyabiliyor olsa da işkenceye dönüşmüştü dengeyi kovalamak. Yaklaştıkça uzaklaşıyordu sanki, buraya her geldiğinde Ayahuasca saçmalığını yüklüyorlardı vücuduna, neyse ki eskisi gibi kusup sıçmıyordu ama pek bir şey hissetmiyordu da… bazen anı yakalayabiliyordu, sadece birkaç saniye sakinleşiyordu ama yetmiyordu. Dengeye ulaşamıyordu.</p>

    <p class="paragraf ParaOverride-7">Ödevini nihayet iyi yapmış bir öğrenci gibi sabırsız bekledi tahlil sonuçlarını ve onay geldi, nihayet işlem başlayacaktı.</p>

    <p class="paragraf ParaOverride-7">Bu sefer yatağa koymadılar onu, rahat bir koltuğa oturttular ve solunum yollarını kapsayan maskeyi takıp gazı açtılar. Önce boyun kaslarının yumuşadığını, kafasını sıkıştırırcasına gerilmiş omuzlarının rahatladığını hissetti, sonra omurgası kuyruksokumuna kadar gevşedi. Sanki bedeni kemiksizleşti… yerçekiminin etkisi bir anda geçti… nihayet hafifledi.</p>

    <p class="paragraf ParaOverride-7">Bedensiz hissetti Can kendini, hapisten çıkmış gibiydi.</p>

    <p class="paragraf ParaOverride-7">Gözlerini kapattı. Derin bir nefes alıp dilinin boynuna bağlandığı noktayı gıdıklayan gazı, iyice doldurdu ciğerlerine. Bedensiz aklının karanlığında çocuk halini gördü. Annesinin onu kucağına alıp döndürdüğü, gıdıklarcasına öptüğü, kokladığı, sevdiği, okşadığı yüzlerce anda… sevgiyle doyasıya beslendiği o anlarda gezindi aklında. Üç yaşını daha geçmemişti, annesinin pembe beyaz tenine değen kumral saçın ucunu eline alıp okşarcasına nasıl da huzurla kucağında kendinden geçmişti. Doğanın renklerini yıkayan gün ışığının altında beyaz elbisesiyle ona dönmeyi öğretmesini izledi. Sevgiye doyduğu, doyurulduğu anılarında dengeye geldi Can.</p>

    <p class="paragraf ParaOverride-7">Kokladığı şeyin keskinliği sarsıcıydı, beyni ona “Uyan!” diye bağırdı. Gözlerini açtığında yanında duran doktor kılıklı adam, kafasındaki solunum kitini çıkarmaktaydı. Vücudunda hiçbir ağrı hissetmeden doğruldu. Adam eşyalarını toplayıp sessizce gittiğinde etrafına dikkatle baktı… anbean… artık nihayet andaydı.</p>

    <p class="paragraf ParaOverride-7">Hayatın anlardan oluşan katman katman yapısının farkındalığında ayağa kalktı. Önünde dizili bekleyen seçimlerin her birinin varacağı yolları görür gibi giydi ayakkabılarını, sakince bağladı bağcıklarını. Olasılıklar evreninde, attığı her adımla hayatını bir yöne yönelttiğini bilerek yürüyüp çıktı Denge Merkezi’nden.</p>

    <p class="paragraf ParaOverride-7">Oto yıkamada kendisine dikkatle bakan çocuğun yanından geçerken sakince selamladı onu. Çocuğun ciddi suratındaki merakın rahatlamasını, kocaman bir gülümsemeye dönüşmesini izledi, nihayet başardın dercesine elini sallaması pek neşeliydi.</p>

    <p class="paragraf ParaOverride-7">Gözlüklerini taktı, kafasına kapüşonunu geçirdi, yürüyerek ofise gidecekti. Sözde sürpriz partiyle ilgili aklına nihayet çok iyi bir hareket gelmişti.</p>

    <p class="paragraf ParaOverride-7">İnsan anda olunca, problemleri de daha net çözülebilirdi. Anda olmak için geçmişin yükünden geleceğin endişesinden sıyrılmak gerekirdi.</p>

    <p class="paragraf ParaOverride-7"/>

    <p class="arabaslik_sol" xml:lang="en-GB">19. Özge</p>

    <p class="paragraf ParaOverride-7">Toplantıya kaç kişi katılacaktı? Konu başlıkları nelerdi? Mahmut neden kendisini de götürmek istemişti?…</p>

    <p class="paragraf ParaOverride-7">Hiçbir şey bilmiyordu Özge, ne Salih Bey tarafından –son karşılaşmasında Çernobil’le ilgili bıraktığı etki sonucu– davet edildiğini ne de kendisini dışlamak için verdiği onca çabaya rağmen Mahmut Konmaz’ın Özge’yi davet etmek zorunda bıraktıklarını biliyordu. Tek bildiği bu toplantının Mahmut Konmaz’a hayatının hediyesini vermek için güzel bir fırsat olduğuydu.</p>

    <p class="paragraf ParaOverride-7">Esnemesini tutarak girdi toplantının yapılacağı binaya. Yeni açılan üniversitelerden birinin seminer salonundaydı toplantı. Listede adını sorgulatmak için lüks bir havayolu şirketinin hostesi gibi giyinmiş kızların yanına gitti, kızlar hemen buldular listede adını çünkü toplantıya katılan dört kadından biriydi ve dört kadının isimi sayfanın köşesine, sanki ait olmadıkları bir yere davet edildiklerini hatırlatırcasına tükenmez kalemle iliştirilmişti.</p>

    <p class="paragraf ParaOverride-7">Salona girdiğinde U şeklindeki büyük masanın dışına dizilmiş sandalyeleri gördü, U’nun açık ağzının olduğu yerde üç kişinin oturacağı daha küçük ve daha süslü bir masa vardı. Süslü masaya en uzak olan köşeye oturdu Özge ve hemen sandalyeleri saydı. 23 kişi katılacaktı. O an kaşları çatıldı, Mahmut Konmaz böylesine küçük bir toplantıya kendisini davet etmiş olamazdı… Belki de davet etmek zorunda kalmıştı! Daha fazla detay düşünemeden hostes kızlardan biri gelip kendisine yerini gösterdi. Oturduğu köşenin karşısındaki köşede, diğer üç kadınla birlikteydi ama onlar henüz gelmemişti.</p>

    <p class="paragraf ParaOverride-7">Toplantının başlamasına 18 dakika vardı. Kaynağını bilemediği bir stres hissetmeye başladı. Aceleyle çantasından bilgisayarını çıkarıp telefonuyla hotspot yaparak internete bağlandı ve internette tuttuğu Çernobil’le ilgili araştırmayı masaüstüne indirdi. İçgüdüsel olarak açtı power point’i. Hızlı bir şekilde kaynakları belli olan bazı bilgileri, en çarpıcı olanlarını, büyük büyük yapıştırmaya başladı. Sayfalar tamamlanmamıştı ama toplamda 12 sayfalık bir sunum olacaktı, her sayfada sadece bir başlık ve rakamlar vardı. Belki hiç kullanmayacaktı bu sunumu ama en son konuşmalarında “İspatlayabilir misin?” demişti Salih. Sıradan bir sunumla da olsa ispatlayacağı rakamları sıralayacaktı. Buraya bu amaçla davet edildiyse, düşürüldüğü tuzağa teslim olmayacaktı. Hazırlıksızlığını açıklamaya kalksa Mahmut’un nasıl da durumu saptırıp kendisini küçük düşürmek için zaten usta olduğu yollara başvuracağını hayal etti, iyice morali bozuldu.</p>

    <p class="paragraf ParaOverride-7">Hazırladığı sunum pek amatörce görünüyordu ve bitirmek için 6 dakikası vardı! Kafasını kaldırdığında peşinde yalakalarıyla Mahmut Konmaz’ın karşısındaki bölümün en başına, süslü masaya en yakın olduğu yere oturduğunu gördü. Özge’yi görmüş olmalıydı. Çünkü geçip giderken geride bıraktığı nefret hissi havadaydı.</p>

    <p class="paragraf ParaOverride-7">Adını duyana kadar sayfaladığı bilgileri işlemeye devam etti Özge. “Özge Hanım hoş geldiniz!” demişti Salih hayret veren bir misafirperverlikle! İnsanın hazır olmadığı bir samimiyeti, saygı duymadığı birinden görmesi sarsardı. Sarsıldı Özge, karşı tarafa aynı samimiyeti gösterememenin sancısıyla tokalaştı Salih Bey’le.</p>

    <p class="paragraf ParaOverride-7">Salih, “Hazır mısınız?” dediğinde “Neye?” demek istedi ama ayağa kalkıp kollarını açmış Salih’i kucaklamak üzere olan Mahmut’a baktı onun yerine ve başını salladı. Her şey apaçıktı, salak ilan edilmek için getirilmişti buraya. Hükümetin iki danışmanı yanlarında İngiliz bir adamla girdiler salona.</p>

    <p class="paragraf ParaOverride-7"/>

    <p class="arabaslik_sol" xml:lang="en-GB">20. Deniz</p>

    <p class="paragraf ParaOverride-7">Nihan’ın titreyen, hasta, solmuş haline bakarken, gelincik kadar ince yapraklı narin bir çiçeğin, böylesine bir yıkıma neden olabilecek güçte olmasının ironisini yaşadı Deniz. Özütünden opium, opiumdan morfin, morfinden eroin yapılan çiçekti Papaver Somniferum, poppy bitkisi. Acidic anhydride ile birleştirilen morfin, eroine dönüşüyordu. Aslında yıkıma neden olan çiçek değildi, insandı.</p>

    <p class="paragraf ParaOverride-7">Milattan önce 3500 yılının ilkelliğinde Sümerliler tarafından organik bir ağrıkesici olarak kullanılan çiçeğin özü nasıl olmuştu da dünyanın en bağımlılık yapan zehrine dönüştürülmüştü? Acı çeken birinin ağrısını dindirmek adına tanrılar tarafından hediye edildiği düşünülen, antik zamanda hayat kurtaran, bir canlının acısına çare olmak gibi kutsal bir amaca hizmet eden opiumun amaçsızca kullanımı yaratmıştı eroini. Amacını kaybeden her şey gibi kendi amaçsızlığından evrilerek zehre dönüşmüştü. Amaçsızlık hayatı çürütürdü. Varlığı acıdan arındırıp yaraya müdahaleyi kolaylaştırmak ya da ölmesi kesinleşmiş bir cana huzur vermek yerine, canla beslenir olmuştu bulaştığı her bedende.</p>

    <p class="paragraf ParaOverride-7">Ön beynin tüm mekanizmasını kapatıp kişinin etrafındaki dünyanın nedenlerini, hayatın neden-sonuç ilişkisini anlamasını engelliyordu eroin. O yüzden eroinmanlar ihtiyaç duydukları eroini bulabilmek için vücutlarını satıyor, adam bile öldürüyorlardı hiç düşünmeden çünkü ön beyin kapanınca insan zaten düşünemiyordu. Bağımlıların akılları çalışmıyordu artık, beyinleri sadece bağımlılığını beslemeyi hedef koyuyordu kendine.</p>

    <p class="paragraf ParaOverride-7">Nasıl olmuştu da canın kurtarılmasına olanak veren Tanrı’nın ilacı, şeytanın uyuşturucusu haline gelmişti? Bugün modern tıbbın gelişmesini sağlayan, bir yaralının tedavi edilmesine olanak veren bu madde aynı zamanda milyonlarcasının sefalet ve acı içinde kıvranarak ölmesinin de nedeniydi.</p>

    <p class="paragraf ParaOverride-7">Bir şey, nasıl bu kadar birbirine zıt etkiye neden olabilirdi? Zıtlıkların dünyasındaydık!</p>

    <p class="paragraf ParaOverride-7">Var olan her şey aslında bir çizginin iki ucunu ifade ediyordu. Aydınlık karanlığın diğer ucuydu, sevgi nefretin, güzellik çirkinliğin diğer ucu… Her şey sanki birbirine tamamen zıt iki uçla ancak var olabiliyordu.</p>

    <p class="paragraf ParaOverride-7">Nihan’ın krizi yükseldiğinde ve doktor Deniz’e odadan çıkmasını işaret ettiğinde, denge diye düşünüyordu Deniz, denge!</p>

    <p class="paragraf ParaOverride-7">Varoluşun tam ortasında olabilmek!</p>

    <p class="paragraf ParaOverride-7">Uçlardan uzakta ya da her iki uca en yakın noktada, tarafsızca, fanatikleşmeden, fark ederek var olabilmek. Sadece varoluşun tarafını tutmak, cana sahip çıkmak! Dengeyi buldurmak için oluşmuştu evren. Varlığa dengeyi buldurana kadar genişleyecek, herkes herkesin duygularını anlayıp, hor gördüğü, eleştirdiği her hareketi yapana kadar devam edecekti hayat! Anlamak için buradaydık. Ne için yaratıldığımızı anlamak, kim olduğumuzu anlamaktan geçiyordu. Ancak kendini tanıyan biri varoluşun nedenlerini anlayabilecek seviyeye gelebiliyordu.</p>

    <p class="paragraf ParaOverride-7">Kimliksizlik seviyesizlikti! Küçücük lomboz camından krize girmiş Nihan’ı izleme işkencesinde, bağımlılığın organları öldürecek derinlikteki bu evresinde beklemekten başka çare olmadığını söylemişti doktor. Hasarın ne kadar derin olduğunu anlamak birkaç gün alacaktı.</p>

    <p class="paragraf ParaOverride-7">Nihan’ı en son –veda gecesinde– gördüğünden bu yana hayat nasıl da değişmişti… Hiçbir şey, hiç kimse eskisi gibi değildi. Keşke daha önce bulmuş olsaydı onu diye düşündü Deniz, Nihan’ın kıvranan bedenine çaresizce arkasını dönüp koridorda yürürken. Keşke daha önce şehre gelmiş olsaydı… Keşke gitmemiş olsaydı… Hissettiği suçluluk içinde iyice büyüdü çünkü hisseden ve hissettiğiyle üreten insanın, kendini uyuşturmaya eğilimi vardı. Bunu en iyi kendinden biliyordu, kafasını uyuşturamadığında nasıl da uyuyamıyor, aklına doğan müziği nasıl da kontrol edemiyordu… Ama aslında kendini uyuşturdukça parça parça ölüyordu yeteneği, bedeniyle birlikte. Ama bunu insan ancak arınınca anlıyordu!</p>

    <p class="paragraf ParaOverride-7">Ölümden uyanmış gibiydi şimdi. Keşke analizini yapabildiği deneyiminin, onu getirdiği bu düşüncenin özünü, anlamı dünyaya indiren herkesle paylaşabilseydi. Ama evren böyle çalışmıyordu. Vücut nasıl kendi kanını üretiyorsa akıl da kendi analizini kendi deneyimlerinden sentezleyerek düşünceyi oluşturuyordu. Herkesin kendi düşüncesini üretmesi bekleniyordu. Diğerlerinin deneyimlerinden yararlanacak zekâya gelebilmek için de sürekli gözlemleyip fark etmek gerekiyordu. Ancak çabada olanlar başlarına gelmeden anlayabiliyorlardı.</p>

    <p class="paragraf ParaOverride-7">Hastaneden çıktığında yanından geçen öğrencilerin birbirleriyle hararetli konuşmasında gördü Nihan’ı, kaldırımın köşesinde karşıdan karşıya geçmeye çalışan çocuğun sırtındaki gitarda da Nihan vardı, yanında dikilen iPod’undan dinlediği müziğin etkisiyle hafifçe kafasını sallayan gencin ritminde de… Çevresindeki dünyanın Nihan’ın varlığını haykıran etkisinden sıyrılmak için kafasını önüne eğdi. Sokak’a doğru giden yolu adımlarken Nihan’ın konservatuvara geldiği ilk günü düşündü.</p>

    <p class="paragraf ParaOverride-7">Yetenekli, sakin ve neşeli… İçinde büyüyen yeteneği hisseden ama henüz sınırlarını çizmekte beceriksiz bir kız çocuğuydu. Büyüyecek, kendini tanıyacak, içinde olana sahip çıkacak diye düşünmüştü Deniz, o zaman içinde kaybolduğu kendi savaşını görmezden gelerek. Kontrol etmekte zorlanıp kendini uyuşturmaya sığındığı yeteneğinin ağırlığını öğrencilerinin de taşıyacağını hiç hesaplamamıştı. Ne kadar da âcizdi! Ne kadar da rüyadaydı! Ne kadar da her şeyi çözdüğünü sanmış ve ne kadar da yanılmıştı!</p>

    <p class="paragraf ParaOverride-7">Hiçbir zaman kolay değildi insanın yeteneğini kucaklaması, hele taşıması. Üretime geçmeden yaşamak ve hissettiklerini yansıtamamak hiçbir zaman huzur vermezdi üretmek için yaratılmışlara.</p>

    <p class="paragraf ParaOverride-7">Neden uyarmamıştı öğrencilerini? Neden onlarla paylaşmamıştı, üretmek zorunda olanların psikolojisini? Neden onları hazırlamamıştı içlerinde büyüyüp tüm dünyalarını kaplayacak olan yeteneklerinin yoruculuğuna, üretmeyen bir dünyada üreten birkaç kişiden olmanın sıkıntısına!?</p>

    <p class="paragraf ParaOverride-7">Yargılamıştı, küçümsemişti ürettiklerini diğerleri sevsin diye çabalayan sahteleri… Gerçek olanlar kendi yeteneklerinin altında ezilip kaybolurlarken, kim suçlayabilirdi meydanı boş bulan sahteleri! Kimse tarafından anlaşılmamanın, göz önünde olmaktan dolayı sürekli yargılanmanın yalnızlığını anlatamamıştı onlara!</p>

    <p class="paragraf ParaOverride-7">Yapmadıklarının, yapamadıklarının toprağa çeken etkisinden kurtulurcasına kaldırdı yerden kafasını ve gökyüzüne baktı. Bulutlarla yamalanmış gökyüzü evrenin derinliğiyle araya girmişti sanki… Korunaklı bir hapishane gibi. Keşke geriye gidebilse, fark etmediklerini fark edebilse, fark ettirebilseydi öğrencilerine. O zamanlarda sürekli kendini uyuşturduğu için duygularını analiz edemiyor, düşünemiyordu! Yasaklar koyarak kontrol altına almaya çalışmıştı hayatını, müziği… ve başaramamıştı! Hayat yasaklarla değil ancak anlayışlarla kontrol altına alınabilirdi!</p>

    <p class="paragraf ParaOverride-7">Kendini o kadar uyuşturuyordu ki, bilmesi için aklının ucunda sıralanmış onlarca anlam üst üste yığılmış, en sonunda dünyasının üzerine yıkılmıştı. Ama düşünülmeyi bekleyen, birikmiş anlamların altında ezildiği için uyanmış, içindeki acıyı uyuşturamayacağı için de nihayet ayılmıştı! Yaşadığı acıyı düşününce Duru geldi aklına… derin bir nefes alıp kimsenin anlayamayacağı bir şekilde minnet hissetti ona. Kendini böylesine uyuşturan biri ancak acıyla uyanabilirdi… Aynı yatağında acıyla kıvranan Nihan gibi… ya uyanacak ya da ölecekti.</p>

    <p class="paragraf ParaOverride-7"/>

    <p class="arabaslik_sol" xml:lang="en-GB">21. Can &amp; Bilge</p>

    <p class="paragraf ParaOverride-7">Kapı açıldı, Bilge üzerinde çalıştığı listeden kafasını kaldırmadı. Sanki beyin sapı öyle gelişmişti ki kendini bir kertenkele gibi hissetti kıpırtısız beklerken. Listenin üstüne aldığı notları almaya hareketsiz devam ederse tehlike geçecekti… Can Manay belki sadece bakıp gidecekti.</p>

    <p class="paragraf ParaOverride-7">Lavanta değildi aslında, Bilge’den yükselen, odaya yayılan bu koku… lavanta moleküllerinin renklendirdiği bir meyve bahçesi gibiydi. Güneş vardı kokuda, toprak da… ve de o topraktan çıkan birkaç küçük filiz. Dengede olunca daha bir fark eder oluyordu insan. Detayları anlıyor, paternleri görüyordu. Can içinde büyüyen duyguyu, merakı ölçmek için gelmişti buraya. Bilge’yi ölçmek için.</p>

    <p class="paragraf ParaOverride-7">Manay masasına doğru adım adım yaklaşırken kafasını kaldırmadı Bilge, bakmayacaktı. Listeyi on parmak bilgisayara işlemeye başladı, listeyi yazması bitince çekmecedeki dosyaları çıkarıp meşguliyetini sürdürmeyi planlarken. Can iyice yaklaştı, masanın etrafından dolanıp Bilge’nin arkasına geçti, sanki her şey ağır çekimdeydi. Manay’ın varlığıyla zaman yine yavaşlamış… ağırlaşmıştı. Arkasında öylece dikildiğini, kendisine baktığını biliyordu ama dönüp bakmadı, bakmamalıydı, yazmaya devam etti her zamanki hızından taviz vermeden, yoksa Manay yavaşladığını hemen anlardı.</p>

    <p class="paragraf ParaOverride-7">Dikildiği yerde Bilge’nin narin bedeninin kendini korurcasına, saklarcasına nasıl da kamburlaştığına baktı. İki adım kenara kaydı, incecik parmaklarının bilgiyi yazıya dönüştürmekteki hızını izledi… dosya bitmek üzereydi… Sıkıca toplanmış topuzunun açıkta bıraktığı ensesine kaydı gözleri, anbean dinlendi orada Can. Bilge’nin boynunda atan damarının köşesinde gezdirdi gözlerini. Sade, sahipsiz, korunmasız, savunmasız ve ne kadar da güçlüydü. Elini uzattı ama parmakları ensesine değecekken durdurdu kendini… eli havada, parmakları Bilge’nin teninden birkaç milim uzakta bekledi… Elini yukarı kaldırdı, işaret parmağının ucuyla sıkıca toplanmış topuzuna dokundu. Bilge’nin parmakları iyice hızlandı, dokunulduğunu fark etmemiş olamazdı… saklanıyordu. Onu saklandığı yerden çıkarmak istedi Can, parmağının ucunu saçından çekip kulağının arkasına kaydırdı ama dokunmadı. Bilge yazmaya devam etti… robot gibiydi… Hayır, korkmuş gibiydi!… Hayır, sanki sapasağlam bir kalkanın içindeydi. Can parmağının ucuyla iyice yaklaştı kulak memesine ve sonra aniden elini çekti, odaya girdiği eminlikte seri, tereddütsüz çıkıp gitti.</p>

    <p class="paragraf ParaOverride-7">Koridora çıktığında karar verdi, merakı hissettiğinden daha derin, Bilge ise ölçebileceğinden daha ilginçti.</p>

    <p class="paragraf ParaOverride-7">Can’ın çıkmasından ancak birkaç saniye sonra onun varlığının odayı boşalttığına emin olunca durdu Bilge, ellerini yumruk yapıp göğsünün önünde birleştirdi. Gözlerini kaldırmadı bilgisayarda yazdığı listeden. İşaret çubuğuna odakladı gözlerini… yanıp sönen çubuk sanki atan kalbinin ritmiyle senkronizeydi. Ne hissettiğini, neden böyle hissettiğini bilemedi ve ilk defa durduğu yer de belli değildi.</p>

    <p class="paragraf ParaOverride-7"/>

    <p class="arabaslik_sol" xml:lang="en-GB">22. Mahizar &amp; Sadık</p>

    <p class="paragraf ParaOverride-7">Eleştirdiği, küçümsediği tüm o kadınlar gibi sinsice Murat Muratoğlu’nu merak eder olmuştu Mahizar, hem de bir günde. Hastanenin randevu kaydını incelemiş, onunla ilgili bir bilgi bulma umuduyla internette ismini aratmıştı. Hiçbir şey bulamamıştı. Nerede çalıştığını, nerede okuduğunu, kardeşi olup olmadığını, kayak yaptığı yerin neresi olduğunu düşünüp durmuştu gün boyunca, hastalarına fizyoterapi yaparken. Aklına girmişti bir kere, merakına saplanmıştı. Olabilecek en tuhaf şekilde kalkıp gitmişti şu masaj koltuğundan. Gece boyunca aklında, uzun süredir kimsenin girmediği o en mahrem yerdeydi. İşi bitmiş olmasına rağmen yarım saattir oyalanıyordu muayenehanesinde. Düşünmek istemiyordu ama içindeki ses belki gelir diyordu… belki gelir dün aniden çıkıp gittiği gibi bugün aniden geliverir… ama kimse gelmemişti. Çantasını topladı ve yanından geçtiği çalışanlara iyi akşamlar dileyip çıktı.</p>

    <p class="paragraf ParaOverride-7">Otoparka indi, araba anahtarı yine çantasının hangi deliğine girmişti!… Anahtarı buldu, çıkarıp arabasını açarken fark etti… Fark ettiği şeyin suratında gülümsemeye dönüşmesini engelleyemeden durduğu yerde baktı umutla.</p>

    <p class="paragraf ParaOverride-7">Spor arabasına yaslanmış kafasında şapkasıyla bekliyordu Murat… Bir erkeğin ifade etmesi gereken tüm heyecan dikilmişti sanki tam karşısına.</p>

    <p class="paragraf ParaOverride-7">Yavaşça yaslandığı yerden doğruldu Sadık, gözlerini bir an bile ayırmadı Mahizar’dan, yarattığı etkiyi görmek yarım saattir beklemesine değmişti… “Acaba bu gülümsemesi miydi Özge’ye çekici gelen yoksa gözlerinin sakinleştiren etkisi mi?” diye düşündü yan koltuğun kapısını açarken. “Dün için özür dilerim” demişti Murat bir erkeğin hissettirmesi gereken her hissi uyandırarak.</p>

    <p class="paragraf ParaOverride-7"/>

    <p class="arabaslik_sol" xml:lang="en-GB">23. Bilge &amp; Ali<span class="dip CharOverride-11"><a class="_idFootnoteLink" href="#footnote-225-33" id="footnote-225-33-backlink">33</a></span></p>

    <p class="paragraf ParaOverride-7">Sabırsızlıkla beklediği kişinin nihayet gelmesinin heyecanı, Bilge’nin kendi içine dönmüş düşüncelerinin ifadesine yansıyan karmaşasıyla sarsılmış ve Ali’yi sanki aç karnına içilen güzel bir Türk kahvesi gibi insanın içini oyan o sancıyla baş başa bırakmıştı. Hazırlanan sofrada sessizce oturup arada Doğru ve Onur’a bakıp gülümseyerek yemeğini yiyen Bilge’den ayıramadı gözlerini.</p>

    <p class="paragraf ParaOverride-7">Onunla bir kez olsun göz göze gelmek, içinde hissettiği duyguyu ona hissettirmek için yemek boyunca bekledi… ama Bilge sanki yoktu. Bedeni burada ama düşüncesi soluktu.</p>

    <p class="paragraf ParaOverride-7">Yemek sonrasında sofrayı toplamaya yardıma kalktıklarında mutfakta ona yaklaşıp “İyi misin?” demek istemişti ama Bilge onu görür görmez “Birazdan gitmemiz lazım…” demiş ve tabakları makineye yerleştirirken yüzüne bakmadan eklemişti. “Parti hazırlıkları yüzünden bu hafta çok yoğun.” Arabada Bilge’yi fark ettiği o ilk andan beri kendini bu kadar çaresiz hissetmemişti Ali.</p>

    <p class="paragraf ParaOverride-7">Sanki bir gezegendi, varoluşundan beri kaplandığı buzulların soğukluğunda, ısıdan uzak, yalnız, yörüngesiz, güneşsiz bir gezegen… yaklaşmak üzere olduğu yıldızın ısısıyla buzullarından kurtulup üzerinde hayatın bereketini deneyimleyebilecek bir gezegen… yıldız tarafından yörüngeye alınmadan döngüsünü tamamlamak için uzayın yine diğer ucuna gönderilen yalnız bir gezegen… Evren yasalarına yenik düşmüş hissetti Ali kendini, hissettiği güneş şimdi yüzünü çevirmişti ona… aniden ısısızlaşan bir ışıktı.</p>

    <p class="paragraf ParaOverride-7">Bilge dönüp gidecek, kendini arabaya teslim edip akan yolda aklının karmaşasını düzenleyecekti ama Ali tuttu kolundan, gitmesini engelledi. Ne onun gözlerine bakmak istiyordu, ne de başkasının, tek başına olmak, düşünmek istiyordu. Ne hissettiğini, neden hissettiğini anlamaya ihtiyacı vardı. Kolunu tutan Ali’ye kafasını kaldırıp bakmak zorunda kaldı. Ali’nin yalvaran gözleri ne olduğunu anlamak için kendisine sabitlenmişti ama insan anlamadığı bir şeyi diğerine nasıl anlatırdı? Kafasını sağa sola salladı Bilge ve Ali sakince Bilge’nin kolunu bıraktı.</p>

    <p class="paragraf ParaOverride-7">Elini Bilge’nin sıcak kolundan çekerken sanki kalbi yine yalnızlığın buzuyla kaplanmaya başlamıştı. Doğru’yu alıp gitti Bilge, inen gecenin yıldızlarına karıştı uzaklaşan arabasının farları. Arkasında bıraktığı Ali’nin dünyası, karanlığa boğan bir yalnızlıkla kaplandı… yine.</p>

    <p class="paragraf ParaOverride-7"/>

    <p class="arabaslik_sol" xml:lang="en-GB">24. Mahmut Konmaz’ı tanıyor musunuz?</p>

    <p class="paragraf ParaOverride-7"><span class="CharOverride-10">Darbe</span> 12 saat önce “Mahmut Konmaz’ı tanıyor musunuz?” başlığıyla yayınlanmıştı ama Mahmut Konmaz’ın haberi hâlâ niye patlamamıştı! Çıt yoktu sosyal medyada! Beklemekten bıkkın kapattı bilgisayarını, kalkıp dişlerini fırçalamaya gitti. Bedeninde gezen adrenalin uyumasını engelleyecek dozdaydı ama yatağa gitmekten başka yapacak bir şey de kalmamıştı.</p>

    <p class="paragraf ParaOverride-7">Dişlerini fırçaladı, aynadaki yansımasına kilitlediği gözleri hiçbir şey görmezken aklı kendisine “Orospu!” diyen o iğrenç adamdaydı. Bugünkü toplantıdan zor sıyrılmıştı. Aceleyle hazırladığı sunum beceriksiz gözükse de Çernobil’le ilgili delilleri ortaya koymasına yaramıştı. Gerçi o yabancı adamın suratında Özge konuştukça büyüyen o tiksinç ifade ve sürekli Mahmut Konmaz’la bakışmalarının sinsiliği o kadar belirgindi ki, kendini büyük bir tuzağın etrafında geziniyor gibi hissetmişti toplantı boyunca.</p>

    <p class="paragraf ParaOverride-7">Ağzını çalkalayıp odasına geçti. Yatağa uzandı, gözlerini tavana dikip karanlığın içinde, camdan giren ışığın tavanda bıraktığı desene baktı. Birkaç dakika mucize olmasını bekler gibi yattıktan sonra fırlayıp kalktı, salonda bıraktığı telefonunu alıp sosyal medyada yine Mahmut Konmaz’la ilgili bir gelişme var mı diye baktı… yoktu. Çıt yoktu.</p>

    <p class="paragraf ParaOverride-7">Yatağa geri dönüp tavandaki o desene gözlerini diktikten sonra nasıl uyuduğunu bilmiyordu ama telefonu çaldığında sanki birkaç saniye önce dalmıştı uykuya, telefonun sesiyle yerinden fırladığında sokak lambasının ışığı hâlâ aynı desendeydi, gece yarısıydı. Arayan Ömer’di.</p>

    <p class="paragraf ParaOverride-7">Korkuyla açtı telefonu, Dudu nine ve Ali Rıza dededen sonra korkacak çok neden vardı. Ömer “Twitter’a bak hemen!” demişti.</p>

    <p class="paragraf ParaOverride-7">“N’oldu?” dedi Özge zorla uykuya dalmanın ve aniden uyandırılmanın yorgunluğunda.</p>

    <p class="paragraf ParaOverride-7">Ömer, “Twitter’a bak. Sonra ara beni…” diye yineledi.</p>

    <p class="paragraf ParaOverride-7">Özge “Tamam” derken telefonu kapatmıştı bile.</p>

    <p class="paragraf ParaOverride-7">Telefonun ışığıyla kamaşan gözlerinin kuruluğunu hafifletmek için gözlerini kısarak Twitter’a girdi Özge. Kendi hesabından çıkıp gündeme ulaştı… “Ajan Mahmut Konmaz”dı gece yarısının gündemi. <span class="CharOverride-10">Darbe’</span>deki haber patlamış, her hesapta tartışılıyordu.</p>

    <p class="paragraf ParaOverride-7">Varlıklı bir ailenin oğluydu Mahmut, hükümetler değişse de görevde kalmayı başarmış bir bakanın oğlu. Babadan oğula geçen birçok şey gibi hükümetlere olan yakınlığı da babasından geçmişti ona. <span class="CharOverride-10">Darbe</span>’deki haber, Mahmut’un babasının yurtdışında okuyabilmek için aldığı yabancı bursun kaynaklarının CIA’le ilişkisi olduğu speküle edilen bir vakıftan verildiğini ispatlamakla başlıyor ve aynı bursu Mahmut Konmaz’ın da almasıyla devam ediyordu. Toplam iki tam sayfalık haberin sonunda Mahmut Konmaz ve atalarının başa geçen her hükümetin içinde milletvekili, bakan ya da yayın organlarının başında halkı manipüle edecek bir konumda olabilmek için yetiştirildiği ve ülkeyi bölmek için 1946 yılında yapılan Büyük Plan’ın uygulanması için özellikle görevlendirildiği belgelerle sunuluyordu. Konmazların, sağ ya da sol hangi kanattan olursa olsun, sosyalist ya da kapitalist hangi ideolojiden gelirse gelsin başa geçen her hükümette, nesillerdir ve hiç ara vermeden görev alabilen bir aileden geliyor olmaları tesadüf ya da beceri değildi. Detaylandırılmış bir planın görevli piyonlarıydı Konmazlar. Gerek hükümette, gerek devletin organlarında ya da medyanın herhangi bir köşesinde çalışıyor olmaları o Büyük Plan’ın adım adım tıkırında işlediğini kontrol edebilmelerini sağlıyordu. Zorluk çıkaran kişileri devlet organlarını kullanarak önce mimliyorlar sonra da medya organlarından yaydıkları manipülasyonla halkın gözünden siliyorlardı. Peki neydi amaçları? Yüzlerce yıl önce bu topraklarda kurulması planlanan ama bir tek kişinin ahlaklı bir inisiyatif kullanmasıyla başlayan bir halk hareketi sonucu engellenen planın uygulanmasıydı. O planı uygulamak için güçlünün yanında taraf olduğu için yakalanmış ve cezalandırılmış atalarının intikamını alacaklardı. Kulağa film gibi geliyordu ama haberin sonundaki belge bu plana hizmet eden kişilerin hepsinin nasıl da yıllardır, babalarından, dedelerinden başlayarak aynı vakfa üye olduklarını kanıtlıyordu. Nesiller boyunca aynı vakfın yardımıyla hepsi yurtdışında okumuşlar, seçimleri hangi parti kazanmış olursa olsun, değişen hükümetlere rağmen hepsi aynı görevlerde var olmuşlardı. İnanılır gibi değildi ama gerçekti. Yaşadıkları ülkenin varoluşuna savaş açmış, düşmanlarla işbirliği yapan atalarının kimliklerinden sıyrılıp kamufle olarak saklanmışlardı. Bu ajan aileleri, finansal olarak mutlaka besleniyorlar, çocuklarını uluslararası ilişkilerle ilgili işlere yerleştiriyorlardı. Aileden mutlaka bir tane bakan ya da Mahmut Konmaz gibi bir medya fenomeni çıkıyordu. Çalışmadığı gazete, yalakalık yapmadığı başbakan kalmamıştı ama kurt en sonunda kocamıştı… şimdi artık sıra ona gelmişti. Nedenini bilmiyordu Özge ama Mahmut Konmaz’ın ipini epey güçlü biri çekmişti, bu belgelere ulaşmak güç isterdi hem de çok.</p>

    <p class="paragraf ParaOverride-7">Evin içinde hoplayıp zıplayıp adaletin yerini bulmasının coşkusunu yaşadı Özge, Mahmut Konmaz’ın ipinin çekilmesinin nedeninin adalet olmadığını, altından çıkartılacak bağlantıyla ülkenin bir fırtınalar zincirine bağlanmak istendiğini bilmeden.</p>

    <div class="_idFootnotes">
      <div class="_idFootnote">
        <p class="dipnott"><a class="_idFootnoteAnchor" href="#footnote-225-31-backlink" id="footnote-225-31">31</a> Video önerisi: Synchronous Rotation of the Moon</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-32-backlink" id="footnote-225-32">32</a> Müzik önerisi: Brotsjör - Olafur Arnalds</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-33-backlink" id="footnote-225-33">33</a> Müzik Önerisi: <span class="CharOverride-10">Final Movment</span> - Clint Mansell</p>
      </div>
    </div>
  </div>
</body>
</html>
