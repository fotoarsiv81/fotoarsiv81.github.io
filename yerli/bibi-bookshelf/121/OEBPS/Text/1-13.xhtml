<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-13</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x1" xml:lang="tr-TR">
  <div class="Basic-Text-Frame">
    <p class="split" xml:lang="en-GB"/>

    <p class="anabaslik" id="_idParaDest-10"><span><img alt="sekil.png" class="_idGenPageitem-6" src="../Images/sekil_fmt16.jpeg"/></span> 9. BÖLÜM <span><img alt="sekil.png" class="_idGenPageitem-6" src="../Images/sekil_fmt17.jpeg"/></span></p>

    <p class="arabaslik_sol" xml:lang="en-GB">10 gün sonra Özge…</p>

    <p class="paragraf ParaOverride-7">Saatine baktı Özge, Ayşegül ve ailesinin uçağı havalanmıştı. Önündeki ekrandan kontrol etti, tam zamanında kalkmıştı. Bir dostun gidişi bu kadar ağır olamazdı, eğer o gidiş kişinin kendisinin sebep olduğu bir yitiş olmasaydı.</p>

    <p class="paragraf ParaOverride-7">Hayatlarını altüst etmişti. Üstelik sadece birkaç kelimeyle ve Ayşegül’ün dediği küçücük bir “tabii” ile. Aslında o an her şey değişmişti ama insan zavallı bir yaratıktı, değişimi ancak olup bittikten sonra anlayabilecek kadar zavallıydı. Her şey bittiğinde görebiliyorduk o her şeyin başladığı noktayı. Halbuki değişim o gün o telefon konuşmasında, Özge Ayşegül’den o iyiliği istediğinde olmuştu. O gün ölmüştü Ayşegül’ün anneannesi ve dedesi, Özge’nin cahilce, bencilce sitenin domain ismini onların üstüne aldığı o lanetli günde, anda yitip gitmişlerdi, Özge’nin hayatının en mutlu o gününde! Domaini sonradan değiştirmişti ama takip edilmelerine engel olamamıştı işte.</p>

    <p class="paragraf ParaOverride-7">Vücuduna bağlanmış bombalar hayal etti Özge, samimiyetinden bir an bile kuşku duymadığı dostunun hayatını altüst etmenin verdiği mahvolmuşlukla. Patladıklarında 25 kilometre çapında her şeyi yok eden, bedenden geriye sadece kocaman bir çukur kalmasına yol açacak etkide bombalar, havalanan o uçağın arkasındaki pisliği temizlercesine patlasalar ve temizleselerdi bu ülkeyi. Ayşegül, çocuklarıyla birlikte gitse ve gittiği yerde mutlulukla yaşasa, tüm bu pisliği arkasında bıraksa, anneannesini ve dedesini düşündüğünde sadece patlamayı hatırlasa… Patlayan bombadan geriye kalan kocaman bir çukur ve o çukurun tam ortasında, merkezinde Özge’nin yok olarak acıdan kurtulmuş bedeni.</p>

    <p class="paragraf ParaOverride-7">Haberi aldığında nasıl da olanların kendisinden kaynaklandığını anlayamamıştı. Arkadaşının acısını paylaşarak kendi üzerine düşen tüm ağırlığı hatta çok daha fazlasını kaldırmaya hazır, önüne gelen ilk uçağa atlamak için koşarak havaalanına gitmişti. Cenaze boyunca yardım edecek, bir kardeşin yapabileceği her şeyi yapacak, bir dostun verebileceği tüm güveni verecek, bir ailenin olabileceği her şeyi olacaktı Özge, Ayşegül ve ailesi için. O iki pisliği bulup kendi elleriyle öldürecekti, yemin etmişti uçağı beklerken. Ta ki Sadık’ın notercisi sessizce karşısında belirene ve bir bakışla onu yanına davet edene kadar… Cehennem kapılarından işte o zaman girdi Özge. Hayatında zarar vermemek için her şeyi yapmaya hazır olduğu dostunun ailesinin ölümüne sebep olduğunu anladığı o anda.</p>

    <p class="paragraf ParaOverride-7">Ayşegül ve tüm ailesi tehlikedeydi, domain sahibi değiştirilmiş olsa da, beceriksizce alınan ilk adresin sahibinin bugün hiçbir önemi olmasa da, birileri kazdıkça kazmış ve sitenin ilk alındığı isme ulaşmıştı. İpin ucuydu orası, çektiklerinde ellerinde kalmış olsa da ipin ucuydu. Darbe’nin sahibine ulaşmak için ilk adımdı. Karşılarında yaşlı iki kişi gördüklerinde nasıl da şaşırmış olmalıydılar, sekiz bıçak darbesinin nedeni bu şaşkınlığın kızgınlığa dönüşmesiydi elbette, cevaplayamadıkları soruların hıncıydı. Cevap alamamışlardı çünkü Dudu nine ve Ali Rıza dedenin haberi yoktu hiçbir şeyden. Peki yanlarında çalışan iki kişi neredeydi? İkisi de izinsiz olarak çalışan kaçak göçmenlerdi. Herkes onların yaptığına emindi ama Özge onlar olmadığını biliyordu, her hücresine yayılmış olan gerçeğin zehriyle baş başaydı, yapayalnızdı. Dostuna destek için binmeyi beklediği uçağa, öğrendiklerinden, Sadık’ın notercisinin anlattıklarından sonra bindiğinde artık her şey değişmişti. Yardıma değil, onlara kaçmalarını söylemeye gitmişti.</p>

    <p class="paragraf ParaOverride-7">Darbe’den gelen tüm parayı kullanıp onları Avrupa’ya çıkarmıştı bugün.</p>

    <p class="paragraf ParaOverride-7">Gözlerini kapadı, kendini cezalandırırcasına sıktı gözlerini ve Ayşegül’ün gözlerini hatırladı, derin, siyah, samimi… Bir dostun hiç değişmeyen gözleri, nasıl da acı doluydu, nasıl da üzgün, yorgun, yenilmişti. O yenilmişliğin üstüne eklenen hayal kırıklığının anbean ruhuna yayılmasını izlemişti Özge, ona hemen ülkeyi terk etmeleri gerektiğini anlatırken. O an daha da için için yanmış, kendi acılarında anlamsızlaşmışlardı. Aklın aynasıydı gözler. Hiçbir şey düşünemeyen bir aklın aynası neyse, işte Ayşegül’ün gözleri öylesine benzersizdi. Kendi boşluklarında benzersiz gözler öylece bakmışlardı Özge’nin gözlerine. Hissettikleri acıyla bomboştular, ilk defa. Özge’nin suratına bakarken tek kelime çıkmamıştı ağzından, çatılan kaşların altında acı içinde kıvranan gözler yetmişti her şeyi anlatmaya, kelimelere gerek kalmamıştı. Nefretin doğumu sessiz olurdu. Bir zamanlar kendisi için hayatını verebileceğine emin olduğu dostu, o an, ölesiye nefret eden bir düşman olmuştu. Birinden hayatı aldığınızda dostluk ölürdü.</p>

    <p class="paragraf ParaOverride-7">Gözlerini açtı Özge, daha fazla düşünürse gerçekten de gidip bomba aramaya başlayacaktı. Yerinden fırlayıp kalktı. Odanın içinde yürümeye başladı. Sadık’a ulaşabileceğini bilse kapısına dayanacaktı ama ne telefonlarına çıkmıştı ne de Özge’yi kendi katına almıştı. Sekreteriyle “Bekle” yazan kısa bir not göndermişti.</p>

    <p class="paragraf ParaOverride-7">“Bekle” ne kadar da sabırsız bir kelimeydi. Ama ona kızamıyordu Özge, kendisi açmıştı tüm bu belayı herkesin başına. Ortaya çıkardığı haberler lağımın merkezine kaymış, politikacıların pislikleri saçılır olmuştu. Bu ülkenin tarihinde ilk defa herkes kimin kim olduğunu biliyordu, ama hiçbir şey değişmemişti, insanlar kimin ne halt yediğini bildikleri halde sistemin içindeki görevlerine devam ediyorlardı. Ortama yayılan metan gazı gibiydi bu durum, çöplükten gelen bu metan gazının patlaması için sadece küçük bir kıvılcım gerekti. O kıvılcımın çakması için ölmeye hazırdı Özge ve çakmaması içinse öldürmeye hazır bir kitleyle karşı karşıyaydı, onlarla arasında olan tek şey Sadık’tı. Kendisini görmek istememesi gayet normaldi. Hatta hâlâ işten atılmamış olması bile mucizeydi. Salağın tekiyim ben diye düşündü, boyundan büyük işlere kalkıştığı için etrafındaki herkese zarar veren bir salak!</p>

    <p class="paragraf ParaOverride-7">Kurtarmak için, uğruna öleceği değerleri korumaya çalışırken yok eden bir salak!</p>

    <p class="paragraf ParaOverride-7">Şehrin binalarına odaklanmış manzarayı kucaklayan cama dayadı ellerini, hafifçe ittirdi, cam sağlamdı, kırmak için sandalye falan atmak gerekecek kadar sağlam ve alnını dayadı cama, ağlamak istedi, Dudu nineyi düşündü, kendisine elma toplatan Ali Rıza dedenin gülüşünü… nasıl öldürüldüklerini… Tek bir damla akmadı gözünden, içinde yanan ateş o kadar yoğundu ki gözyaşlarını kurutmuştu. Kupkuruydu Özge…</p>

    <p class="paragraf ParaOverride-7">Dergiyi kapatmalı ve gidip teslim olmalıydı. Çünkü sırada Ömer ve Muammer Bey vardı. Onları korumak için yapması gereken şey buydu. Teslim olmalı ve konuyu kapatmalıydı. Ama kime teslim olacaktı! İnsan sisteme nasıl teslim olurdu? Direnişi bırakmaktı teslimiyet, olduğun şeyden vazgeçip onların istediği şeye dönüşmekti. Ateş suya dönüşebilir miydi? Ne olduğundan emin biri kendinden başka ne olabilirdi ki? İnsan kendini yeniltebilir miydi?</p>

    <p class="paragraf ParaOverride-7">Alnını, dayadığı cama vurdu, teslim olması gerektiğini söyleyen aklını sustururcasına… ama aklı susmadı, git ve yenil diyordu. Yenil ki değer verdiklerin kurtulsun. Yenil dedi aklı, alnını yine cama vururken Özge… Aklı susmadı, Özge de alnını vurmayı bırakmadı. Aklıyla savaşta, alnını vurduğu camda takılı kalmıştı ki kendi adını duydu, döndüğünde ne kadar zamandır orada olduğunu bilmediği Burcu’yu gördü, Sadık’ın uzun bacaklı asistanı kendisine bakıyordu, delirmiş birine bakar gibi.</p>

    <p class="paragraf ParaOverride-7">“Alnınız fena kızarmış” dedi.</p>

    <p class="paragraf ParaOverride-7">Özge tepki veremedi, sadece bakıp niye kendisine seslendiğini açıklamasını bekledi. Alnı kızarmışsa kızarmıştı, eğer aklıyla kavgası bölünmeseydi o camı kesin kıracaktı!</p>

    <p class="paragraf ParaOverride-7">Bir an Özge’nin ifadesizliği içinde kendi ifadesini kaybetti Burcu ve sonra toparlanıp elindeki kâğıdı uzattı. İkiye katlanmış küçük kâğıdı aldı Özge, “Aracınız birinci otoparkta sizi bekliyor, konuşmayın ve cep telefonunuzu almayın lütfen” yazıyordu.</p>

    <p class="paragraf ParaOverride-7">Ceketini dahi almadan kızı geçip gidecekti Özge ama kız durdurdu onu ve elindeki kâğıdı yavaşça çekip aldı. İyi günler dileyip önden çıktı.</p>

    <p class="paragraf ParaOverride-7">Bedenini akışa teslim etmiş halde, geçtiği yerlerde gördüğü yüzleri algılamadan indi otoparka, kendisini bekleyen siyah camlı, kocaman Mercedes minivana bindi. Kapılar otomatik olarak kapandı, kilitlendi.</p>

    <p class="paragraf ParaOverride-7">Yola koyuldu. Nereye gittiğini bilmeden ama nereye giderse gitsin aklıyla yaptığı savaştan kurtulamayacağını bilerek. Yenil diyordu aklı, yenil!</p>

    <p class="paragraf ParaOverride-7">Yenemezsin, bırak ve yenil…</p>

    <p class="arabaslik_sol" xml:lang="en-GB">10 gün sonra Bilge…</p>

    <p class="paragraf ParaOverride-7">Nihayet Eti’yi eve getirmişlerdi. Sokak kapısından yavaşça çıkarken kendisini uğurlayan hizmetçiye sessizce, “Yarın sabah dönerim, bir şey olursa arayın” dedi ve geride duran Atacan’a elini sallayıp çıktı Bilge.</p>

    <p class="paragraf ParaOverride-7">“Hâlâ ölmemiş olması on gündür Eti’ye yapılan işkenceyi haklı çıkarır mıydı?” diye düşünerek arabasına yürüdü. Eti’den akan, daha doğrusu akıtılan kanın görüntüsü geldi aklına ve gözlerini sıkıca kapatıp açtı, görüntüyü zihninden kovaladı. Yıllarca tedavi edilmeyen, ne olduğu bilinmeyen bu tuhaf hastalık bağırsaklarının temizlenmesiyle nasıl da bir anda çaresine kavuşmuştu. Aslında çok da mantıklıydı Hanım’ın anlattıkları, ikinci beyindi sindirim sistemimiz. 200 milyon nöronla tüm sinir sistemimizi tetikleyen ikinci merkezdi. Milyarlarca bakteri nöronların iletimine yardım eden kiracılar gibiydi. Sindirime giren yiyeceklerin parçalanıp sindirilmesine yardım etmeleri karşılığında vücut bakterilerin bağırsaklarda, midede yaşamasına izin veriyordu. Organizmaların işbirliğiydi hayatı devam ettiren şey. Varoluş tek başına olmuyordu. Yardımcı bakterilere ev sahipliği yapan sistem parazitler tarafından istila edildiğinde bağışıklık sistemi sıkıyönetim ilan ediyordu bağırsaklarda ve parazitler çoğalırsa iyileri kötülerden ayıramadığından önüne gelen her organizmaya savaş açıyordu vücut, kendini yok etmek pahasına. İnsanlar ölüyorlardı kendi bağışıklık sisteminin bombardımanında ve tıp dünyası sadece izliyordu, kendi bilgisizliklerini, eksikliklerini çaresiz hastalık adı altında kamufle ediyorlardı günümüz doktorları.</p>

    <p class="paragraf ParaOverride-7">Antikorların bağırsak çeperine saldırmasının ve demir alımını engelleyecek seviyede bağırsak dokusunu yıpratmasının nedeni kron hastalığıydı. Uzun süre çeperi istila eden kandida mantarına<span class="dip CharOverride-11"><a class="_idFootnoteLink" href="#footnote-225-23" id="footnote-225-23-backlink">23</a></span> karşı verilen savaşın bıkkınlığa dönüşmüş bir alışkanlığıydı bu antikor bombardımanı. Mideye çıkarsa, mide kanserine neden olacak kadar arsızdı bu mantar. Otoimmün hastalığı demişlerdi önüne gelen her organa saldıran bağışıklık sisteminin şaşkınlığına, bu şaşkınlığın bağırsaklarda yuvalayan parazit yumurtalarının kanla yolculuğa çıkıp vücuda dağılıp organlara yerleşmesinden kaynaklandığını bilmeden. Peki nasıl bilmezlerdi!? Sindirim sisteminde yediğimiz yemeklerden beslenip vücudumuzu besinsiz bırakan parazitlerin neden olduğu onlarca hastalık vardı, tuhaf isimlerle kamufle edilmiş. Yüzlerce çeşit parazitle savaşmaya çalışan bağışıklık sistemi en sonunda bu savaşta kendini kaybediyor ve önüne gelen her organizmayı öldürüyordu. Çinliler sindirim sitemlerini rahatlatmak için binlerce yıl önce ikinci beyine adanmış Çigong adında yoga bile geliştirmişken artık modern tıbbın beceriksizliğine teslimdi hayatlar. Sürekli içilen kekik suyuyla temizlenebilecekken, parazit yağması organlarda hasara yol açacak seviyeye çıkınca hastalık başlıyordu aynı Eti’nin yaşadığı gibi. Mikro parazitlerle kaplanmış bedeni, kendine savaş açmıştı. Sözde çaresiz hastalığın çaresi bağırsakları ve kanı temizlemekti. Kanla vücuda yayılıp organlara hatta beyne yuvalayan mikro parazitler artık kamufle de değildi. Sinsice saklandıkları yerde nihayet imha edilebildiler. Eski insanların sözde ilkel yönetmeleriydi işe yarayan. Doğadan gelmişti çare, her zamanki gibi. Hâlâ sağlığına kavuşmamıştı Eti ama iyileşiyordu.</p>

    <p class="paragraf ParaOverride-7">Son günlerde öğrendiklerinin hayretinde arabasına bindi Bilge, Ali’ye gitmeli ve Doğru’yu almalıydı. Sadece gece yatırırken görür olmuştu onu ve bir haftadır da yıkamamıştı. Kendini suçlu hissetmek istedi ama hissedemedi. Çünkü tuhaf bir şekilde Doğru’da ciddi bir gelişme vardı. Sosyalleşme yeteneği gelişmişti, az da olsa, etrafındaki sisteme, objelere değil duygulara da dikkat eder bir hali vardı. Bazen fazla ilgi de organizmanın gelişimini engelleyebiliyor, belki de tembellik yüklüyordu. Her anını çocuklarına adayan anneler belki de ilgileriyle zehirliyorlardı çocuklarını, aynı hiçbir anını çocuklarına adamayan annelerin ilgisizlikleriyle zehirlemesi gibi… Hayata denge lazımdı. Her şeye denge lazımdı. Yola çıktığında yan koltuğa attığı telefonuna gelen mesaja baktı… Can Manay! Mesajı açtı… İlk satırları okurken arabayı sağa çekmeye karar verdi, dikkati allak bullak olmuşken kullanamazdı. Mesajda bir adres vardı ve adresten sonra “Bu hafta taşınmış olmalıyım. Hallet…” yazıyordu.</p>

    <p class="paragraf ParaOverride-7">Mesajı birkaç kere okuduktan sonra Zeynep’i mi yoksa Ali’yi mi arayayım diye düşünürken Zeynep aradı. Hemen açtı telefonu, Can Manay ona da mesaj atmıştı. Zeynep’in sevinci telaşıyla karışmıştı. Can Manay evden taşınmış, yeni evi bulunana kadar şehrin en lüks oteline yerleşmişti. Zeynep Ali’yi de aramıştı. Bir saat içinde şirkette toplanacaklardı. Her gün ısıttığı çorbayı kaç gündür boşuna ısıttığını düşünürken Can Manay’ın kendilerine katılıp katılmayacağını sormak istedi Bilge ama sormadı. On gündür Manay’ı görmediği aklına geldi. Hissettiği huzur sadece Eti’nin iyileşmesinden değildi, Manay’a maruz kalmamanın da etkisi vardı, belki. Sanki fırtına dinmişti ama yine de bu işten ayrılması gerekiyordu. Ne zaman ayrılacaktı henüz bilmiyordu ama kararı kesindi.</p>

    <p class="paragraf ParaOverride-7">Arabayı çalıştırıp şirkete doğru yola koyulurken Ali’yi arayacaktı ki Ali aradı. O da şirkete doğru yola çıkmak üzereydi, Doğru’yu da yanında getirecekti. Can Manay nihayet kendine gelmeye başlamıştı, keşke Eti’nin de tedaviye az da olsa cevap verdiğini söyleyebilselerdi Manay’a, bu bilgi çok iyi gelebilirdi ama Eti özellikle tembihlemişti, kimse bilmeyecekti. Boşuna umut verip iyileşmezse tekrardan yıkıma girmesini istemediği çok belliydi, mantıklıydı.</p>

    <p class="paragraf ParaOverride-7">Şirkete yaklaşırken müziği açtı Bilge, “Blackwind” çalıyordu Patric Watson’dan.</p>

    <p class="paragraf ParaOverride-7">Can Manay evden çıkmıştı! Bir yılanın eski derisinden sıyrılması gibi Can Manay’ın da kendi kabuğundan çıktığını düşündü, kendinden sıyrıldığını. Mümkün müydü? Siyah gözlerinin ışıksızlığından arındığını… gözlerini düşündü. Aslında kahverenginin karanlıkla siyaha dönüşmesiydi gördüğü. Bir göz hem bu kadar derin hem bu kadar boş, hem bu kadar anlamlı hem bu kadar anlamsız nasıl olabiliyordu? Yoksa Manay gibi adamların gözlerine bakınca insan kendi içindekini mi görüyordu? Kendi boşluğumuzla ya da derinliğimizle yüzleşiyormuşuz hissi verebilecek fiziksel üstünlükte olmaları mıydı aslında tek üstünlükleri?… Olamazdı. Can Manay’ın zekâsı belki bir süredir uykudaydı ve deliliği şaha kalkmıştı ama Bilge üniversitede ondan aldığı dersleri unutamazdı. Adam ne olursa olsun bir dehaydı. Gözlerinin hissettirdiğiyse dehasının karmaşasıydı. Her deha köklerini delilikten almaz mıydı? Deliliğin derinliğine inebilenler değil miydi zekânın doruklarına çıkabilenler?! Bir kavramın her iki ucunu da anlayabilenler.</p>

    <p class="arabaslik_sol" xml:lang="en-GB">10 gün sonra Sadık Murat Kolhan…</p>

    <p class="paragraf ParaOverride-7">Tüm ayarlamalar bitmişti. Darbe’yi Özge’ye bağlayan tek halka da temizlenmişti. Özge’nin sicili incelemeye alınmak için tertemizdi. Önümüzdeki milletvekili seçimlerine hazırdı. Helikopterden indi Sadık, başkente gelmişti.</p>

    <p class="paragraf ParaOverride-7">Bakanlığın içine girince, ülkenin değişik şehirlerinden gelen diğer yöneticilerle selamlaşıp koltuğuna oturdu. Toplantıya çağrılan kişileri inceledi. Bu toplantı, başbakanın güvendiği tüm holding ve medya patronları içindi. Davet edilmeyen birkaç kişi olduğunu fark etti, demek ki onların ipleri çoktan çekilmişti. Üç aya kalmadan iflas edeceklerdi. Devletten daha büyük bir tehlike yoktu, halktan para kazanmaya çalışan biri için. Halkın haraççısıydı devlet. Kimin kimden ne alacağına, ne zaman ve ne kadar alacağına karar veriyordu, kendi yüzdesini de vergi adı altında ekliyordu. Vergilerle yapıldığı halde hâlâ geçmek için para ödenen köprülerin, yolların ülkesiydi burası.</p>

    <p class="paragraf ParaOverride-7">Vergilerin toplandığı devlet bankasının, başbakanın dostlarına holdingler kurmaları için halkın parasını faizsiz olarak hediye ettiği hakların ülkesiydi burası.</p>

    <p class="paragraf ParaOverride-7">Tapularının bir gecede vakıflara hediye edildiği devlet arazilerinin ülkesiydi burası.</p>

    <p class="paragraf ParaOverride-7">Halkın sahip olduğu, atalarının kanıyla koruduğu değerlerin talan edildiği dünyada eşi benzeri görülmemiş bir yağmanın ülkesiydi burası… Derken kendine geldi. Özge nasıl da içine işlemişti, onun gibi düşünür olmuştu.</p>

    <p class="paragraf ParaOverride-7">Hatırladı, bu devlet sayesinde kendisi medya patronu olmuştu, bu hükümet sayesinde halkın parasıyla bedavaya kendi gazetelerini, televizyonlarını kurmuştu. Kendisine hediye edilen devlet arazilerinden birine kurulmuştu holdingi. Süregelen yağmanın başkarakterlerinden biriydi kendisi.</p>

    <p class="paragraf ParaOverride-7">Yanından geçen bakanların elini sıkıp başıyla selamlarken bir yandan da kendiyle yüzleşti Sadık. Kim olduğunu hatırlattı kendine ve niye burada olduğunu. Salakların ülkesiydi burası. “Değerlerine sahip çıkamayan salakların!” diye düşünüp rahatladı.</p>

    <p class="paragraf ParaOverride-7">Başbakanın toplantı masasında yerini almasını alkışlarken kelimeler istemsizce, zıtlıklar halinde doğmaya devam ettiler aklında.</p>

    <p class="paragraf ParaOverride-7">Bir ağaç kesilmesin diye kendi canını ortaya koyan gençlerin ülkesiydi burası. Doğruyu yapabilmek için çaresizce şiddet göstermeden direnen insanların ülkesiydi. Yağmayı durdurmak için doğru olanı anlatmaya çalışanların ülkesiydi. Özge’nin ülkesiydi. Özge’nin ve onun atalarının ülkesi…</p>

    <p class="paragraf ParaOverride-7">Başbakanın buyur etmesiyle herkes yerine oturdu ve toplantı başladı. Önümüzdeki seçimler için planlanan hamlelerin yer aldığı dosyalar dağıtıldı. Her kurum verilen dosyadaki talimatlara harfiyen uyarsa zaten her şey hazırdı, Amerika’nın hazırladığı oy sistemi sayesinde zaten bu seçimde kesin kazanılacaktı, sadece örtbas için biraz hükümetin yardıma ihtiyacı vardı. Sahte anketlerle sanki iki rakip partiyi başa baş bir çekişmedeymiş gibi göstermek mantıklıydı, medya yine çok iyi çalışacaktı.</p>

    <p class="paragraf ParaOverride-7">Sonuçta hakkına sahip çıkamayan, kandırıldığını bildiği halde kıçını kaldırmayan uyuşukların ülkesiydi burası! Sahip çıkmayı bilmeyen, hareket ederek değil şikâyet ederek rahatlayanların ülkesi… Kimin ülkesi olursa olsun her zaman kazananlardan olacaktı Sadık. Tuttuğu tarafta rahatladı, kazandığını sandığı şeyin parça parça ruhundan götürdüğünü düşünmeden.</p>

    <p class="arabaslik_sol" xml:lang="en-GB">10 gün sonra Can Manay…</p>

    <p class="paragraf ParaOverride-7">İzolasyon yatağının<span class="dip CharOverride-11"><a class="_idFootnoteLink" href="#footnote-225-24" id="footnote-225-24-backlink">24</a></span> kapağı açıldığında sanki gündüz uykusundan kalkan bir vampir gibi çıktı tuzlu suyun içinden, kendisini bekleyen bornozu çıplak vücuduna geçirdi. Elindeki ize baktı, ne kadar da yaralanmıştı. Aylardır hırpalamıştı bedenini, şimdi toparlaması gerekliydi. Saunaya geçti, üzerindeki tuzu terleyerek atacaktı. Saunanın camlı kapısında yansımasına odaklandı, kıllarını tıraş edince, toprağın altından çıkmış gibiydi suratı.</p>

    <p class="paragraf ParaOverride-7">Saunada on beş dakika durduktan sonra buzlu su havuzuna girdi. Beş dakikada telaşsız çıkıp sıcak duşa attı kendini.</p>

    <p class="paragraf ParaOverride-7">Çelişkilerin gezegeninde duyu organlarına yaşattığı zıtlıkta rahatlamaya çalıştı Can… Spada işi bitmişti.</p>

    <p class="paragraf ParaOverride-7">VIP’lere ayrılmış bölümden odasına çıkan asansöre gelirken önünden geçtiği spa çalışanları hürmette yarışırcasına çekildiler kenara, saunaya vardığında kim olduğunu hatırlamıştı.</p>

    <p class="paragraf ParaOverride-7">İnsan görmeliyim diye düşündü, daha doğrusu insanlar beni görmeli, çünkü diğerlerinin gözünde olduğu yeri izlemek ona iyi gelecekti. Kendi içinde değersizleşen birinin değerini diğerlerinin gözünde aramasının lanetindeydi. İnsansız yaşayamaz olmanın temeliydi ama fazla düşünmedi. Analizini edemeyeceği bir duyguydu bu, ederse altında ezileceği yoğunlukta, değerliymiş gibi yaptığı her saçmalığı yıkıp geçecek gerçeklikte bir kendini bilme haline açılıyordu kapıları… asla açılmaması gereken o kalın, ağır, demir kapıları. Kapıların ardı tehlikeliydi, Can Manay’ın asla var olamayacağı bir haldi bu. Çiçek vardı orada, Duru’nun hemen gerisinde dikilmiş hesap sormayı bekliyordu. Odasına çıktı Can ve askıda kendini bekleyen kıyafetlere baktı, aklındaki kapılardan uzaklaşırken. İstediği her şey alınmıştı. İki beden zayıflamıştı.</p>

    <p class="paragraf ParaOverride-7">Ekiple buluşması için sadece yarım saati vardı. Giyindi. Saçlarını toparlamak için aynanın karşısına geçti, uzun süredir ilk defa kendine dikkat etti. Sakallarından kurtulmuştu ama saçlarının biçimsiz uzunluğu şekle girmiyordu, saçının üst kısmını topladı, daha önce Bilge’nin külotu yerine bıraktığı tokayla. Maske şeklinde kullandığı yarım gülümsemeyi denedi… eskisi gibi oturmuyordu artık suratına. İyice gülümsedi… eskisi gibi yakışmıyordu gülümsemesi… saklamıyordu eskisi gibi… hiçbir şey eskisi gibi değildi.</p>

    <p class="paragraf ParaOverride-7">Aydınlanmak için etrafındaki her ışığa yaklaşan, ışığı çekip yutan ama bir türlü aydınlanamayan kara bir delik gibi hissetti kendini.</p>

    <p class="paragraf ParaOverride-7">Kendini zorlamayacaktı, bir süre gülümsemeyecekti. Eskiyi değiştirmenin vakti gelmişti.</p>

    <p class="arabaslik_sol" xml:lang="en-GB">10 gün sonra Deniz…</p>

    <p class="paragraf ParaOverride-7">İnşaatın kabası tamamen bitmişti, detaylara geçilecekti. Havuza doldurulan kumun üzerinde yalınayak dikilip etrafına baktı Deniz.</p>

    <p class="paragraf ParaOverride-7">Elektrik döşenecek, aydınlatma yapılacak ve ses sistemi takılacaktı. Binanın yukarısında ahşap tahtalarla sıra sıra desteklenmiş çatının alt kısmında bir şey olduğunu gördü. Daha dikkatli bakmak için dikildiği sahnenin ucuna yürüdü ama görmek istediği şey çok yukarıdaydı… Biri vardı. Biri çatının ahşap tahtasının üstüne uzanmıştı… Birkaç saniye kim olabilir diye düşündükten sonra seslendi.</p>

    <p class="paragraf ParaOverride-7">“Göksel!”</p>

    <p class="paragraf ParaOverride-7">Binanın içinde çalışan herkes işlerini bir anlığına bırakıp Deniz’e odaklandılar, Deniz ise uzandığı tahtadan doğrulmuş kendisine bakan çatıdaki Göksel’e. Eliyle aşağı inmesini işaret etti, ama nasıl inecekti? Derken Göksel’in bir hamlede karşıdaki tahtaya sıçramasını ve tahtadan bir maymun gibi kollarını kullanarak asma katın ince balkonuna kendini bırakmasını izledi. Göksel’in çatıdan aşağıya inip bir sıçrayışta sahneye sıçraması bir dakika sürmedi.</p>

    <p class="paragraf ParaOverride-7">Deniz, “Açılış için çalışmalıyız” dedi.</p>

    <p class="paragraf ParaOverride-7">Göksel kafasını hafifçe yana yatırırken, “Ne işe yarayacak ki?” diye sordu.</p>

    <p class="paragraf ParaOverride-7">Deniz beklemediği bu soru karşısında kaşlarını çattı, Göksel’in kafasında gezinen düşünceyi tespit etmeye çalıştı… ama imkânsızdı. “Ne işe yaramasını istersin?” diye sordu.</p>

    <p class="paragraf ParaOverride-7">Göksel samimiyetle “Bilmiyorum” diye cevaplarken ilk defa gözlerinden umursamazlığı çekildi.</p>

    <p class="paragraf ParaOverride-7">Deniz elini Göksel’in omzuna koyup sıktı. “Düşün o zaman. Sen ne işe yaramak istiyorsan o işe yaramak için yaratıldın, ancak ne istediğini düşünürsen, anlarsan olman gereken şeye dönüşeceksin. Kendine, düşünce engelleri koymak yerine en iyi yaptığın şey için emek ver. İşe yarayacak olan sadece yaptıkların değil, sensin! Verdiğin o emekle birlikte işe yarayacaksın. Verilen hiçbir emek asla boşa çıkmaz. Sen çabaya geç, emek ver, evren de sana cevap verir” dedi.</p>

    <p class="paragraf ParaOverride-7">Göksel’in suratında gülümsemeye benzeyen ama yıllar önce çocukken kırılıp deforme olmuş bir mimik belirdi, Deniz bu ifadenin kendini güvende hissetmekten geldiğini düşünürken Göksel en iyi yaptığı şeyi düşünüp gülümsemişti. Dans etmek değildi bu Deniz’in düşündüğünün aksine. Şimdiye kadar üç kişiyi öldürmüştü, belki de dörttü, her seferinde sonsuz bir gönül rahatlığı hissederek. Keşke, küçücük bir çocukken karşısına çıkan o ruhsuzlar da öldürülmüş olsaydı. Deniz haklıydı, belki de en iyi yaptığı şeye odaklanmalıydı. O zaman çocukken karşılaştığı insanların var olmasını engelleyebilir miydi?… Evet. Neden olmasındı!</p>

    <p class="paragraf ParaOverride-7">Deniz Göksel’in düşünce yolculuğundan habersiz sahneden atlayıp elektriğin döşenmesi için alınan kabloları kenara taşımaya başladı, Göksel sahnenin üstünde yere çöküp Deniz’e, “Ada’yı görmen lazım” dedi.</p>

    <p class="paragraf ParaOverride-7">Deniz hayır anlamında kafasını sallarken ne yaptığı işi bıraktı, ne de başını kaldırıp Göksel’e baktı. Kendisine ihaneti hatırlatan hiçbir şeyle bir araya gelmeyecekti, ona Duru’nun ihanetini hatırlatan hiçbir şeyi içeri alamazdı.</p>

    <p class="paragraf ParaOverride-7">Göksel, “Sana ihtiyacı var” dedi.</p>

    <p class="paragraf ParaOverride-7">Deniz kabloları üst üste istiflemeye devam ederken yine sağa sola salladı.</p>

    <p class="paragraf ParaOverride-7">Göksel, “Kaybolmak üzere” dedi, sahneden aşağı atlayıp Deniz’le kablolar arasına girip Deniz’in çalışmasını engelledi.</p>

    <p class="paragraf ParaOverride-7">Deniz dikildiği yerde Göksel’e baktı. Birini umursuyor olması ne harikaydı ama Deniz’in başkasını umursayacak gücü kalmamıştı. İlk defa başkasını umursayan birine böyle bir güçsüzlük nasıl anlatılırdı?</p>

    <p class="paragraf ParaOverride-7">Göksel, “Kötü şeyler olabilir” dedi.</p>

    <p class="paragraf ParaOverride-7">Deniz sakince cevap verdi.</p>

    <p class="paragraf ParaOverride-7">“Zaten oldular Göksel… en kötü şeyler. Bundan daha kötüsü olamaz! Neden biliyor musun?”</p>

    <p class="paragraf ParaOverride-7">Göksel bilmiyordu bekledi, Deniz cevap verdi.</p>

    <p class="paragraf ParaOverride-7">“Çünkü artık hazırlıklıyım. Çünkü artık dikkat ediyorum yanıma kimi yaklaştırdığıma, çünkü artık yağmalanmaya açık değilim. Çünkü artık farkındayım. Sarıp sarıp içen, müziği kendinin sanan o salak değilim artık! Konuşmaya değil yapmaya, oluşturmaya ihtiyacım var artık! Çünkü artık harekete geçtim! Çünkü artık odaktayım, çabadayım.”</p>

    <p class="paragraf ParaOverride-7">Göksel omuzlarını silkti. “Bizden birini geride bırakarak mı ilerleyeceksin?” dedi ve Deniz’in cevap vermesini beklemeden dönüp sakince gitti.</p>

    <p class="paragraf ParaOverride-7">Göksel’in ardından bakarken sarsıldı Deniz. “Bizden biri…” BİZ! Ne kadar da güçlü bir kelimeydi.</p>

    <p class="arabaslik_sol" xml:lang="en-GB">10 gün sonra Ada…</p>

    <p class="paragraf ParaOverride-7">Ada’nın elindeki kemanı çalmaya çalışıp beceremeyince gitara geçmesini, o da olmayınca içeride biraz volta atıp çıkıp gitmesini, birkaç saat sonra yine gelip çalmaya çalışmasını izlemenin işkencesiyle geçen üç günden sonra stüdyo iyice boşalmıştı.</p>

    <p class="paragraf ParaOverride-7">Ses teknisyenlerinden en genci deklerin başında oturmuş neredeyse uyuklamak üzereyken yine baskın halinde daldı Ada içeri, teknisyen aheste aheste açtı dekleri, tamamen umutsuz. Stüdyonun boşaldığına ancak dikkat eden Ada camın ardından seslendi.</p>

    <p class="paragraf ParaOverride-7">“N’oldu? Herkes nerede?!”</p>

    <p class="paragraf ParaOverride-7">Teknisyen sadece omuzlarını silkip deklerin açık olduğunu işaret etti, ne desindi ki günlerce müzik yapamayan bu kıza. Belki de sadece reklam müziği yapabilen biriydi, albüm çıkarmak için fazla üstüne gidilmişti. Umutsuzca geriye yaslanıp bekledi. Bu seferki çıkışında stüdyodaki zamanının dolduğunu ona söyleyecek ve çekip gidecekti.</p>

    <p class="paragraf ParaOverride-7">Ada stüdyonun içinde bir ileri bir geri yürüdü, kafesinde strese düşmüş hayvanat bahçesindeki bir çita gibi… Hızla gidip duvardaki elektrik anahtarını eliyle tokatlarcasına söndürdü. Işığın aniden sönmesiyle kafasını kaldırdı teknisyen, bu kız iyice tuhaflaşmıştı… Şimdi karanlıkta ne yapacaktı!?</p>

    <p class="paragraf ParaOverride-7">Ada duvara dayalı gitarı eline aldı, akorduyla oynadı. Teknisyen kendi hayatına geri döndü. Mikrofonu açıp bir saat içinde stüdyonun kapanacağını söylemeyi düşündü, araya girip kızı bu müzik yapma işkencesinden kurtarmak bir noktada gerekecekti. Şadiye de aramıyordu artık ve Tugay’ın bununla işi nasılsa kısa bir zamanda bitecekti.</p>

    <p class="paragraf ParaOverride-7">Mikrofona eğilen Ada teknisyene “Başlıyoruz” dedi.</p>

    <p class="paragraf ParaOverride-7">Teknisyen küçük, ümitsiz bir bakış atıp kafasını sallayıp kayda girdi, bu belki ellinci kayda girişiydi. Reklamdan bu kadar para kazandırmış olmasa hayatta bu kızı çekmezlerdi.</p>

    <p class="paragraf ParaOverride-7">Elindeki gitarın ince tınıları birkaç notayı geçecek uzunlukta devam edince elindeki telefondan kaldırdı kafasını teknisyen, ama Ada’nın müziği kesilmişti.</p>

    <p class="paragraf ParaOverride-7">Ada “Tekrar” dedi ama teknisyen sadece geriye yaslanıp telefonuyla ilgilendi. O tınılar çıktı yine gitardan ve kulakta derin izler bırakarak uzadı uzadılar, o kadar ki teknisyen müziğin kesileceğinden emin biri olarak kafasını Ada’ya kaldırıp dikkat kesildi, keşke müzik devam edebilseydi… güzeldi.</p>

    <p class="paragraf ParaOverride-7">Gitarın tınısına devam ederken dudaklarına yapıştırdığı mikrofona şarkısını söylemeye başladı Ada, hayret müzik kesilmemişti.</p>

    <p class="paragraf ParaOverride-7"><span class="CharOverride-10">“Düşünceler dibe çöktüğünde</span></p>

    <p class="paragraf ParaOverride-7"><span class="CharOverride-10">Duygular biriktiğinde</span></p>

    <p class="paragraf ParaOverride-7"><span class="CharOverride-10">Tenin sana dar</span></p>

    <p class="paragraf ParaOverride-7"><span class="CharOverride-10">Aldığın nefes az geldiğinde…”</span></p>

    <p class="_0"/>

    <p class="paragraf ParaOverride-7">Sesinin tınısı azaldı, kelimeler mırıltıya dönüştüler.</p>

    <p class="paragraf ParaOverride-7"><span class="CharOverride-10">“Uyuyamadığında uyanamadığında…”</span></p>

    <p class="_0"/>

    <p class="paragraf ParaOverride-7">Sonra aninden müzik ağıda dönüşerek geri geldi Ada’nın sesine.</p>

    <p class="paragraf ParaOverride-7"><span class="CharOverride-10">“Anlam artık olmadığında</span></p>

    <p class="paragraf ParaOverride-7"><span class="CharOverride-10">Anla beni! Beni anla!</span></p>

    <p class="paragraf ParaOverride-7"><span class="CharOverride-10">Kayboluşumun kapısısın sen</span></p>

    <p class="paragraf ParaOverride-7"><span class="CharOverride-10">İçine bak ve bul beni.</span></p>

    <p class="paragraf ParaOverride-7"><span class="CharOverride-10">Artık lütfen duy beni!</span></p>

    <p class="paragraf ParaOverride-7"><span class="CharOverride-10">Hem mezar ol hem huzur</span></p>

    <p class="paragraf ParaOverride-7"><span class="CharOverride-10">Bırakma!</span></p>

    <p class="paragraf ParaOverride-7"><span class="CharOverride-10">Ne yaparsan yap ama bırakma!</span></p>

    <p class="paragraf ParaOverride-7"><span class="CharOverride-10">İçindeki karanlığa göm beni.”</span></p>

    <p class="_0"/>

    <p class="paragraf ParaOverride-7">Hissettiği acının vücutta damar damar gezen kimyasının zehirleyen etkisinden çıktı müzik. Umudun bittiği yerde sanki insana vazgeçmemeyi öğretircesine cevapları diziyordu hayat. Ada şarkısına devam etti. Sonra ikinci şarkıya geçti. Stüdyonun karanlığında eline aldığı enstrümanın tınısında, kapalı gözlerinin ışıksızlığında Deniz’e söyledi şarkılarını, onunla konuşurcasına.</p>

    <p class="arabaslik_sol" xml:lang="en-GB">7. Can Manay</p>

    <p class="paragraf ParaOverride-7">Eşsiz bir arabayı test sürüşüne çıkarırcasına çıktı Can odasından ve boş asansöre bindi aynadaki yansımasına bakmadan. Katlarda durdurulmadan lobiye inerken kapının açılmasını nasıl da sabırsızlıkla beklediğini fark etti.</p>

    <p class="paragraf ParaOverride-7">Asansörden indiğinde kendine gelmişti. İyi görünmek değil kendine güvenmekti erkeklik.</p>

    <p class="paragraf ParaOverride-7">Birazdan katılacakları konferans için lobide buluşan dört kız fark etti önce Can Manay’ı… Epey zayıflamıştı… yanakları çökmüş çıkık kaşları iyice belirginleşmiş… gülümsemesi gitmişti. Gözlerine karanlık inmiş, halihazırda keşfe çıkılmak için sabırsızlık yaratacak birinden, içinde kaybolmak için yarışılacak birine dönüştürmüştü bu yeni görüntüsü onu.</p>

    <p class="paragraf ParaOverride-7">Kızlar bakışlarını ayırmadan Can Manay’ın lobiden çıkıp gitmesini izlediler, ancak çıkıp gittikten sonra fotoğrafını çekmiş olmayı düşünebildiler.</p>

    <p class="paragraf ParaOverride-7">Çok uzun zamandır görülmüyordu adam hiçbir yerde, internet haberlerinde bile hakkında tek bir satır yoktu, şimdi belli ki geri dönmüştü. Acaba nereye gidiyordu?</p>

    <p class="paragraf ParaOverride-7">Meraklarını esir aldığı insanları geride bırakıp çıktı Can otelden, önündeki taksiye binecekti ama otelin köşesindeki pastanenin önünde dikilmiş şok içinde kendine bakan adamla kadını fark etti, sonra otelin bahçesinde elinde bebek arabasıyla duran kadını… yanaşan araçtan inerken karşısında Can Manay’ı gören kızın suratındaki şaşkınlığı ve yanına gelen erkek arkadaşının kıza değil Can Manay’a odaklanmış ilgisini… Kırık da olsa belirdi Can Manay’ın o eşsiz gülümsemesi… Kırılınca daha da bir belirginleşmişti sanki, kırılan şeyler nedense daha da dikkat çekerlerdi.</p>

    <p class="paragraf ParaOverride-7">Çektiği dikkatlerin üstünde yükselerek yürümeye başladı Can, taksiye binmeyecekti. Biraz yürüyecek, merak toplayacak, karşılaştığı gözlerde kendinden parçalar bulup alacaktı, var olacaktı.</p>

    <p class="arabaslik_sol" xml:lang="en-GB">8. Özge</p>

    <p class="paragraf ParaOverride-7">Araba yolculuğu zannettiğinden ağır geçmişti, yol boyunca gözyaşları akmış, içindeki duyguyu her baskıladığında kalbini yırtarcasına hissettiği hainlik duygusu taşmış ve daha çok yaşa dönüşerek hücum etmişti gözlerine. Sadık’ın evine getirildiğini ancak araba durduğunda başını dizlerinden kaldırıp bakınca anladı Özge. Şoförün kapıyı açmasını beklemeden indi arabadan, buyur edilmeden gitti daha önce götürüldüğü o tuhaf yoldan.</p>

    <p class="paragraf ParaOverride-7">İlk karşılama evine vardı, içeride bekleyen adamın suratına bakmadan cam kapıdan geçip ara bahçeye girdi ve ana eve doğru yürürken “O burda mı?” dedi. Adını bile söylemek istemiyordu, onun arkadaşları daha doğrusu yandaşlarıydı kötülükleri yapanlar. Bu sistemin kuduz köpekleri.</p>

    <p class="paragraf ParaOverride-7">Adam arkasından seslendi.</p>

    <p class="paragraf ParaOverride-7">“Yanlış yöne gidiyorsunuz.”</p>

    <p class="paragraf ParaOverride-7">Özge durdu, geçip gittiği evin girişinde kendisine bakan adama döndü.</p>

    <p class="paragraf ParaOverride-7">Adam “Buyrun” deyip yan taraftaki küçük golf arabasına bindi ve Özge’nin yanına gelmesini bekledi.</p>

    <p class="paragraf ParaOverride-7">Özge sakince yürüdü ve adamın yanına oturdu. Evin yan tarafındaki sık ağaçlık alanın arasından ince bir çizgi gibi uzanan küçük patikanın üstünden tıngır mıngır gittiler golf arabasıyla. Yokuş aşağı inmeye başladıklarında golf sahasını fark etti. Burası orman mıydı, golf sahası mı?! Nereye gidiyorlardı? Tam soracaktı ki gerek kalmadı, varmışlardı.</p>

    <p class="paragraf ParaOverride-7">İndikleri yokuşun dibinde golf sahasının ortasındaki büyük beton alanda bir helikopter vardı. Özge’yi Sadık’a götürmek için bekliyordu. Bitti sandığı yolculuğu daha yeni başlamıştı.</p>

    <p class="arabaslik_sol" xml:lang="en-GB">9. Bilge &amp; Ali</p>

    <p class="paragraf ParaOverride-7">Binanın döner kapısının tekrar çalıştığını görmek kalbi durmuş bir bedende kalp atışı duymak gibi geldi Bilge’ye. Kliniğe yine hayat gelebilir miydi? Can Manay olmadan bu mümkün değildi. Kim bilir ne zaman işe koyulacak kadar kendine gelebilirdi diye düşünürken duraksadı, nasılsa ayrılacaktı bu işten, bunları neden düşünüyordu? Ayrılması şarttı. Döner kapının ardında kendisine bakan Ali’yi fark etti.</p>

    <p class="paragraf ParaOverride-7">Kapıya katılıp içeri girdiğinde Ali onu beklemekteydi. “Nasılsın?” olmuştu ilk söylediği.</p>

    <p class="paragraf ParaOverride-7">Bilge gülümsedi, her kıvrımında sıcacık güven duygusunun olduğu bir gülümsemeyle, “İyiyim. Sen?” dedi.</p>

    <p class="paragraf ParaOverride-7">Ali’nin suratında bir gülüş büyüdü, gülüşün içindeki cesareti gördü Bilge, o cesaretin niye orada olduğunu düşünürken Ali dönüp onu koluna girmeye davet edercesine sağ kolunu kıvrık bir şekilde Bilge’ye doğru uzattı…</p>

    <p class="paragraf ParaOverride-7">Bilge sadece birkaç saniye baktı kendini davet eden kola, o birkaç saniyede içinde hissettiği tereddüdü bastırıp karar vermişti, bu kol ne zaman kendisini davet etse girilecek kadar değerliydi ve sol elini uzatıp Ali’nin koluna girdi. “Doğru nerede?” diyerek hareketini kamufle etmeye çalıştı.</p>

    <p class="paragraf ParaOverride-7">Ali adım adım Bilge’yle yürürken, “Okula bıraktım onu, merak etme” dedi. Bilge kolunun yarım ağırlığını Ali’ninkine bıraktı, taşınacağından emin, kendini güvende hissederek ilerledi. İlk defa birileri kendisi için inisiyatif kullanır olmuştu. Ali’nin vizyonunu görmek, bu sakinliğin, durgunluğun altında adım adım kendi istediği hayatı kuran kararlı birinin olduğunu bilmek ilham vericiydi. Can Manay’ın şoförü diye yaklaşmak istemediği bu adam tanıdığı en değerli kişilerden biriydi. Zaten tanıdığı kaç kişi vardı ki… Ama milyonlarcası da olsa Ali başkaydı, bu kesindi.</p>

    <p class="paragraf ParaOverride-7">Aniden gelmeye başlayan insanların trafiğinden dolayı şaşkınlaşan bekçinin önünden geçip asansöre yürüdüler.</p>

    <p class="paragraf ParaOverride-7">Ali, “Burada görüşmeye geldiğin gün defterlerini düşürmüştün” dedi asansörün kapıları açılırken. Bilge asansörün aynasından bakan Ali’den gözlerini kaçırarak gülümsedi. Birlikte asansöre bindiler. Ali’den gelen en ufak bir belirtide kolunu geri çekmek için tetikteydi ama Ali iyice sıkıştırdı kolunu, Bilge kolunu çekmek istese zorlanacak kadar sarmalanmıştı… Böylesine kararlı bir şekilde kola alınmak… böylesine kararlı bir şekilde sahip çıkılmak ne kadar da huzurluydu.</p>

    <p class="paragraf ParaOverride-7">Asansör yukarı çıkarken kolunun geri kalan ağırlığını da tamamen Ali’ye bıraktı. Kendisine teslim edilen güveni fark edip kafasını Bilge’ye çevirdi Ali. Yan yana durup birbirlerine baktılar, Bilge’nin yanaklarına hücum eden pembelikte huzur buldu, Bilge’nin gözlüklerini düzeltirmiş gibi yapıp gözlerini kaçırmasına hiç alınmadı. Yakası kapalı ipeksi gömleğinin altında alçalıp yükselen göğüs kafesine baktı, heyecanının ritmiydi bu. Burun deliklerinden ciğerlerinin en derin köşesini dolduracak uzunlukta ama sakin, bir nefes aldı Ali, Bilge’den yükselen bu çiçek kokusunu içine doldurdu. Lavanta diye düşündü, lavanta ne kadar da huzurluydu.</p>

    <p class="paragraf ParaOverride-7">Asansör kata geldiğinde bir adım geri çekilirken kolundaki Bilge’nin elini diğer eliyle tutup kolundan çıkardı ve parmaklarının ucunda tutup bir beyefendi olarak yol verdi ona. Bilge kıpkırmızıydı, mırıltının nefesle karıştığı ve saklamaya çalıştığı o heyecanla, “Teşekkür ederim…” dedi. Ali’nin parmaklarına değen parmaklarını yavaşça çekip sanki bir kelebek gibi Ali’nin avuçlarından uçup çıktı asansörden. Ali’nin peşinden takip ettiğini bilerek Can Manay’ın odasına giden koridor boyunca art arda yürüdüler.</p>

    <p class="paragraf ParaOverride-7">Ali, önünde ilerleyen Bilge’nin saçından ayırmadı gözlerini, vücudunun narinliğine, giydiği eteğin altından sadece adım attığında belli olan kalçasının kıvrımına bakmamak için çabaladı. O koridor sonsuza uzansa, Bilge’nin ayakkabılarının çıkardığı o narin ama dolu topuk sesinin hep takibinde olsa… diye düşündü, Zeynep onları karşılayana kadar.</p>

    <p class="paragraf ParaOverride-7">İkisi de sırayla Zeynep’le kucaklaştılar. Can Manay’ın aramasından sonra nasıl da keyfi yerine gelmişti, onun heyecanında mutlu oldular. Zeynep heyecanla yapılacakları anlatırken ne Ali’nin ne de Bilge’nin içindeki Can Manay yaşanmışlığını fark etti. Can Manay’ın çılgınlığından tamamen habersizdi. Hevesle sıraladı bilgileri, Can Manay güya yurtdışından dönecekti, kimse eve kapandığını bilmemeliydi, müşterileri arayıp dönüşü bildirilecekti ama önce Can’dan liste gelecekti. İki haftaya kalamaz kliniği yine açarlardı. Televizyon programı yapmak şarttı ama hangi kanalda ne yer kalmıştı? Programı yeni yayın dönemine yetiştirmek lazımdı. Hele bir Can Manay gelsindi, her taş yerine oturacaktı.</p>

    <p class="paragraf ParaOverride-7">Bilge sakinlikle Zeynep’in heyecanını dinlerken onun nasıl da Can Manay’ın yaşantısını yaşadığını fark etti ve aklına Kaya geldi… Acaba neredeydi? Manay’ı bu durumda görse ne derdi? Belki de görmüştü bu durumda onu ve belki de demişti diyeceğini. Zeynep konuşurken Can Manay’ın odasına geçtiler, Bilge perdeleri açtı, Ali havalandırmayı çalıştırdı. Zeynep de çay yapmaya gitti ama Can Manay’ın bardakları bitmişti, kırılmıştı hepsi. Ali aşağıdan bardak getirmeliydi çünkü toplantı odasında içecekleri çayla, işe koyulacaklardı, aynı eski günlerdeki gibi.</p>

    <p class="paragraf ParaOverride-7">Ali’nin de gidişiyle Manay’ın odasında yalnız kaldı Bilge. Kapalı kalan bina insansızlık kokuyordu. Bilge perdenin kumandasını yerine koyarken Can Manay’ın kitaplarına baktı. Nasıl da özenle yerlerine koyulmuşlardı. Bu odayı darmadağınık görmüştü birçok kez, özellikle Duru gittikten sonra, ama bu kitaplara dokunulmamıştı hiç, her şey yerde atılı durabilirken bu kitapları asla ellememişti Manay.</p>

    <p class="paragraf ParaOverride-7">Bilge saydı, on iki değil on kitap vardı. İki tanesini ona götürmüştü aylar önce. İlk kitabı eline aldı, kapağında <span class="CharOverride-10">Kybalion</span> yazıyordu ama yazarını anlayamadı, “Three Initiates” da kimdi? Kelimeleri çevirdi. “Üç İnisiyasyon”<span class="dip CharOverride-11"><a class="_idFootnoteLink" href="#footnote-225-25" id="footnote-225-25-backlink">25</a></span> Kapak ne kadar da eskiydi. İçini açıp basım tarihine baktı ama tarihi bulamadan kitap elinden kaydı, Can Manay kitabı yavaşça çekip elinden almıştı. Sıçramakta geç kalan vücudu nefesini tutarak tepki verdi Can Manay’ın ani varlığına, Can kırık bir gülümsemeyle, sıradaki iki kitabı gösterip “Bence bunlardan başlamalısın”<span class="dip CharOverride-11"><a class="_idFootnoteLink" href="#footnote-225-26" id="footnote-225-26-backlink">26</a></span> dedi sonra ekledi: “Beni gördüğüne sevinmiş gibisin. Sarılmayacak mısın?” Kollarını hafifçe iki yana açmıştı ki Zeynep geldi, bir çığlıkla Can Manay’a koşup sarıldı.</p>

    <p class="paragraf ParaOverride-7">Bilge’ye açılan alaycı kollarını Zeynep’e doladı Can bakışını birkaç saniye sonra Bilge’den alarak kendisine sıkı sıkı sarılan Zeynep’e verirken. Niye bunca yıldır Zeynep’le çalıştığını hatırladı. Ne kadar sevildiğini hatırladı. Böyle karşılanmak ne güzeldi. Zeynep’in heyecanlı sorularını cevaplarken arada bakışı Bilge’nin donukluğuna kaydı, hâlâ sımsıkı toplanmış saçları, boğazına kadar iliklenmiş gömleğiyle ne kadar da aynıydı… Her zaman kendisi gibiydi. Niye… nasıl böyleydi?</p>

    <p class="paragraf ParaOverride-7">Zeynep ne kadar zayıfladığından konuya girip giydiği takım elbisenin şıklığından çıkarak elli soru sordu yarım saat içinde ve Can Manay’ın o bıçak kesmez sakinliğiyle her birine doyurucu cevaplar aldı. Arada Avrupa’yı gezmiş olması gibi Manay’ın cevaplarının birçoğu doğru değildi ama onları dinleyen Bilge yargılamadı, Manay Zeynep’i rahatlatmak istiyor olmalıydı.</p>

    <p class="paragraf ParaOverride-7">Ali kapıdan girdiğinde Zeynep ve Can koltukta yan yana oturuyorlardı. Bilge de ayakta, masaya dayanmıştı. Ali’yi görünce ayağa kalktı Can, dümdüz baktı ona, suratındaki kırık gülümseme sanki yapıştırılmış gibi tazelendi ve gülümsemesi genişleyip kollarını açtı Ali’ye doğru gitti, sarıldılar birbirlerine, dünyalarını kucaklarcasına.</p>

    <p class="paragraf ParaOverride-7">Bilge yaslandığı yerden doğruldu, şaşırmıştı, daha doğrusu unuttuğu şeyi hayat ona hatırlatmıştı. Manay, Ali’yi gerçekten de seviyordu. Sonra bir şeyi daha fark etti, Ali, Can Manay’ı ensesinden tutup alnını alnına koyduğunda Ali’nin sadece şoför olmadığını gördü, Manay sanki bir anlamda onun kanatları altındaydı ama değildi de. Ali’nin iri bedeninin yanında Can Manay ne kadar da ufak tefekti. Ali’yle göz göze gelene kadar ikisini inceledi, birbirlerinin arkalarını kollayan iki dost gibiydiler…</p>

    <p class="paragraf ParaOverride-7">Bakışını, Ali’nin gözleri yakalayınca gülümsedi Bilge, kendini salak gibi hissederek. Nasıl olmuştu da görmemişti Ali’nin kim olduğunu, nasıl biri olduğunu? Evine gidip yarattığı yaşantıyı görmüş, şimdiyse Manay’a nasıl destek olduğunu, ne kadar sahici olduğunu anlamıştı. Ali Bilge’ye baktığında onun gözlerinde doğan ışığı gördü önce, suratında hiç görülmemiş bir gülümsemeyle kendine odaklanmıştı. Gözlerini kilitledi Ali, bu bakışı görmek için çok beklemişti. Bu bakışı verebilecek değerde bir kadının var olduğunu görmek içindi bekleyişi önce, Bilge’yi tanıdıktan sonra da ondan bu gülüşün doğuşunu görmek için. Huzur doldu içine, nihayet tanındığının, anlaşıldığının, bilindiğinin huzuru. Can’ın parmağı kendi bakışıyla Bilge’nin bakışı arasına girip şaklamasa Ali Bilge’nin gülümsemesinde kalabilirdi.</p>

    <p class="paragraf ParaOverride-7">Can Manay’ın araya giren önce eli, sonra Bilge’nin gözlerine kilitlenmiş kara bakışları Ali ve Bilge’yi kopardı birbirinden. “Toplantıyı hazırlayın. Anlatacaklarım var” demişti. Sonra Ali’ye dönüp, “Açım, bana bizim büfeden eskisi gibi bir şeyler ayarlar mısın?” diye eklemişti.</p>

    <p class="paragraf ParaOverride-7">Ali yola koyulurken, Zeynep Can’ın kendisinden istediği dosyaları hazırlamaya koştu, Can ise odadan çıkmak üzere olan Bilge’ye dönüp, “Bekle” dedi.</p>

    <p class="paragraf ParaOverride-7">Bilge tetikte, kendisine yapılacak en ufak tuhaflıkta çekip gitmeye kararlı bekledi, nasılsa Eti ölmüyordu henüz ve Manay kendine gelmiş gibi görünüyordu, çekip gitmesi kimseyi yaralamazdı. Kendini Manay’dan koruması gerekirse koruyacaktı ama Can masasının çekmecesinden küçük bir kitapçık çıkarıp uzattı. Bilge kitapçığı aldı. Can Manay’ın el kitapçığıydı bu! Kendisine daha önce verilenden farklıydı kapak rengi, kırmızıydı. Kapağı açtı…</p>

    <p class="paragraf ParaOverride-7"><span class="CharOverride-10">CM Deneyiminde Sistem</span> yazıyordu.</p>

    <p class="paragraf ParaOverride-7">Bu ikinci aşama olmalıydı. İlki hayattı buysa sistem! İçinde yükselen heyecanla savaşamadı Bilge, Manay delirmiş olabilirdi, belki de hep deliydi ama zekiydi de, bu zekâda birinin kendisini ikinci aşamaya davet etmesi ilgi çekiciydi. Peki ikinci aşama da neydi?! Sayfanın tam ortasına konmuş tek bir paragraf vardı burada.</p>

    <p class="paragraf ParaOverride-7">Bilge okudu.</p>

    <p class="paragraf ParaOverride-7">“Nihayet buradasın, tam yanımda. Her şey şimdi başlıyor. Bulunduğun yerin ulaşılabilirliği seni yanıltmasın. İnisiyasyondan düşersen, gidersin. Bugün varsan yarın ancak kendi çabanla burada olacaksın. Ama önce kendini bilmek zorundasın. Sınırlarını bilmeyen birinin emeği ameleliktir ve kendin olmak en büyük cevaptır. Kendin ol, kendini asla kimseye sunmadan ve olduğun şeyden yılmadan. Unutma, ya her an fark ederek doğarsın ya da anbean umursamazlıkla ölürsün. Seçim senin. Parçası olmaya hak kazandığın bu sistem sana ne istiyorsan onu getirecek. İstediklerine dikkat et.”</p>

    <p class="paragraf ParaOverride-7">Paragrafın kelimeleri bittiğinde kafasını kaldırıp Manay’a baktı Bilge… Karanlıktan döllenmiş bir aydınlık vardı bu adamda. Bir şey nasıl bu kadar anlaşılmaz ama aynı zamanda anlaşılır olabilirdi? Sanki ilk defa oyun yoktu. Bu bakış devam edemezdi, Bilge kitapçığını alıp dönüp gitti.</p>

    <p class="paragraf ParaOverride-7">Kapıdan çıkarken Can Manay, “Ekibi topla. Başlıyoruz” dedi. Bilge bir an durdu, çıkacaktı ama dönüp baktı ona, başlamak için hazırlanmış ama aslında hazır olmayan birini gördü. Bu sistem Can Manay’a da ne istediyse onu mu vermişti? Belki de uzun süredir öylesine istemekle meşguldü ki ne istediğine dikkat etmeyi becerememişti.</p>

    <p class="arabaslik_sol" xml:lang="en-GB">10. Özge</p>

    <p class="paragraf ParaOverride-7">Binaların üstünden geçip şehrin sınırlarından çıktıklarında kafasına takılan kulaklıktan pilotun duyacağını umarak sormuştu Özge.</p>

    <p class="paragraf ParaOverride-7">“Nereye gidiyoruz?”</p>

    <p class="paragraf ParaOverride-7">Pilot aşağıyı göstermiş ve alçalmıştı, kuşlarıyla ünlü gölün üstüne doğru. Burası milli park değil miydi?</p>

    <p class="paragraf ParaOverride-7">İndiklerinde, Özge’yi pistin köşesinde bekleyen araba aldı, Sadık’a varmak ne kadar da zahmetliydi. Neredeydi bu adam? Ona varılabilinir miydi?</p>

    <p class="paragraf ParaOverride-7">Nihayet yüksek taş duvarla çevrilmiş bir araziye geldiler, demir kapılar açıldı, arabayı içeri aldı. Özge indiğinde kendisini bekleyen hizmetli onu bahçenin ortasındaki büyük beyaz eve buyur etti.</p>

    <p class="paragraf ParaOverride-7">Hiçbir şeyin anlamı kalmamıştı. Aklı hâlâ yenil diye bağırıyor, Ayşegül’ün o son bakışı düşüncelerini dağlıyordu.</p>

    <p class="paragraf ParaOverride-7">İçeri girdiler, Sadık Murat Kolhan yukarıdaki çalışma odasındaydı. Sakince kendisine açılan kapıdan girdi çalışma odasına Özge ve Sadık’ı aradı gözleri, yenilmişliğini gizleyebildiği kadar gizlemeliydi. İnsanların yenilmişlikleriyle beslenen bu adamı beslemeyecekti.</p>

    <p class="paragraf ParaOverride-7">Odanın derinliğinde, çalışma masasının köşesinde, imzaladığı evraktan kafasını kaldırdı Sadık, Özge’ye baktı. Daha önce orada olmayan bir anlayış vardı gözlerinde. Özge buz gibi bir merhabanın ardından, “Buyrun” dedi. Kafasındaki sesi bir susturabilse, göz kapaklarının karanlığına yapışmış, her göz kırptığında karşısına dikilen Ayşegül’ün o bakışını silebilseydi.</p>

    <p class="paragraf ParaOverride-7">Sadık doğruldu, dikkatle baktı ona… Özge’nin sabrı kalmamıştı. Bu bakışlar, bu oyunlar, bu kapsamaya çalışmalar çok fazlaydı. Kafasını düşünmeden iki yana salladı. “Bunun için çok yorgunum…” diye mırıltıyla düşünceleri ağzından çıkardı, dönüp biraz önce girdiği kapıdan çıkmak için adımlarını hızlandırdı. Nerede olduğunu bilmiyordu, milli parkın kıyısında bir yerlerdeydi ama gerekirse yürüyerek eve gidecekti, şanslıysa yolda ölebilirdi. Hayatında değer verdiği, en mutlu çocukluk anılarının kahramanları kendisi yüzünden katledilmişti… Gözünden sızmak üzere olan yaşlar çıkmadan çekip gitmeliydi. Buraya neden gelmişti ki!?</p>

    <p class="paragraf ParaOverride-7">Beklediğinden daha fazlasıyla karşılaştı Sadık. Özge’nin umudunu yitirmiş ifadesi acıyla yıkanmış, hüzünle renklenmiş, o yeşilin içine kırmızılar, sarılar bezenmişti. Duygularının yoğunluğunda bu kız nasıl da rengârenkti, zengin bir sonbaharın tüm renkleri bedenindeydi. Buraya onu biraz korkutup haddini bildirmek, domine etmek için getirmişti ama ışığını kaybetmek üzere olan bir güneşin kızıl korluğundaki hali domine edilemezdi.</p>

    <p class="paragraf ParaOverride-7">Özge arkasını dönünce hemen peşinden gitti Sadık, kapıdan çıkmak üzereydi ki yakaladı onu ve çekip yavrusuna sarılan bir baba gibi aldı onu kollarına, sımsıkı kavradı, kanatladı.</p>

    <p class="paragraf ParaOverride-7">Sarmalandığı anda tekmelemeyi, ısırmayı, onun kollarından kurtulmak için yapabileceği hamleleri düşündü Özge, ormanın ortasında ıssız bir yerde olduğu şimşek gibi çakarken beyninde, kolların çekimi etrafına dolandıklarında durdular… İleri gitmediler ve epey sıkıydılar… Yoksa zararsız mıydılar?! Çıkmak için biraz kıpırdandı ama Sadık bırakmadı. Sarılışında sadece şefkat vardı.</p>

    <p class="paragraf ParaOverride-7">Neden olduğu bu acıya kucak olmak rahatlatıcıydı. “Biliyorum…” dedi. “Biliyorum.” O da Özge gibi yorgundu. Sistemle savaşmaktan değil, kendiyle savaşmaktandı onun yorgunluğu. Özge’nin hıçkırıkları Sadık’ın kollarının arasında, ışık girmeyen o karanlığa yayıldı… Sadık derin bir nefes alıp gözlerini kapadı, Özge’nin acısında huzur bulurcasına. Aslında acısında değil çaresizliğindeydi hissettiği huzur. Onu kucaklamak, ancak çaresizlik içindeyken mümkündü. Yaklaşabileceğiniz bir ateşi tüm sıcaklığıyla kucaklamak gibiydi. Sadık’ın huzurla gevşemesi Özge’nin bir anda kollarından sıyrılmasıyla son buldu. Yine ona yaklaştığında Özge kütüphaneyle duvarın köşesine dönmüştü yüzünü ve kendisine uzanan kolu ittirip, “Yalnız bırakın beni!” diyebildi, hıçkırıkları konuşmasını engellemekteydi.</p>

    <p class="paragraf ParaOverride-7">Sadık yeniden sarılmak istedi ama bu sefer Özge izin vermeyecekti, iki büklüm kendi içine çökene kadar öylece bekledi Sadık, sonra odadan çıkıp gitti.</p>

    <p class="paragraf ParaOverride-7">Birlikte acı çektiğimiz, birlikte sevdiğimiz, birlikte düşündüğümüz, birlikte ürettiğimiz insanlardı birlikte hissettiklerimiz. Sadık çok uzun süredir kendini kimseyle birlikte hissetmemişti. O çiftliği bastırmak belki de gereksizdi. Kafasındaki düşüncelerden silkeledi benliğini, pişmanlığını engellercesine. Özge’yi korumak istedi ama insan karşısındakini kendinden nasıl koruyabilirdi? Aşağı inen merdivenlerin başında dikildi, geri dönüp onunla konuşmayı deneyecekti kibirden. Kapı açıldı ve Özge gözünü yüzünü koluna silerek çıktı odadan, merdiven başında bekleyen Sadık’ı görünce direkt sordu:</p>

    <p class="paragraf ParaOverride-7">“Lavabo nerde?”</p>

    <p class="paragraf ParaOverride-7">Sadık banyoyu işaret etti ve onu kapının önünde bekledi.</p>

    <p class="paragraf ParaOverride-7">Özge birkaç dakika sonra banyodan çıktı, yıkanmış suratı, kızarmış burnu ve geriye atılmış saçlarıyla Sadık’ın karşısına dikildi ve “Niye burdayım?” diye sordu.</p>

    <p class="paragraf ParaOverride-7">Sadık sersemlemişti, kızın öyle bir duygu yoğunluğundan böylesine hızlı savunmaya geçebilmesi etkileyiciydi. “Konuşmamız lazım” diye cevap verdi.</p>

    <p class="paragraf ParaOverride-7">Özge aynı sertlikle, “Dinliyorum” dedi.</p>

    <p class="paragraf ParaOverride-7">Sadık çalışma odasına doğru yönelmişti ki Özge, “Başka bir yerde lütfen” diye itiraz etti. O odaya girmek istemiyordu, biraz önce içinde yükselen duygular sanki onu yine orada bekliyordu.</p>

    <p class="paragraf ParaOverride-7">Sadık merdivenlerden indi Özge’nin kendisini takip ediyor olduğunu bilerek. Mutfaktan arka bahçeye açılan kapıdan çıkarak bahçe boyunca ilerledi. Sadık’ın ardından yürüyen Özge, evin arka bahçesinin güzelliğine daldı yürürken. Özenle hazırlanmış kumdan ve taştan tabanın üzerinde, küçük bonzai ağaçlarının ataları gibi dal dal kıvrımlarıyla yükselen devasa ağaçlarla doluydu bahçe. Toprağın beji, küçük yuvarlak kayaların koyu grileri, ağaçlar arasından etrafı taşlarla bezenmiş kanallarda akan suyun maviliği ve ağaçların parlayan yeşilliğiyle kutsanmış gibiydi. Adım adım bu muazzam bahçeyi geçip misafir evine vardılar.</p>

    <p class="paragraf ParaOverride-7">Sadık kapının yanındaki kutucuğa girdiği numaralarla açtı kapıyı. Evin salonuna geçti ve onca koltuk olmasına rağmen masanın sandalyelerinden birini bir hamlede ters çevirip oturdu.</p>

    <p class="paragraf ParaOverride-7">Bir an ne yapacağını bilemeyen Özge de diğer sandalyeyi taşıyıp Sadık’ın tam karşısına koydu. Oturup onun konuşmasını bekledi.</p>

    <p class="paragraf ParaOverride-7">“Dergiden kurtulmak zorundasın” dedi Sadık, Özge bekledi. Konuşmasının tarzını belirlemek için dikkatle baktı Özge’nin ifadesine ama hiçbir ipucu göremedi.</p>

    <p class="paragraf ParaOverride-7">Özge sessiz ama keskin dinlemekteydi.</p>

    <p class="paragraf ParaOverride-7">Sadık, “Çok daha kötü olabilirdi…” dedi, Özge’nin sessizliğinin devam edeceğini sanarak.</p>

    <p class="paragraf ParaOverride-7">Ama Özge, “Olamazdı” dedi. Dik, düz, duygusuz, ifadesiz. Sanki kendini gördü Sadık Özge’nin yüzünün her karesinde, yıllar önce duygularını iğdiş ettiği o olayların her birinde aynı Özge’nin şu an hissettiği şeyleri hissetmiş olmalıydı.</p>

    <p class="paragraf ParaOverride-7">“Olabilirdi ve olabilir…” dedi Sadık aynı düzlük ve diklikle, kendiyle yüzleşircesine.</p>

    <p class="paragraf ParaOverride-7">Özge, “Korumak için çaba sarf ettiklerinin yok oluşuna neden olduysan zaten olan olmuştur. Kim yaptı? Şimdi tek önemli olan bu” dedi.</p>

    <p class="paragraf ParaOverride-7">Sadık’ın ifadesinin düzlüğü kıvrımlandı, vücudunun dikliği eğildi, sakince ve samimiyetle, “Önemi var mı artık?…” dedi. “Yapan daha fazlasını da yapmak için hazır. Anla artık. Dallandıkça budaklanacak bir ağ bu, her gün kendilerine katılan yüzlerce kişinin kamuflajında bir sistem. Anla lütfen, adalet yok. Evrenin, doğanın yapısında bile olmayan bir şeyi insan hayatında aramak saçmalık, mantıksızlık.”</p>

    <p class="paragraf ParaOverride-7">Özge, “Anlamıyorsun. Evren, doğa yasalarıyla adaletlidir. Suni olan insanın kurduğu bu sistem…” derken Sadık lafa girdi.</p>

    <p class="paragraf ParaOverride-7">“Nasıl adaletlidir doğa!? Güçlü olanın hayatta kalması üzerine kurulu, güçlü olan üzerinden kendini var edebiliyor hayat. Nasıl bir adalet bu! Güçlüyü kayıran güçsüzü ezen doğa kanunları mı adalet!”</p>

    <p class="paragraf ParaOverride-7">Özge içinde “Yenil!” diyen sesi çiğnercesine ayağa fırladı.</p>

    <p class="paragraf ParaOverride-7">“Anlamıyorsun, o küçücük, kavramları şaşmış, her şeyi anladığını sanan ama içinde yaşadığı kutucuğu evren sanan beynin anlamıyor değil mi! Hayat güçlüyü kayırmıyor, her varlığa güçlü olabilmek, kendi versiyonunun en güçlüsü olabilmek için fırsat veriyor, yaşadığımız her kötü olay aslında bir egzersiz, yaşadığımız her kötü travma aslında zihnimize kazınan bir yol haritası, yaşadığımız her darbe aslında gelişmesi gereken yanımızın aşısı! Evren güçlüyü kayırmıyor, güçlü olabilecekken kendi gücünü bulmayıp saklanmaya çalışanları, kaçanları eliyor! Yaradan’ın adaletini fark edemeyecek kadar zavallısın!”</p>

    <p class="paragraf ParaOverride-7">Sadık yutkundu, kendisine edilen hakaretleri duymazdan gelecekti, tepki verirse Özge tekme tokat girebilirdi. Dişlerini sıktığında çene kasları genişledi ve tane tane, içinde yükselen siniri kontrol altına alarak konuştu.</p>

    <p class="paragraf ParaOverride-7">“Evrenleri yaratan yaratıcının adaletine özeniyorsun… Ve sanıyorsun ki O’nda olan adalet sende, senin gerçeğinde, senin dünyanda, burada var olabilir. Bununla mı avutacaksın kendini Özge? Peki ne kadar sürecek? Seni ne kadar gerçekten saklayacak bu düşünce? Ali Rıza ve Dudu’nun ölümleri nasıl bir fırsat olabilir senin için!? Nasıl bir yol haritası ya da nasıl bir aşı?… Adalet yok, gerçeği görmek zorundasın. Tanrı’nın adaletine ulaşabilmek sadece bir hayal… Sonsuzluğun küçücük bir olasılığından sızmış karmakarışık bir hayal.”</p>

    <p class="paragraf ParaOverride-7">Özge sıktığı dişlerinin arasından, zekânın kırıntısına sahip olmayan tek hücreli bir canlıya konuşuyormuşçasına bir adım attı Sadık’a doğru ve açıkladı.</p>

    <p class="paragraf ParaOverride-7">“Ali Rıza dede ve Dudu nine Afrika’da bir kabilede yaşıyor olsalardı ve aslanlar tarafından yenmiş olsalardı, bu kadar üzülür müydüm sanıyorsun! O bölgede yaşamalarına rağmen hazırlıklı olmaları gereken bu duruma hazırlıklı olmadıkları için, aslanlar tarafından yenmeyecek bilgiye sahip olmadıkları için belki kızardım bile onlara! Ama burada, haberleri dahi olmadan, hazırlanmak için en ufak bir ipucu dahi verilmeden, bilmedikleri bir olay yüzünden yok edildiler! Elenmediler! Kurban edildiler. Elenmeye karşı değilim ben, sana verileni kullanamıyorsan elen ama bu elenmek değil, kurban ediliş! Mantıksız olan, yaratılışa aykırı olan bu! Haksız olan bu! Asıl saçmalık bu! Yıllardır içinde yaşadığın bu sistemi hayatın kendisi sanacak kadar gerçeklikten uzaksın Sadık Murat Kolhan! Senin hayal sandığın o adalete ulaşabilmek için gerekirse bin kere doğar bin kere ölürüm ben, senin için karmakarışık olan şey benim için tek gerçek! Gerçeğe dönmek mi istiyorsun?! Tekrar hayatın, evrenin bir parçası mı olmak istiyorsun?! O zaman onlara bunu yapanı bul! Bul!”</p>

    <p class="paragraf ParaOverride-7">Nefes nefeseydi Özge, inip kalkan göğüs kafesi içindeki fırtınanın dışarı taşmasını engelleyen bir okyanusun dalgaları gibiydi. Konuşurken sıktığı yumrukları gevşedi ve Sadık’a eğilmiş vücudunu sakince toparlayıp dikleşirken, “Kim yaptı?… Şimdi tek önemli olan bu…” diye yineledi.</p>

    <p class="paragraf ParaOverride-7">Sadık’ın burnundan aldığı nefesi dinledi Özge, bekledi. Hiç konuşmadan ama aralıksız bir şekilde birbirlerine bakarak durdular öylece…</p>

    <p class="paragraf ParaOverride-7">Sandalyede oturan Sadık ve karşısında ayakta dikilen Özge…</p>

    <p class="paragraf ParaOverride-7">Sekiz dakikadan fazla geçmişti, duvarda sessizce zamanın akışını gösteren saatten biliyordu. Burada böyle oturmanın anlamı yoktu. “Benim eve gitmem lazım” dedi Özge.</p>

    <p class="paragraf ParaOverride-7">“Daha güvenli bir yere taşınmak zorundasın, yanındaki çocuğun adı neydi onu da uyarmalısın. Tanıdığın herkesi uyarmalısın” diye lafa girdi Sadık. Özge’nin ifadesi değişti, çatılan kaşlarının altında kısılan yeşil gözleri konuştu sanki.</p>

    <p class="paragraf ParaOverride-7">“Bana tedirgin olacak bir şeyin olmadığını söylemişti yardımcınız.”</p>

    <p class="paragraf ParaOverride-7">Sadık, “Yok ama daha önce de yoktu” dedi. Korkutarak kontrol etmek en hızlı kontrole alma yöntemiydi.</p>

    <p class="paragraf ParaOverride-7">Özge, “Niye daha önce söylemediniz!” diye tepki verirken telefonunu aradı… bulamadı, hatırladı, yanına almamıştı!</p>

    <p class="paragraf ParaOverride-7">“Telefon etmem lazım…” diyerek ayağa kalktı.</p>

    <p class="paragraf ParaOverride-7">Sadık koltuğun yanındaki sehpanın köşesinde duran telefonu gösterdi.</p>

    <p class="paragraf ParaOverride-7">Özge numaraları çevirirken, “Böyle bir durumda burada oturmuş bekliyoruz. Niye daha önce uyarmadınız beni!” dedi neredeyse hırlayarak.</p>

    <p class="paragraf ParaOverride-7">Sadık ne cevap versindi ki! O sessizlikte, sekiz dakikada, oturduğu süre içinde nihayet aklına gelmişti bunu söylemek. Korku diye düşünmüştü, bir insanın içindeki üzüntüyü nasıl korkuya çevirir ve sana kaçmasını sağlarsın ki? Kendisine yaklaşmasını istiyordu onun, ama o her hamlede uzaklaşıyordu. Korkup sığınması gerekirken, uzaklaşıp hesap soruyordu. Onu korumak istiyordu, tüm benliğiyle hayatında ilk defa birini korumak istiyordu… ama insan birini nasıl kendisinden korurdu? “Bulacağız…” dedi, onun karşısında durmak yerine, yanında olmalıydı. “Söz veriyorum bunu kim yaptıysa ödeyecek” diye ekledi asla tutmayı düşünmediği bu sözü hayatın ona tutturacağını bilmeden.</p>

    <p class="paragraf ParaOverride-7">İnsanın en büyük cezayı bir tek kendisinin kendisine verebileceğini görecekti. Kulağında telefonla bakışlarını duvara dikmiş Özge’nin, o semsert yeşil gözlerinin sulanarak yumuşamasını izlemek her türlü yalanı söylemeye değerdi. Özge’nin gözünden yuvarlanarak akan bir yaş, yanağının kenarından eğimli bir şekilde kayıp dudaklarına kondu. Çatık kaşlarının altında acıyla kısılan gözlerini sildi elinin tersiyle. Sadık o el olmak istedi, onun gözlerini silmek, dudağına konan o damlaya ulaşmak istedi… İnsan nefret uyandırdığı bir şeyi nasıl böylesine korumak isterdi?</p>

    <div class="_idFootnotes">
      <div class="_idFootnote">
        <p class="dipnott"><a class="_idFootnoteAnchor" href="#footnote-225-23-backlink" id="footnote-225-23">23</a> Besinlerin etkin bir şekilde parçalanması ve sağlıklı bir besin emilimi olabilmesi için bağırsak fulorasınında yaşayan 100 trilyonun üzerindeki bakterinin %95’i faydalı bakterilerden oluşmalıdır. Kandida mantarı bağırsak çepherine yerleşip florayı bozarak zararlı bakterilerin ve parazitlerin yaşayacağı deformatif bir ortam oluşturur. Özellikle bel bölgesinde yağlanma ve ağız kokusu gibi belirtileri vardır.</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-24-backlink" id="footnote-225-24">24</a> Vücudun ağırlığını alan bir jelle doldurulmuş dinlendirici tüp</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-25-backlink" id="footnote-225-25">25</a> İnisiyasyon: Varlığın bulunduğu ruhsal aşamadan bir üst aşamaya geçmesini sağlayan süreç. Ruhun evrim yolculuğu.</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-26-backlink" id="footnote-225-26">26</a> Düşünceler – Marcus Aurelius ve Outliers (Çizginin Dışındakiler) – Malcolm Gladwell</p>
      </div>
    </div>
  </div>
</body>
</html>
