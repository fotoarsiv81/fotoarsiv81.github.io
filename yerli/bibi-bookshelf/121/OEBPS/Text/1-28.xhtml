<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-28</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x1" xml:lang="tr-TR">
  <div class="Basic-Text-Frame">
    <p class="split" xml:lang="en-GB"/>

    <p class="anabaslik" id="_idParaDest-25"><span><img alt="sekil.png" class="_idGenPageitem-6" src="../Images/sekil_fmt46.jpeg"/></span> 24. BÖLÜM <span><img alt="sekil.png" class="_idGenPageitem-6" src="../Images/sekil_fmt47.jpeg"/></span></p>

    <p class="arabaslik_sol" xml:lang="en-GB">Can Manay…</p>

    <p class="paragraf ParaOverride-7">Gözlerini açtığında, boynundan bedenine yayılan beyninin ağrısıyla kasıldı suratı. Boynunu tutmak istedi ama ellerini kaldıramadı. Beyaz odanın gözlerini dağlayan ışığına rağmen araladı gözlerini, kendine baktı, yatırıldığı sedyeye bağlanmıştı. Doğrulmaya çalıştı, ama bant engel oldu. Örtünün altındaki bedeni çıplaktı. Odayı inceledi, hastanedeydi, kolundaki serum bitmek üzereydi ve bulunduğu yer hiç tanıdık değildi.</p>

    <p class="paragraf ParaOverride-7">Bağırmak için ağzını açtı ama vazgeçti, gözlerini kapatıp kafasını geriye bıraktı. En son hatırladığı şey Bilge’nin ıslak gözleriydi. Hayır! Gittikleri otelin koridorundaki polis telsizinin sesiydi. Hayır! Suratında patlayan flaşların soğuk mavisiydi.</p>

    <p class="paragraf ParaOverride-7">Gözlerini açtı Can, beyaz ışığın beynine saplanan etkisini umursayamadı çünkü ne olduğunu hatırlamıştı. Kafasını kaldırdı, ellerini kurtarmaya çalıştı ama debelenmesi anlamsızdı, daha önce onlarca hastasını yatırtmıştı buna benzer sedyelere ve en çok debelenenlerin en geç salındığını biliyordu. Sakince bekleyecekti. Bıraktı kendini, kapadı gözlerini hesaplamaya başladı. Acaba ne kadar saçmalamıştı? Neler söylemişti? O çocukları öldürmemişti, DNA varsa ellerinde o DNA kendisinin değildi… diye düşünürken biten serum sinyal verdi. İki erkek hemşire odaya geldi. Can gözlerini aralayıp içinde kopan fırtınaya tamamen zıt bir sakinlikte baktı onlara, konuşmadı. Çocuk katili bir manyak olduğunu düşünüyor olmalılardı, aksini ispatlayana kadar sakin olması şarttı.</p>

    <p class="paragraf ParaOverride-7">Hemşirelerden biri “İyi misiniz Can Bey?” dedi, pek sempatikti.</p>

    <p class="paragraf ParaOverride-7">Can cevap vermek istedi ama diğeri dik dik baktı kendisine halini soran hemşireye, Can konuşmaktan vazgeçti. Suratsız hemşirenin serumu yenisiyle değiştirmesini izledi ve tırtıklanmış sesini temizleyip usulca “Doktoru görebilir miyim?” dedi.</p>

    <p class="paragraf ParaOverride-7">Antipatik hemşire ani bir sempatiyle ona gülümseyip, “Tabii, şimdi doktor bey sizi görmeye gelecek” diye cevap verdi.</p>

    <p class="paragraf ParaOverride-7">Hemşirenin kendisine gösterdiği sempatinin hayranlıktan, diğer hemşireye attığı ters bakışınsa diğerinin kendisini inkar eden krizdeki birine ısrarla “Can Bey” demiş olmasından kaynaklandığını anlayamadı. Çocuklar için yargılandığını sandı.</p>

    <p class="paragraf ParaOverride-7">Hemşireler çıkarken doktor geldi, yüzü tanıdıktı ama Can kim olduğunu bilemedi. Sorup kendini iyice sersem gösterme riskine de girmedi. Adam sakin bir tebessümle “Merhaba” demişti. “Nasılsınız?” diye de eklemişti ardından.</p>

    <p class="paragraf ParaOverride-7">Ne olduğunu hatırlamadığını ve boynundaki ağrının vücuduna yayılan basıncını anlattı Can, sakinliğini bozmadan ve kibarlığının doruklarında sordu.</p>

    <p class="paragraf ParaOverride-7">“Niye bağlıyım? Eşim burda mı?”</p>

    <p class="paragraf ParaOverride-7">Doktor, hemşire çağıran düğmeye basarken, “Sizi birazdan çözüp içeri alacağız. Buraya geldiğinizde pek de sakin değildiniz o yüzden bağlısınız” diye açıkladı.</p>

    <p class="paragraf ParaOverride-7">Hemşireler geldiler, yavaşça Can’ı çözdüler, önce giyinmesine sonra getirilen tekerlekli sandalyeye oturmasına yardım ettiler. Kollarını bağlarken bunun kendi iyiliği için olduğunu hatırlattılar, sakince sandalyeye otururken aklına Veli geldi, onu ölüme gönderirken, aynen kendisine şimdi söylendiği gibi, ona “Senin iyiliğin için” demişti.</p>

    <p class="paragraf ParaOverride-7">Koridora çıktılar, etrafta kimse yoktu, önünden geçtikleri odaların ışıklarının hepsi suniydi, yerin altında olmalıydılar. Demir parmaklıkları görene kadar sakindi ama parmaklıkların açılmasını beklerken adrenalini yükseldi. “Eşimi görmek istiyorum” dedi doktora. Sonra sandalyesini iten hemşireye döndü. “Bi dakka lütfen.” Artık sakin değildi.</p>

    <p class="paragraf ParaOverride-7">Doktor cevap verecekti ama Can hemen “Eti nerde?” diye çıkıştı. “Beni burda tutmaya hakkınız var mı? O çocukları ben öldürmedim, ispatlayacağım. Mahkemeye bile çıkmadım!” dedi ama yaratmak istediği etkinin tam tersi bir etki belirdi doktorun yüzünde hafif, acıyan bir empatiyle. Dişlerini sıktı Can. “DNA testi yapıldığında göreceksiniz zaten, benim hiçbir alakam yok!”</p>

    <p class="paragraf ParaOverride-7">Doktorun suratındaki o ifade büyümese, sandalyeyi ittiren hemşire hızlanmasa, kafasını çevirdiğinde diğer koridorda Eti’yi görmese sakinliğini korumak için kendiyle savaşırdı ama Eti’yi görünce seslendi ona, Eti’nin adı ağzından bir yakarış gibi çıktı. Koridorun derinliğinde iki doktorla konuşan Eti, kafasını uzatıp baktı, eliyle bir dakika beklemesini söyleyen bir işaret yapıp doktorlarla konuşmaya devam etti. Derin bir nefes alıp gerilmiş vücudunu sandalyeye yerleştirdi Can, doktora dönüp, “Eti gelicek şimdi” dedi, orada Eti’yi bekleyeceklerinden emindi ama hemşire yine itmeye başladı sandalyesini ve Can bağlı kollarına rağmen boynunu arkasındaki hemşireye çevirip “Nereye gidiyorsun! Beklesene!” diye çıkıştı. Eti’ye seslendi… Eti yine baktı ona ama bu sefer çok daha kısaydı bakışı… Hemşire Can’ın itirazlarına rağmen sandalyeyi itmeye devam ederken yanındaki doktor da Eti’nin yanına yürüdü. Can o an hatırladı, bu adam Eti’nin öğrencisiydi, aynı konuştuğu diğer iki doktor gibi. Hepsi Eti’ye hürmetteydi, görünen o ki durum birazdan düzelecekti ama neden bu hemşire sandalyeyi itmeye devam ediyordu!</p>

    <p class="paragraf ParaOverride-7">Eti’ye seslenişlerine rağmen kendisine verilmeyen tepkiye iyice sinirlendi Can ama itilen sandalyenin nihayet görmesini sağladığı koridorun köşesinde, Eti’nin gerisinde duvara yaslanmış Bilge’yi gördü, “Bilge!” diye seslendi. Bilge sadece baktı ona, ifadesiz, mesafeli…</p>

    <p class="paragraf ParaOverride-7">Paranoyakça fikirler zihninde çarpışmaya başladığında, “Ben yapmadım! Öldürmedim o çocukları! Bilge!” diye feryat etti Can, oturduğu sandalyeden kalkmaya çalıştı, kendisini tutmaya çalışan hemşirenin elini ısırmaya kalktı, kendini devirmeye çalıştı. “Bilge!” diye bağırırken o kadar sallandı ki serum takılı olduğu yerden neredeyse çıkacaktı. Can feryattaydı: “Ben yapmadım! Yardım et bana!”</p>

    <p class="paragraf ParaOverride-7">Ama kelimeleri aniden havada asılı kaldı çünkü Bilge’nin karşısında sırtını duvara yaslamış elmasını yiyen biri daha vardı, Bilge’ye doğru yürürken ona gülümsüyordu…</p>

    <p class="paragraf ParaOverride-7">Özge Egeli!</p>

    <p class="paragraf ParaOverride-7">Can’ın feryatları dindi, aklındaki paranoyaklığın noktaları birleşti, büyük resmi görmeye başladı. Elinde iğneyle kendisine doğru gelen hemşireye gecikmiş bir yalvarmayla “Lütfen! Bir dakka. Lütfen!” dedi ama her halinden belliydi, hemşire o iğneyi seruma verecekti. Can sakinleşti, umutsuz bir şekilde “Lütfen!” dedi yine ve sordu:</p>

    <p class="paragraf ParaOverride-7">“Aranıyor muyum ben? Çocuklar… çocuklar öldürüldü mü? Seri katil olduğumu mu sanıyorsunuz?”</p>

    <p class="paragraf ParaOverride-7">Daha onlarca soru sorabilirdi ama iğnesi serumun hortumunda yol almaya başlamıştı. Sinirleri uyuşurken bağırmak istedi Can ama bilinci kapanırken koridora dikilmişti gözleri, kapanmadan önce hayatının sonuna kadar unutmayacağı o fotoğrafı çekti zihni: Özge, Bilge’nin yanına gitmiş bir eliyle omzunu tutarken, diğeriyle onun karnına dokunmuştu. Hepsi Eti’yi dinliyordu.</p>
  </div>
</body>
</html>
