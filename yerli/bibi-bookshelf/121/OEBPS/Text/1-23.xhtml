<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-23</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x1" xml:lang="tr-TR">
  <div class="Basic-Text-Frame">
    <p class="split" xml:lang="en-GB"/>

    <p class="anabaslik" id="_idParaDest-20"><span><img alt="sekil.png" class="_idGenPageitem-6" src="../Images/sekil_fmt36.jpeg"/></span> 19. BÖLÜM <span><img alt="sekil.png" class="_idGenPageitem-6" src="../Images/sekil_fmt37.jpeg"/></span></p>

    <p class="arabaslik_sol" xml:lang="en-GB">1 ay sonra Özge…</p>

    <p class="paragraf ParaOverride-7">Uzandığı yerde gözlerini açtı Özge. Atın çıkardığı ses, yakından geliyordu. Bakmak için kafasını kaldırdığı an geri indirdi, çünkü gördüğü sadece at değildi.</p>

    <p class="paragraf ParaOverride-7">Görülmemeye özen göstererek daha dikkatli bir şekilde uzattı kafasını, çalıların arasına saklanarak baktı, gözlerine akan görüntünün aklına kazınacağından habersiz.</p>

    <p class="paragraf ParaOverride-7">Sadık eyersiz bindiği terlemiş atı yelelerine geçirdiği parmaklarıyla suyun derinliklerine doğru yönlendirirken, suratındaki ifadede sadece kontrol duygusu vardı.</p>

    <p class="paragraf ParaOverride-7">Ormanın içinde koşturduğu için terlettiği at şimdi suyun serinliğine dalmamak için direnirken Sadık’ın kararlılığına, atın bedenini sıkan bacaklarının gerilimine ve yeleyi çeken ellerinin gücüne teslim oluverdi hayvan, sırtında Sadık’la, sadece kafası dışarıda kalacak şekilde suya girdi. Özge gözlerini ayırmadan izledi Sadık’ı… suratındaki o ifadeyi… suyun içine giren bedeninin her hareketini… Suratındaki kararlılık, sıkılan dişlerin gerdiği çene kaslarında kendini gösteren yenilmezlik… sudan çıkarken hâlâ yelelere geçen elleri… atın bedenini sıkıştıran bacaklarındaki ısrar… ama bunlar değildi. Sadık’ın iradesiydi atı teslim alan, ancak nefes aldığınızda hissedebileceğiniz kadar keskin, gerçek, yenilmemek için yemin etmişcesine gözlerine, gözlerinden evrene yayılan o iradeye baktı Özge. Bu insan bedenine gizlenmiş şey ne kadar tanrısaldı… ama Hades gibi günahlara hizmet eden bir Tanrı.</p>

    <p class="paragraf ParaOverride-7">Sadık atı kendi çevresinde bir tur döndürdükten sonra adım adım kıyıya çıkardı, Özge’ye sırtı dönüktü… ama aniden ona çevirdi kafasını!</p>

    <p class="paragraf ParaOverride-7">Sazlıkların arasında kıpırdarsa fark edileceğini hissetti Özge. Kıpırdamadı ama istem dışı bir şekilde sadece gözlerini kapadı. Bu kadar sık sazlığın arasında hiç kıpırdamazsa görülmesi imkânsızdı, bu düşünceyle rahatlayıp gözlerini araladı… aralanmış kirpiklerinin ışığı kesen gölgesine, sazlıkların sıklıkları arasından zor görünen görüntüye rağmen Sadık’ın kendisini hedefleyen bakışını gördü. Göz göze geldiler!</p>

    <p class="paragraf ParaOverride-7">Kararlılıktan doğan o gözler Özge’nin yeşilin her tonuyla parlayan gözlerine saplanmışlardı sanki. Özge görülmesinin imkânsız olduğuna ama hissedildiğine emin tuttu nefesini.</p>

    <p class="paragraf ParaOverride-7">Sadık hiç kıpırdamadı, üzerinden akan suya hiç aldırmadan, kafasını eğdiği o pozisyonda, gözlerini diktiği o noktadan hiç ayırmadı. Özge’nin orada olduğunu ve onun olduğu yerin dünyanın merkezi olduğunu biliyordu. Oluşmasına hizmet ettiği tüm karanlık, şimdi tüm gölgeleri de peşine takıp sanki karşısına getirmişti Özge’yi. Gölgenin cezasıydı ışık! O bedenin içindeki ışık, kendi samimiyetsizliğini, ikiyüzlülüğünü, güce ait olabilmek adına feda ettiği her şeyi dağlıyordu şimdi… Özge’nin asla sahip olunamaz, ikna edilemez bedeninde Sadık’ın feda ettiği her şey hayat bulmuştu. Sadık gözlerini ayırmadı…</p>

    <p class="paragraf ParaOverride-7">Özge aniden dimdik ayağa kalktı. Çok uzakta olmasına rağmen yeşil gözlerindeki ateşin sıcaklığı oradaydı. Düşüncesinden ve saklandığı o yerde Sadık’ın kendisini hedefleyen her etkisinden silkelenmişti. Üzerindeki tüm etkinin ağırlığını kaldırırcasına ayağa kalkmış ve dimdik bakmıştı ona. Hiçbir bakışın, ilginin altında ezilmeyecek, etkiden sarsılmayacak kadar dikti.</p>

    <p class="paragraf ParaOverride-7">Sadık çekmedi gözlerini, ışığa direnen bir gölge gibiydi… Kendisine yaklaşan her anlamı yutmak için tüm çekiciliğiyle sanki hep orada olacaktı.</p>

    <p class="paragraf ParaOverride-7">Özge arkasını döndü sakince, attığı her adımın ayaklarının altındaki toprağa ben buradayım deyişini dinleyerek adım adım uzaklaştı. Bu gezegene bir şey yapmak için gönderilmişti ve bu şey Sadık değildi, kimse değildi. Evrene sığındı Özge, içindeki yalnızlıktan ve Sadık’tan sızan çekimden kaçarak.</p>

    <p class="paragraf ParaOverride-7"/>

    <p class="arabaslik_sol" xml:lang="en-GB">1 ay sonra Ada…</p>

    <p class="paragraf ParaOverride-7">“İstiyor musun, istemiyor musun!?” dedi Tugay elindeki küçük, beyaz tüpü sallarken.</p>

    <p class="paragraf ParaOverride-7">Dişlerini sıktı Ada ve azı dişlerinden ikisinin sallandığını fark ederken tuttu kendini, mutfaktaki küçük televizyonda açık olan müzik kanalına çevirdi gözlerini. Her altı şarkıda bir kendi şarkılarından biri geliyordu ekrana.</p>

    <p class="paragraf ParaOverride-7">Tugay sakince açtı küçük tüpün kapağını ve mutfak tezgahının mermerine bir çizgi döktü. Sonra sakince bir adım kenara çekildi, Ada’yı buyur edecekti ama Ada hemen atılmıştı, burun deliğinden birini kapatıp diğerini yapıştırmıştı tezgahın üzerine… Çizgiyi çekip tezgahın üstünü yaladı, dilini dişetlerine sürerken başını kaldırdı. İçinde bağıran açlık yine haykırmaya başladı. Artık sekiz kat daha fazlasına ihtiyacı vardı, kendini sadece normal hissedebilmek için. Tugay’a döndü, daha fazlasına ihtiyacı olduğunu söylemesine gerek var mıydı!</p>

    <p class="paragraf ParaOverride-7">Tugay üç çizgi daha döktü tezgaha, Ada bir hamlede çekti hepsini… doymamıştı. Açlıkla beslenen bir şey nasıl doyardı! İki çizgi daha derken aniden tüpü havaya kaldırdı Tugay, “Her şey bu kadar zor olmak zorunda değil!” dedi. Sonra Ada’nın duymadığını anlayıp yüksek sesle yineledi. “Her şey bu kadar zor olmak zorunda değil! Duydun mu beni!”</p>

    <p class="paragraf ParaOverride-7">“Nerden alıyorsun bunu!” diye çıkıştı Ada, her yeri aramıştı, internette araştırmıştı ama kokain nereden alınırdı? Bağlantı lazımdı!</p>

    <p class="paragraf ParaOverride-7">Tugay karşısındaki salaklığa gülerek, “Delirdin mi sen! Sana verirler mi sanıyorsun!” diye çıkıştı.</p>

    <p class="paragraf ParaOverride-7">Ada, “Ne istiyorsun?” dedi, köpeğe lokma lokma yemek verirmiş gibi Tugay’ın kendisiyle oynamasına daha fazla izin vermeyecekti ama bağımlılığı hemen itiraz etti, birazdan kokain seviyesi vücudunda düşüşe geçecek ve o zaman yoksunlukla kıvranırken zerresini bile bulabilmek için çılgına dönecekti.</p>

    <p class="paragraf ParaOverride-7">Tugay, “Senin iyiliğini Ada” dedi, şeytanın yılanı, elmayı insana uzattığında da ifadesi böyle miydi?</p>

    <p class="paragraf ParaOverride-7">Ada kahkahalarla gülüp, “Hadi ya?” dedi.</p>

    <p class="paragraf ParaOverride-7">Tugay ciddileşti. “Son bir şans verecekler sana, Şadiye’ye yaptığın saygısızlıktan sonra buna dua etmelisin!”</p>

    <p class="paragraf ParaOverride-7">Geçen haftalarda bir gece Şadiye’nin kapısına dayanmıştı Ada, Tugay’a ulaşamayınca ondan istemişti kokain, amfetamin, esrar… artık onda ne varsa. Ama Şadiye içeri aldırmamıştı davetsiz gelen Ada’yı ve Ada kapının önünde çıldırmıştı. Tugay engellemese manşetlere çıkacaktı.</p>

    <p class="paragraf ParaOverride-7">“Neymiş bu harikulade değerli, eşsiz şans?” dedi.</p>

    <p class="paragraf ParaOverride-7">Tugay, “Bir gösteride canlı çalmanı istiyorlar. Ama yapabilir misin?” diye karşılık verdi.</p>

    <p class="paragraf ParaOverride-7">Ada hışımla merdivenlerin dibinde atılı kemana yürüdü ve kemanı eline aldı, şu lanet olası arşe neredeydi?! Mutfak masasının üstünde buldu arşeyi ve dayadı kemanı boynuna, ne çalsam diye düşünürken televizyonda akmaya başlayan klipten geldi fikir.<span class="dip CharOverride-11"><a class="_idFootnoteLink" href="#footnote-225-49" id="footnote-225-49-backlink">49</a></span> Gözlerini Tugay’ınkilerden ayırmadan televizyonda akan müziği baskılayacak kuvvette girdi notaya. Ne olursa olsun hâkimdi müziğe ve bu hâkimiyeti kimse alamazdı kendisinden! Notaların üstünde şahlandı Ada.</p>

    <p class="paragraf ParaOverride-7">İnanılır gibi değildi, bu kadar antipatik bir varlığın bu kadar ilhamla dolması. Belki de ilhamdı onu çıldırtan diye düşünüp kendi yüklediği zehri hesaplamadan Ada’ya baktı Tugay. O kemanla çıkaramadığı bir ses var mıydı! Televizyondan gelen müzik kayboldu Ada’nın kemanının sesinde… Bu kızla arasını düzeltmek zorundaydı. Bağımlılığı, hesapladığı gibi onu kontrol edilebilir değil asi yapmıştı. Daha öncekilerden farklıydı. Ada’nın asiliğinin bağımlılıktan değil, Deniz’e ihanetiyle yüzleşmekten geldiğini bilmeden, “Bir gece için yirmi veriyorlar, üç gece çıkacaksın. Altmış çok iyi” dedi.</p>

    <p class="paragraf ParaOverride-7">Ada kemanı indirip koltuğun üstüne atarken yaklaştı Tugay’a, kocaman bir sırıtmayla dibine kadar girip, iç cebine daldırdığı eliyle tüpü alırken, “Altmış demek?” dedi. Tugay izin verdi tüpü almasına. Ada tüpün içindeki son kokaini de aceleyle iki çizgi halinde tezgaha döküp çekti, yine yaladı ve dilini dişetlerine sürttü. Tugay’a dönüp, “Üç yüz isterim!” dedi. Kandırıldığını biliyordu artık, kendisine yüzde 8 verildiğini arabasına el konurken öğrenmişti.</p>

    <p class="paragraf ParaOverride-7">Tugay sıktı dişlerini, ona üç yüz verirse bir şey kalmayacaktı geriye. Bu rakamı nereden bilebilirdi?! “Abartıyorsun, yüze zorlayayım ama üç yüz hayal” dedi.</p>

    <p class="paragraf ParaOverride-7">“Hayal olarak kalır o zaman. En iyisini istiyorlarsa fiyatı bu, üç yüz! Bir kuruş aşağı değil.”</p>

    <p class="paragraf ParaOverride-7">Tugay tebessümle yaklaştı Ada’ya, saçını okşayıp yüzünü ona doğru eğdi, Ada kendini aniden geriye çekip, “Senin o pis ellerini bana sürmene izin vereceğimi sanıyorsan söyleyeyim: O da hayal sevgilim” dedi.</p>

    <p class="paragraf ParaOverride-7">O sırada açılan kapının sesine döndüler ikisi de, Ada’nın anneannesi pazar arabasını zar zor taşıyarak girmişti içeri. Tugay selam verip çıktı evden. Anneannesi sordu. “Ne için gelmiş bu adam yine?”</p>

    <p class="paragraf ParaOverride-7">“Alabileceği bir şey kalmış mı diye bakmaya gelmiş.”</p>

    <p class="paragraf ParaOverride-7">Ada odasına çıkarken geri döndü hızla, kemanını ve yayını aldı. Anneannesinin yüzündeki endişeyi gördü, kemanı boynuna dayadı, o sırada televizyonda akmakta olan müziği anneannesinin etrafında hoplaya zıplaya kemanıyla çalmaya başladı.<span class="dip CharOverride-11"><a class="_idFootnoteLink" href="#footnote-225-50" id="footnote-225-50-backlink">50</a></span></p>

    <p class="paragraf ParaOverride-7"/>

    <p class="arabaslik_sol" xml:lang="en-GB">1 ay sonra Bilge…</p>

    <p class="paragraf ParaOverride-7">Elini kapının tokmağına attı. Ama açmadı.</p>

    <p class="paragraf ParaOverride-7">İçeri girecekti, Can’a nasıl bir hain olduğunu haykıracak, değer verdiği birkaç şeyi kıracak ve onu bırakıp gidecekti… aynı filmlerdeki kandırılan kadınların yaptığı gibi. Ama o film sahneleri belki diğer kadınlar için geçerliydi, konu kendi hayatı olduğunda böyle olmayacağını öğretmişti hayat ona. Hayatı boyunca şanssızlıktan şanssızlığa koşmuş bir şanssızlık şampiyonuydu Bilge. Öfkesini boşaltıp, haklılığını haykırarak değil, stratejik olarak hareket edip, anlamlandırarak çözmüştü hep hayatının düğümlerini. Sakin olmak en büyük kalkandı.</p>

    <p class="paragraf ParaOverride-7">Tuttuğu tokmaktan çekti elini, yavaşça. İnsanın haksızlığı sindirmesi, anlaşılmaya en ihtiyaç duyduğunda bile anlamak zorunda hissetmesi, öfkesini sakinlikle dindirmesi resmen fiziksel bir acıya dönüşebilecek kadar keskindi. Eve dönecek, Doğru’yu ve eşyalarını alıp sakince, hissettirmeden çıkıp gidecekti Can Manay’ın hayatından tıpkı girdiği gibi. Saatte 240’lara çıkarak gelmişti buraya. Şehrin meydanlarına asılmaya başlanan oyunun afişini görmüştü, afişte Duru’dan eser yoktu ama ne fark ederdi ki! Artık konuşmanın anlamı yoktu! Can Manay’ın bir anlamı yoktu… ve görünen oydu ki, kendisinin de Can Manay için bir anlamı yoktu.</p>

    <p class="paragraf ParaOverride-7">Ama hiçbir şey planlamaya çalıştığı gibi olmadı çünkü Can tam o sırada kapıyı açıp Bilge’nin karşısına dikilmişti.</p>

    <p class="paragraf ParaOverride-7">Acelesi vardı ama Bilge’nin varlığı bunu önemsiz kıldı. Ne işi var burada diye sorgulayan zihni Bilge’nin durağan gözlerindeki ifadeyi fark eder etmez sorgusunu değiştirdi: Biliyor muydu? Anlamış mıydı? Nereden anlamış olabilirdi?… Mümkün değildi. Afişleri görmüş olsa da Duru yoktu afişlerde, adı bile farklıydı. “Hayatım ne işin var burada?” dedi yumuşacık tınılı, o derine işleyen sesiyle. Onu öpmek için Bilge’ye doğru hamle yaptı.</p>

    <p class="paragraf ParaOverride-7">Bilge hemen çekti kendini. Dokundurmayacaktı, bir daha asla!</p>

    <p class="paragraf ParaOverride-7">Can sabırsızlıkla, “Ne oldu?!” dedi.</p>

    <p class="paragraf ParaOverride-7">Bilge bakışlarını çekmeden Can’ın sırlarla dolu o zihnine uzanan siyah gözlerine baktı… Can da Bilge’nin suratını hücre hücre ele geçiren ifadenin doğuşunu izledi, belki fark edilmeyecek kadar inceydi ama tiksintinin ifadesiydi.</p>

    <p class="paragraf ParaOverride-7">Elini uzattı Can, ona dokunacak, kalbini bildiği, yanında kendisi olabildiği kadın üstü bu varlığa her şeyi, içinde savaşan her duyguyu anlatacaktı. Zamanı gelmişti. Onu kaybetmeyecekti.</p>

    <p class="paragraf ParaOverride-7">Bilge hafifçe bileğinden yakaladı kendisine uzanan eli, usulca kendisinden uzaklaştırırken kafasını iki yana salladı.</p>

    <p class="paragraf ParaOverride-7">Can “Neyin var?” dedi, değer verdiği bir şeyi… desteği kaybetmenin stresinde. “Lütfen gir.” Odanın içine yürüdü Bilge’nin girmesini sağlamak için, ama dönmedi ona.</p>

    <p class="paragraf ParaOverride-7">Bilge üç adım attı, kapıda durursa dönüp kaçacaktı, karar vermişcesine emin adımlarla ilerledi, ama aslında ne yapacağından, ne diyeceğinden emin değildi. Can’ı geçip pencerenin önüne gitti, şehre tepeden bakan manzaraya kilitledi gözlerini ama aslında camdaki yansımasında, kendindeydi dikkati… sanki daha önce kendini hiç görmemiş gibi. Ne kadar değişmişti… gözlükleri gitmiş, saçları diğerleri gibi olabileceğini göstermek için salınmış, görüntüsü konfordan uzaklaşmıştı. Ne zamandır durmuyordu, ne zamandır her şeyi olması gereken yerde tutmak için çabalıyordu… Ne zamandır işten işe koştururken hayatı, varoluşu düşünmez olmuştu… Ne zamandır sadece Can’ın hayatının çarkını döndüren biri olmuştu?</p>

    <p class="paragraf ParaOverride-7">Can sesinin tınısıyla ona ulaşmak istercesine “Bilge” dediğinde Bilge kendi kendine mırıldanırcasına ama Can’ın dinlediğinden emin, bakışlarını camdaki yansımasından ayırmadan ve kendi yansımasının biraz gerisinde Can’ınkini de görerek, “Obsesif kompulsif bozukluk… tolere edilebilirdi… ama etrafındaki tüm samimiyeti yutan, ihtiyaç duyduğu şeyleri alabildiğinde seven, aksi halde acımasızca yargılayan, tüketen narsisistik kişilik bozukluğunla bir karakter zombisine dönüşmeseydin” dedi. Yorgunluğu kızgınlığını dindirmiş, umutsuzluğu hayal kırıklığını sindirmişti.</p>

    <p class="paragraf ParaOverride-7">Can, ağzını açtı ama Bilge döndü ve susturdu onu. “Senden bir açıklama beklemiyorum. Cevaplarını bildiğin sorularını ya da gerçeği manipüle eden cümlelerini duymak istemiyorum artık. İkna gücün o kadar gelişmiş ki yardım alman imkânsız. Konuşmana izin versem tedaviye benim ihtiyacım olduğuna ikna edersin beni. Seni yaralamak istemiyorum, ama beni yaralamana da izin veremem” dedi ve gözlerini Can’ınkilerden ayırmadan avucundaki yüzüğü masanın üstüne koydu, sonra masanın üstündeki çerçeveye eğildi gözleri, Can’la birlikte çektikleri ilk selfie’ydi bu fotoğraf. Bilge’nin gözlükleri hâlâ gözündeydi, o zaman hâlâ kendisi gibiydi.</p>

    <p class="paragraf ParaOverride-7">Can kare kare seyretti hayatının huzurunun kendinden çekilişini… Bilge’nin eli çerçevenin yanında duran gözlüğüne uzanırken, “Sakın…” dedi içinden, bir hatıra gibi masasında tutuyordu onu, Bilge bilmiyordu, kimse bilmiyordu ama daraldığında takıyordu o gözlüğü ve şekilleri yamuklaştıran ama varoluşun basıncını hafifleten bir etkiyle bakıyordu Can şehre, kendisine.</p>

    <p class="paragraf ParaOverride-7">Bilge gözlüklerini aldı, Can’ın kalbinden, etinden bir parça koparırcasına.</p>

    <p class="paragraf ParaOverride-7">Can, “Dinle beni” dedi, anlatmak istedi hissettiği duyguların karmaşasını, Bilge’nin anlayacağından emindi… Böyle bir kadın her şeyi anlayabilirdi, yeter ki anlamak istesindi.</p>

    <p class="paragraf ParaOverride-7">Bilge, “Eğer böyle devam edersen ya intihar edeceksin ya da birilerini öldüreceksin” dediğinde onun anlamak istemediğini gördü Can. İçinde öfke büyüdü. Kaşları iyice çatıldı, burnunun üstündeki çizgiler hırlayan bir kaplanınki gibi belirdiler. Kimdi bu kız?! Ne değeri vardı! Oral seks bile yapmıyordu! Kadın yapmıştı onu, olduğu o şeye, kimsenin dokunmak istemediği o şeye dokunmuş ve güç vermişti ona, para, şan, statü, saygı, özellikle de diğerlerinin saygısını! Ona ihtiyacı yoktu! Eti’den kurtulmuştu, şimdi izin vermeyecekti Bilge’nin gardiyana dönüşmesine! Kendisine böyle hissettirmesine!</p>

    <p class="paragraf ParaOverride-7">Bilge Can’ı geçip kapıya doğru yürürken Can’ın kahkahası o kadar gür, o kadar rahattı ki Bilge durakladı. Ama Can durmadı, bir hamlede Bilge’nin elinden çekti gözlüğü, gözüne yerleştirirken, “Beni yaralayabileceğini sanman çok şeker” dedi hayatının en büyük yarasını ondan alacağından habersiz. Sonra aniden ciddileşip bir hamlede çekti çıkardı gözlüğü, kırıp Bilge’nin ayaklarının dibine attı.</p>

    <p class="paragraf ParaOverride-7">Şoktaydı Bilge, bunu beklemiyordu. Daha kötüsü olamaz derken hep daha kötüsüyle tanıştırıyordu hayat onu. Gözlerinde isyana çıkan yaşları durdururcasına burnundan aldığı derin nefeslerle doldurdu ciğerlerini ve eğilip gözlüğünü aldı, gözlerinde toplanan yaşlara “Dağıl!” diye bağırdı zihni ama yaşlar daha da toplandı, arkasını dönüp gidecekti, sakince Doğru’yu da alıp hayatından tamamen çıkacaktı Can’ın. Hiç yaşanmamış gibi olacaktı her şey. Şehir değiştirecek, bir daha onu hiç görmeyecekti. Ama Can’a döndü. Elindeki kırılmış gözlüğü ona uzatıp, “Bunu nasıl yaparsın?” dedi ve gözünden bir yaş süzülürken eliyle çabucak silip devam etti. “Nasıl bir anda sevgide, bir sonraki anda nefrette olabilirsin? Nasıl bu kadar saygısızlaşabilirsin?! Her şeyi yapmaya hakkın olduğunu düşünüyorsun! Bir hak gibi sürekli tolere edilmek istiyorsun! Ama şu kadarcık tolere etmiyorsun kimseyi! Asla anlayış göstermiyorsun ama hep anlayış istiyorsun! Nasıl çağırırsın Duru’yu! Bana, dostluğumuza nasıl böyle haince ihanet edersin! İçimde bitti demiştin, o koca binayı yaptın sadece onu buraya getirebilmek için…” dedi. Parmaklarının ucundaki kırık gözlüğü yere bırakırken, “Hiç yakalayamayacağın bir yalanın peşinde, kendinden kaçıyorsun. Seni senden korumak imkânsız” diye tamamladı sözünü ve döndü, çıktı odadan.</p>

    <p class="paragraf ParaOverride-7">Söylediklerinin onu şimdi etkilemeyeceğini biliyordu ama o örümcek ağlarıyla kaplanmış zihninin düşünce girmemiş köşelerinden birine yerleşecekti bu an, bu söyledikleri. Can saplantısından arındığında, bu an, o bastırıldığı yerden çıkıp aklına gelecekti… belki aylar, belki yıllar sonra olacaktı ama bu an onun içine oturacaktı.</p>

    <p class="paragraf ParaOverride-7">Gösteri için bilet satışına bugün başlanmıştı ve yarım saat önce görmüştü ilk afişi Bilge, geçirdiği şoku atlatmış, aradığı Eti’nin gitme demesini dinlemeden gelmişti buraya, onunla yüzleşmeye. Duru’nun geliyor olması, onun davetini kabul etmiş olması geri kalan her şeyi, herkesi önemsizleştirmişti. Aşk ne acımasızdı, dışarıda kalan herkesi aşağılayan, yalnızlıkla cezalandıran, acıtan, açlıkla kıvrandıran bir lanet gibiydi, diye düşündü Bilge aşk ile saplantı arasındaki farkı bilmeden.</p>

    <p class="paragraf ParaOverride-7">Karnını tuttu, bebeğini bu adamdan uzaklaştırması artık hayati bir gereklilik olmuştu.</p>

    <p class="paragraf ParaOverride-7"/>

    <p class="arabaslik_sol" xml:lang="en-GB">1 ay sonra Göksel…</p>

    <p class="paragraf ParaOverride-7">Önce çıkışını vermişlerdi Göksel’e, sonra birkaç görevde ihtiyaç duyunca geri çağırmışlardı. Ya da onun hiçbir yere bağlı olmadığını anlamalarındandı bu geri çağırmaları. Paraya bu kadar ihtiyacı olmasa yaklaşmak dahi istemiyordu o adamlara! Korktuğundan falan değil, kendini tutması giderek daha da zorlaşmıştı.</p>

    <p class="paragraf ParaOverride-7">Kız’ın hayatı kurtulmuştu, çişini uzun süre tutamıyordu, kurşunlardan biri kemiği sıyırdığı için sol bacağı topallıyordu, diğeri boynundan girip arkasından çıkmıştı, topallaması ve çişini uzun süre tutamaması dışında bir problem yoktu, tabii tüm kardeşlerinin gözünün önünde öldürülmüş olmasını, artık kuyruğunu hiç sallamıyor, hiç sevinçle zıplamıyor ve çiş yapmak dışında köşesinden kalkmıyor olmasını saymazsak! İçinden yaşama sevinci söküp alınmış bir candı o, sokakta yaşamak için mücadele veren, işkencelere maruz kalmış binlercesi gibi. Öğrenmişti çaresizliği.</p>

    <p class="paragraf ParaOverride-7">Evden taşınmak zorunda kalmıştı Göksel. Kız’ın ameliyatları için girdiği borçtan sonra bir kümesin dahi kirasını ödeyebilmesine aylar vardı. Sokak’ta depo olarak kullandıkları odayı boşaltmış Deniz’le yaşamaya başlamışlardı. O olmasa ortada kalacaklardı.</p>

    <p class="paragraf ParaOverride-7">Diğer köpeklerle oynasa iyi gelir demişti Deniz, Göksel de dinlemişti. Ama bırak oynamayı, kafasını dahi kaldırmamıştı topraktan, adımları daha da yavaşlamış, ilgisizliği her geçen dakika artmıştı. Öğrenilmiş bir çaresizlik varlığı hayattan koparırdı. Neredeyse sürükleyecekti Göksel Kız’ı tasmasından. Bir süre dinlensin diye oturup beklediler. Ama hava kararmak üzereydi. Göksel ayağa kalktı, gerekirse Kız’ı kucaklayıp taşıyacaktı. Gerekti de.</p>

    <p class="paragraf ParaOverride-7">Tasmasından çekiştirmesi bir süre sonra yetmedi, Kız artık yürümekten de vazgeçmişti. Nefes almak bile istemeyen bir varlığın yürümesi zaten beklenemezdi. Daha önceki hallerini, oyunculuğunu bilmese oracıkta bırakacaktı Göksel, ama bir geçmiş vardı insanın aklından çıkmayan, kanlar içinde ölen annesinin götürdüğü o köhne yerde bulmuştu dördünü, şimdi Kız’ı böyle bırakamazdı. Kız’ı bırakırsa sanki kendisi olacaktı sokakta yine yalnız bırakılan, onu kucağına aldı. Yirmi beş kiloluk kocaman köpekle kucağında yürümeye başladı.</p>

    <p class="paragraf ParaOverride-7">Kız, uykudan uyanmış gibi aniden kıpırdaşmasa, kucağından atlayıp topallayarak da olsa sokağın köşesine yanaşan arabaya havlamasa, ganyan bayiine girmek için arabadan inen adamı gördüğünde ense tüyleri kalkmasa, kendisini yakalayan Göksel’i bile az kalsın ısırmasa anlamayacaktı Göksel bu arabadan inen adamın geçen ay evine giren adamlardan biri olduğunu ve köpeklerin sevdiklerine zarar veren arabaları motorlarının sesinden tanıdığını.</p>

    <p class="paragraf ParaOverride-7">Yaşam sanki aniden geri gelmişti Kız’a, alınması gereken o intikamla.</p>

    <p class="paragraf ParaOverride-7"/>

    <p class="arabaslik_sol" xml:lang="en-GB">1 ay sonra Can…</p>

    <p class="paragraf ParaOverride-7">Yatağa uzandı Can, bu gece eve gitmeyecekti. Otele getirdiği afişlerden biri yerde kocaman serilmişti. Afişte Duru’nun olmamasına bu kadar çabaladıktan sonra Bilge’nin her şeyi bir anda çözmüş olması sinir bozucuydu. Ama bekliyordu da bunu, bu kadar akıllı biriyle birlikte olmanın cezasıydı bu. Oyunun adını araştırıp videosunu seyretmiş olmalıydı. Daha bir ayı varken Bilge çekip gitmişti. Güvenlikten öğrenmişti eşyalarını toplayıp gittiğini. Elindeki kırık gözlüğe baktı, büyük salaklık yapmıştı. Huzuru çekip gitmişti sanki. Sadece karısı değil tüm işlerini organize eden muhteşem bir yardımcıydı Bilge. Kliniğin yönetimi, kanalın denetimi, her şey ondaydı. Ondan gelebilecek herhangi bir zarar için önlem almayı düşündü ama bu düşünce anında silindi çünkü Bilge asla zarar vermezdi. Böylesine huzur veren biri zarar vermeye tenezzül etmezdi. En büyük ceza zaten kendisini mahrum etmesiydi.</p>

    <p class="paragraf ParaOverride-7">Şimdi her şeyi yeninden düzenlemek gerekecekti ama başka yolu da yoktu zaten, Bilge’nin bir gün gideceği belliydi, Duru’nun dönüşünden sonra kalacağını düşünmek delilik olurdu… ama keşke bir ay sonra gidebilecek şekilde idare edebilseydi durumu. O aptal gözlüğü kırmak yerine ikna etseydi, ama imkânsızdı, Bilge’nin gözlerinden belliydi, öyle bir varlık asla idare edilemezdi. Gözlerini sıkıca kapatıp beynini kaplayan Bilge’nin gidişini kovaladı kafasından ve çok uzun süredir kendini tutan bir bağımlı gibi heyecanla açtı gözlerini. Duru gelecekti! Geri kalan her şey gitsindi! Duru geldikten sonra hiçbir şey fark etmezdi!</p>

    <p class="paragraf ParaOverride-7">Kalkıp telefonunu aldı eline, önce sakladığı videoları seyretti. Sonra koltuğa attığı ceketinin cebindeki hard diski çıkardı, bilgisayarını açıp hard diski bağladı. Mezuniyet töreninin çekimi ekranda akmaya başladı, hızla geçti diğerlerinin sahnesini ve Duru’ya geldi. İzlemeye başladı.</p>

    <p class="paragraf ParaOverride-7">İşte buydu, ait olduğu kadın, taptığı kadın! Uğruna anıtlar yaptığı kadın! Hiç kimseye benzemiyordu! Dans eden Duru’yu izlerken kabaran erkekliğini tuttu ve hemen hızla açtı kemerini, pantolonunu indirdi, aceleyle başladı ritme. Uzun süredir yasaklıydı onu düşünmek, ona boşalmak ve bağımlılığını besleyen gözlerini Duru’ya bırakmak… boşalması otuz saniye sürmüştü.</p>

    <p class="paragraf ParaOverride-7">Bir ay vardı hayatının yeniden başlamasına, Duru bir ay sonra gelecek ve yaşam yeniden başlayacaktı. Bedenini geriye bıraktı, gece yarısına kadar aklıyla cebelleşeceğini ve Bilge’siz uyumanın bu kadar zor olacağını bilmeden o an uykuya dalmaya hazırlandı.</p>

    <p class="paragraf ParaOverride-7"/>

    <p class="arabaslik_sol" xml:lang="en-GB">1 ay sonra Deniz…</p>

    <p class="paragraf ParaOverride-7">Bir hayvan vardı içimizde, her an kontrolden çıkmak için fırsat kollayan. Açlığını çektiğimiz duyguların yokluğuyla besleniyor, ruhumuzu doyurmazsak içimizde güçleniyor ve yeniyordu bizi, ele geçiriyordu hayatımızı. Hayvanımızın küçük, çelimsiz tasması haline geliyorduk. Ne kadar çekersek çekelim bir kez kontrolü kaybettiysek onu asla geri içeri, ait olduğu o en derinlere bastıramıyorduk. Onu etrafımızdakilerden, kimseyi de ondan saklayamıyorduk. Vücuttan yayılan adrenalinin kokusunu alan bir gece avcısı gibi açlığını çektiğimiz duyguya saldırıya geçiyordu. Şehvete susuyor, asla doymuyordu. Nasıl doysundu, şehvet sandığı şey koca bir yalanken? Şehvet… çok derinlerde birbirinin hayvanını görmeyenlerin ulaşamayacağı kadar derinlerde bir kaynaktı. Bir gecede tanıdığın, birkaç bakışta hoşlandığın, birkaç kelimeyle kendini anlattığın biriyle asla dalamayacağın derinlikteydi. Ona ulaşabilmek için karşındakinin ruhunu gözlerinden görmen gerekirdi.</p>

    <p class="paragraf ParaOverride-7">Vücudunda gezinen el arsızca fermuarına ulaştığında düşüncelerinden sıyrıldı Deniz, küçük ama sert bir hareketle tuttu kızın elini. Ve erkekliğine doğru eğilen bedeni kaldırmak için yukarı çekti.</p>

    <p class="paragraf ParaOverride-7">Kız kalktı ama hemen Deniz’in dudaklarına uzandı. Kafasını çekti Deniz, kızın hamlelerini durdurmak için birkaç kelime söylemek geldi aklına ama kelimeler işler miydi, kendi hayvanı tarafından ele geçirilmiş bir kadına?… “Kadın…” diye düşündü bedenini kızdan sıyırırken. Kadın… sanki artık kadın yoktu bu gezegende. Gözüne değen her kadın, orijinalliğin taklit edile edile silikleştiği, etkisinin yok denecek kadar azaldığı, hissinin kaybolduğu yüce bir varlığın ardından anlatılan kısa, doyumsuz bir hikâye gibiydi ve hepsinin sonu belliydi.</p>

    <p class="paragraf ParaOverride-7">“Çok beğeniyorum seni” dedi kız.</p>

    <p class="paragraf ParaOverride-7">Sosyal medyaya yayılan virallerdi bu açları buraya çeken. İçlerindeki boşluğu bir penisle doldurabileceklerini sanan zavallı kız çocuklarıydı çoğu. Onlar yüzünden Deniz kapanış sonunda aşağı inmez olmuştu. Ama bu sefer kapıların kilitlenmesi, etrafın toplanmasından sonra uyumak için odasına çıktığında karşılaşmıştı bu kızla. Buraya çıkılması bir ilkti. Kızdan bir adım daha uzaklaşıp, “Bizi acıktıran şeyle doyuran şey farklı olabilir. Benden tahrik oluyor olman seni doyurabileceğim anlamına gelmiyor” dedi.</p>

    <p class="paragraf ParaOverride-7">Kız yine de hamle yapacaktı ama Deniz durdurdu onu. “Kendini küçük düşürme” derken iyice ciddileşti.</p>

    <p class="paragraf ParaOverride-7">Deniz’in ciddiyeti kızın seksi olduğunu sandığı o adi gülümsemeyi nihayet söndürdü, Deniz’in her mimiğinde istenmediğini görünce yıkıldı ifadesi, stresle, “Gey misin sen?!” diye sordu.</p>

    <p class="paragraf ParaOverride-7">Deniz kızmak istedi ama kızamadı, suratına yayılan tebessümün samimiyetinde kızı odadan çıkarırken, “Hayır… sadece hiçbir şey hissetmediğim birileriyle çiftleşmekten hoşlanmıyorum o kadar” dedi.</p>

    <p class="paragraf ParaOverride-7">Kız, “Sohbet edelim o zaman” derken durdu. “Hep izledim seni, çok yalnızsın” dedi cilveli bir ısrarla. Göğüslerini boynuna kadar kaldırmış sutyeninin tarzından ve çatalına kadar sergileyen bluzundan belliydi bu kızın ihtiyacı olan ilgiyi zamanında görmediği, doğru düzgün sevilmediği. Çünkü sevilmemiş bir kadını kıyafetinden anlardınız, dolgulu sutyenden taşan dekoltesi bağırırdı “Sevilmeye değerim, bak bana, belki seversin” diye. Daracık, kısacık eteğin içindeki o sıkışmışlığı, köşeye sıkışmış birinin ilgiye açlığının kanıtıydı. Yaptığı abartılı makyajla, üzerinde zor tutunduğu o topuklu ayakkabılarıyla ve bir insan eline yakışmayacak uzunlukta ya da renkteki o tırnaklarıyla “Yardım edin bana, lütfen sevin beni!” diye bağırırdı aslında…</p>

    <p class="paragraf ParaOverride-7">Sevgiye aç hayvanları tarafından parçalanmış ruhları, her şeyi yapmaya, her şeyi olmaya, zevk almasa da zevk vermek için aşağılanmaya hazır bedenlerinde kıvranırken insanlığın anneleri oluyordu bu kızlar… ve bu lanet sevilmeyen annelerden sevilmeyen çocuklara, sevemeyen kocalara ve karılara bulaşıyor, anlamı yutuyordu.</p>

    <p class="paragraf ParaOverride-7">“Senden dinlemek istediğim hiçbir şey yok” dedi Deniz, insanlığa duyduğu kızgınlık sesine yansımıştı ama ifade ettiği şeklin henüz farkında bile değilken, henüz kendisiyle yüzleşmemişken bu kızın ne suçu vardı?</p>

    <p class="paragraf ParaOverride-7">Kız, “Biraz tanışsaydık farklı olabilirdi” deyince, zoraki gülümsedi Deniz başıyla onaylayıp. “Evet keşke bunu üzerime atlamadan önce düşünseydin” dedi ve merdivenden inerken ona açıkladı. “Bir erkek üzerine atlayan kadına, onu tanımadan katılıyorsa katıldığı şey o kadın değildir, mastürbasyon yapan elleri yerine kullanmak istediği bir vücuttur. Bu nedenle, erkekler, böyle birlikte oldukları kadınları bir dahaki sefere kadar, görmek istemezler. Onlarla herhangi bir şey paylaşmak istemezler, onları sadece bir el gibi kullanmak isterler. Bir erkeği boşaltmaktan çok daha fazlası için doğduğunu düşünüyorum ama tabii benim ne düşündüğümün bir önemi yok, senin kendinle ilgili ne düşündüğünün önemi var.”</p>

    <p class="paragraf ParaOverride-7">Kelimeleri bittiğinde adımlarını hızlandırıp kızı geride bırakarak kapıya yürüdü Deniz ve açtı kapıyı. Kızın yavaş yavaş kendisine gelmesini bekledi, kız çıkar çıkmaz kapıyı kapattı. Odasına gitmek için yürüdü ama her adımda fark etmiş olduğu bir şeyi fark etmesi gereken birine fark ettirmemiş olmanın ağırlığı çöktü adımlarına ve hızla geri döndü.</p>

    <p class="paragraf ParaOverride-7">Kapıyı açıp sokağın köşesine yürüyen kıza “Hey!” dedi. Adını bilmiyordu. Kız durunca, “Sana taksi çağıralım” dedi ve fark etti ki, yaklaştığı kız ağlıyordu. Yanına gidip sıkı sıkı sarıldı ona, “Sen kendi değerini bilmezsen diğerleri senin değerini nasıl bilecek?” diye mırıldandı. İçi parçalandı. Sokak’a doğru geri dönerlerken kızın sırtını sıvazlayıp, “Taksi çağıralım sana” dedi yine.</p>

    <p class="paragraf ParaOverride-7">Kız, “Rahatsız etmek istememiştim…” derken sessiz hıçkırıkları kesti kelimelerini.</p>

    <p class="paragraf ParaOverride-7">Deniz bir baba gibi omzunu sıvazlarken adını sordu, adı Gülçin’di. Anlattı ona.</p>

    <p class="paragraf ParaOverride-7">“Bak Gülçin, kadınların seçtiği erkekler vardır, bir de kadınlarını seçen erkekler. Seçilen erkek için birtakım fiziksel özelliklerin kadında olması yeterliyken, seçen erkek kadının kim olduğuna odaklanır. Yani görür onu. Eğer sen sürekli, seçilen erkeklerle birlikte olmak için çaba harcarsan, o zaman asla görülmediğin, fark edilmediğin yıkıcı ilişkilerde kaybolursun.”</p>

    <p class="paragraf ParaOverride-7">“Ama olmuyor… hayatımın erkeğini unuttum, ben gitmezsem kimse gelmiyor” dedi Gülçin, gerçekten çaresizdi.</p>

    <p class="paragraf ParaOverride-7">Varoluşun anlamını kadın ve erkek çiftleşmesine indirgemişti bugünün insanlığı. Kendimizi evrenin merkezine koymaya çalışmamız yetmezmiş gibi bir de aç hayvanlığımızın arayışıyla tetiklenen basit çiftleşmelerimizi de ilahi aşkla eşleştirmeye çalışmamız gerçekten trajikti. Olmuyordu, insanlar artık eşleşemiyordu. “Sen kendine emek verip, olabileceğin en tam şeye dönüşmek için yola çıkmadan hayatının o erkeği asla bulamayacak seni. Çünkü ancak o yolculukta karşılaşabileceksiniz” dedi Deniz. Anlasın ya da anlamasın gerçek buydu, sürekli başkasının eşleriyle eş olmaya çalışan insanların umutsuzluğunun, mutsuzluğunun kaynağıydı bu. Ne oturup beklemek, ne de barlarda ava çıkmak işe yarıyordu. İnsan kendine giden yola çıktığında, ancak o yolda karşılaşıyordu diğer yarısıyla…</p>

    <p class="paragraf ParaOverride-7">Kızı taksiye bindirip Sokak’a geri döndüğünde, Göksel çıktı odasından, açılan kapının sesine kalkmış olmalıydı. Bu büyük ahşap kapılar ağırdı. Onu odasına gönderip kendi odasına çıktı Deniz, üşüyordu ama yatağa sırtüstü uzandı. Hissettiği yalnızlığı, üşüyen vücudunun rahatsızlığının sindirmesini bekledi… Dinmedi, üşüdükçe büyüdü yalnızlığı, yorganının içine girdi, kıvrıldı. Türünün tek örneği gibi hissetmenin paylaşılamaz yalnızlığında uykuya dalmak için kendini zorladı.</p>

    <div class="_idFootnotes">
      <div class="_idFootnote">
        <p class="dipnott"><a class="_idFootnoteAnchor" href="#footnote-225-49-backlink" id="footnote-225-49">49</a> Elastic Heart - Sia</p>
      </div>

      <div class="_idFootnote">
        <p class="dipnott"><a class="_idFootnoteAnchor" href="#footnote-225-50-backlink" id="footnote-225-50">50</a> Happy - Pharrell Williams</p>
      </div>
    </div>
  </div>
</body>
</html>
