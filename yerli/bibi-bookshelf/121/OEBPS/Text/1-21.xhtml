<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-21</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x1" xml:lang="tr-TR">
  <div class="Basic-Text-Frame">
    <p class="split" xml:lang="en-GB"/>

    <p class="anabaslik" id="_idParaDest-18"><span><img alt="sekil.png" class="_idGenPageitem-6" src="../Images/sekil_fmt32.jpeg"/></span> 17. BÖLÜM <span><img alt="sekil.png" class="_idGenPageitem-6" src="../Images/sekil_fmt33.jpeg"/></span></p>

    <p class="arabaslik_orta" xml:lang="en-GB">2 Ay Sonra</p>

    <p class="arabaslik_sol" xml:lang="en-GB">1. Göksel</p>

    <p class="paragraf ParaOverride-7">Restorana girdiğinde bir gece önceden biriktirilen torbalar hazırdı. Torbaları alıp çıktı. Kendisine bakan kim varsa, bakışa karşılık verdiği anda kafaların önlerine dönmesine alışıktı. İkinci restoran biraz aşağıdaydı, garsonlardan biri torbalar elinde kapıda hazır bekliyordu. O torbaları da aldı. Bugünlük yeterdi bu kadar, köşeden dönüp yoluna yürüdü.</p>

    <p class="paragraf ParaOverride-7">Her sabah geldiği arsaya vardı. Onu tanıyan tüm köpekler ve duvarın üstündeki birkaç kedi hemen ayaklandılar. Göksel torbalardaki artık yemekleri paylaştırarak önlerine döktü arsanın çeşitli yerlerine. Sonra birazını kedilerin yemesi için duvarın üstündeki alüminyum kapların içine paylaştırdı. 39 köpek ve saymadığı kadar kediyi besliyordu. Açlık, empati kurabildiği tek duyguydu. Hepsini kısırlaştırmış ve sokakta yaşayan hayvanları belediyeye şikâyet eden o herifi herkesin gözü önünde iyice pataklamıştı.</p>

    <p class="paragraf ParaOverride-7">Nefret ediyordu insanlardan! Dünyanın sahibi sanıyorlardı kendilerini. Her yeri ele geçirdikleri yetmiyormuş gibi sokakta hayatta kalmaya çalışan hayvanlara bile katlanamıyorlardı. Lüks arabalarının içinde giderken çarpıp geçiyorlar, acı içinde bıraktıkları hayvana yardım için bile durmuyorlardı. Dünya iğrenç bir yerdi yaşamak için. “Aferin olum! Aferin!” diyen çığlığı duyduğunda yukarı kaldırmadı kafasını, şu garip teyze yine pencereden kendisine sesleniyordu. Bu kadın bir gün sussaydı! Bir de bunlar vardı: Kendi kıçlarını kaldırıp hiçbir bok yapmayıp habire alkış tutanlar! Yanlışı görüp sessiz kalan herkes gibi asıl bunlar yanlışı yapanlardan bile beterdi.</p>

    <p class="paragraf ParaOverride-7">Çağrı geldiğinde elindeki torbaları çöpe atıyordu. Cihazı çıkarıp baktı, acil adliyeye çağrılıyordu. Yakındaki polislerin lokasyonlarını tespit edip onları olay yerine hemen yönlendirmek için çağrı cihazına yüklenmiş program, Amerika’dan alınmıştı. İşe yarıyordu ama her seferinde Göksel kendini yakalanmış gibi hissediyordu.</p>

    <p class="paragraf ParaOverride-7">Adliye çevre yoluna bağlanan yolun sonundaydı, oraya yürüyerek varması on dakikasını aldı. Yaklaştığında binanın önüne yığılmış kalabalığı gördü. Gazeteciler falan, olay büyük olmalıydı. Yine hısımlar birbirini vurmuştur diye düşünürken sosyal medyaya girdi. Hısımlar değildi vurulan, bir savcı vurulmuştu, bu da aslında olağan bir şeydi ama bu sefer savcıyı vuran bir terörist grubuydu. Savcının kafasına dayadığı tabancayla çekilen ilk fotoğraf ve tetiği çektikten sonra savcının kafasından çıkan kanla flulaşmış ikinci fotoğraf sosyal medyaya dağılmıştı. Adliyeye kadar sızmış, onca güvenliği geçip silahla içeri girmeyi başarmışlardı. Bu imkânsız diye düşündü Göksel ama sorgulamadı. Kalabalığı geçip binaya girdi. Kimliğini gösterip güvenlikten geçti. Çağrıda verilen kodun sahibi amire gidip tanıttı kendini.</p>

    <p class="paragraf ParaOverride-7">Katlara çıkması söylendi, koridorlarda sivil gezip video, fotoğraf çekimi yapanları tespit edecekti. Çekilen her şeye el koyulması şarttı.</p>

    <p class="paragraf ParaOverride-7">İlk kattan başlayarak koridor koridor gezindi Göksel, şaşkınca bekleyenleri aşağı indirdi ve savcının vurulduğu kata geldi. Burayı da oda oda gezdi ve odalar bitince önünde polislerin beklediği odaya geldi. İçeri girmeyecekti ama kapı açıktı ve kimse girme demedi.</p>

    <p class="paragraf ParaOverride-7">Yerde yatan üç çocuk ve bir adam vardı. Çocukların hepsi suratlarından vurulmuşlardı. Ama bir tanesi hâlâ tanıdıktı. Ayakkabılarını karakoldaki amir almıştı. Semtteki olayları polise rapor eden, gammazlıktan harçlık alan, arada esrar satan o salak çocuktu bu. Terörist olmayı bırak neredeyse karşıdan karşıya geçemezdi tek başına! Göksel düşüncesine sırıttı. Polislerden biri ona baktı… Neye sırıttığına bakmıştı. Göksel ciddileşip masanın üstündeki cevizlerden bir tanesini alıp ağzına attı. Karnı açtı.</p>

    <p class="paragraf ParaOverride-7">İçeri giren adli tıptan iki kişi, yaka paça kaldırdı cesetlerden birini ama içeri sokamadıkları sedyenin üstüne taşıyamadılar. Yardım istediler. Herkes aralarındaki en iri olan Göksel’e döndüğünde, adamların zorla kaldırmaya çalıştığı cesetlerden birini ellerinden kaldırdı Göksel ve diğer ikisi ayaklardan tutup kapının önündeki sedyeye koydular bir çuval gibi. Sonra diğerini taşıdılar ama sadece iki sedye vardı, Göksel gitmek için dışarı çıktığında içerideki polis onu durdurdu. “Bekle de şuna da bir el atıver” demişti. Adli tıpçılar sedyeleri boşaltıp son cesedi de almak için geri gelene kadar Göksel, masanın üstündeki cevizleri bitirdi, odada bekleyen iki polise de vermek zorunda kalmıştı, hâlâ açtı. Beklerken telefonundan sosyal medyaya girdi, haberleri inceledi. Umursadığından değildi, yakınlarda çıkabilecek bir görev olup olmadığıydı ilgilendiği.</p>

    <p class="paragraf ParaOverride-7">Nihayet geldi sedye. Son cesedi de kaldırdılar, bu hepsinden daha ağırdı. Şimdi ceset topluyordu, bu gece de göreve gidecekti. Bu polislik işi iyice canını sıkmaya başlamıştı. Maaşı iyiydi ama sahipli gibi hissettiriyordu kendini. Vücudu sedyeye koyarken gayriihtiyari, “Neden bunların hiçbirinin elinde kan yok!” dedi.</p>

    <p class="paragraf ParaOverride-7">Adli tıpçılar dondu, koridordaki polisler bir anda dönüp Göksel’e baktı. Sanki uzaylı bir koloni tarafından ele geçirilmiş insan bedenindeki uzaylıların arasında onlardan biri olmadığını söylemişti Göksel, herkesin dikkati kendisindeydi. Önce niye baktıklarını sorup söylediği şeyin mantığını açıklamayı düşündü ama hemen ardından mantık değildi ilgilendikleri, Göksel’in söylediği şeyi zaten hepsi bilmekteydi. Amirler birbirlerine bakınca, bir tanesi “İndirin şunu da hadi!” diye seslendi. Herkes kendi işine dönmüştü ama hemen Göksel’in yanına diğer amir gelip kimliğini istedi. Göksel çıkarıp gösterdi.</p>

    <p class="paragraf ParaOverride-7">“Senin ne işin var bu katta?” diye sordu amir.</p>

    <p class="paragraf ParaOverride-7">Göksel, “Kodla çağrıdan çağrıldım, aşağıdan yukarı gönderdiler” dedi çağrıya gelen kodu göstererek.</p>

    <p class="paragraf ParaOverride-7">Amir uzaklaşıp birilerine telefon etti. Konuşması bitince geri geldi. “Sana katı gez demişler, ne işin var senin bu odada! Odaya ne giriyon!” diye çıkıştı.</p>

    <p class="paragraf ParaOverride-7">Göksel omuzlarını silkti, “Kimse bana odaya girme demedi, taşımam için yardım istediler” dedi, umurunda değildi, çağırmışlardı gelmişti. Üç ceset taşıtmışlardı şimdi de azarlıyorlardı! İşten kovarlarsa kovsunlardı, zaten bu polislik işi kesmiyordu artık. O sırada arkadan gelen iki polis Göksel’i aşağıya çağırdı. Göksel sorgulamaya alındı.</p>

    <p class="paragraf ParaOverride-7"/>

    <p class="arabaslik_sol" xml:lang="en-GB">2. Bilge &amp; Özge</p>

    <p class="paragraf ParaOverride-7">Aniden sustu Özge ve doğrulup öne geldi. Kucağındaki yastık, dizleriyle bedeni arasında sıkışmıştı. Yastığa sardığı ellerinin üstüne dayadı çenesini ve ciddiyetle ama sakin bir şekilde sordu.</p>

    <p class="paragraf ParaOverride-7">“Abarttığımı mı düşünüyorsunuz?”</p>

    <p class="paragraf ParaOverride-7">Bilge kendisine aniden yöneltilen soruyu “Hayır…” diyerek cevaplarken kafasını da iki yana salladı. Bu ikinci seanslarıydı. İlk seansta televizyon ve magazin dünyasının çirkinliklerinden mustaripti Özge, bugünse nasıl yönetildiğimizden, eğitim sistemimizin nasıl da insanlığa değil köleliğe adam yetiştirdiğinden, siyasetin ve tüm bankaların birkaç ailenin elinde olduğundan ve bu durumun nasıl da Özge’nin canını yaktığından, kendini çaresiz hissettirdiğinden şikâyetçiydi. Sosyal medyada çok yaygındı, Özge’nin diğerlerine sahip çıkan, bencillikten uzak, aktivist eylemleri. Ülkede daha önce benzeri görülmemiş bir milletvekiliydi o. Pazarcıları polis dayağından kurtaran, eylem yaptıkları için içeri alınan öğrencilere avukat bulan, her okulda kütüphane olması için kampanyalar başlatan, atık suyunu nehirlere boşaltan üç büyük fabrikaya karşı halkla birlikte eylem yapan, hayvan hakları için savaşan iyi biriydi bu kadın, Bilge emindi iyiliğinden… hatta çılgınlık seviyesindeydi iyiliği. Ve onu dinlemesi de keyifliydi. O değişik bakış açısıyla olayları nasıl da birbirine bağlayabiliyordu, nasıl da zekiydi.</p>

    <p class="paragraf ParaOverride-7">“O zaman paranoyak olduğumu düşünüyorsunuz?” dedi Özge kaldırdığı kaşlarının altından hafif bir tebessümle. Kurcalıyordu Bilge’yi, anlayış ve nezaketle. Çünkü maruz kaldığı sistem, kendisine ilk defa fark ettirilen biri, önce karşısındakinin saçmaladığını sanırdı. O ilk uyanış en zoruydu. İlk defa uyananların tüm noktaları birleştirmek için zamana ihtiyaçları olurdu ve onlara anlayış göstermek şarttı, tabii hafif kurcalamak da. Çünkü kurcalandıkça düşünüyordu, sorguluyordu insan. Tam bu aşamada gösterilen sabırsızlık ya da alaycılık öyle ters teperdi ki, uyandırılmaya çalışılan kişi aslında bir süre sonra kendiliğinden göreceği bütünü, algısıyla alay edildiği için inkâra geçerdi. Aslında haksızlığı gördükleri halde, sadece kabul gördükleri ve alay edilmedikleri için, bile bile hırsızların, hak yiyenlerin taraftarı olmuştu toplumun bir kısmı.</p>

    <p class="paragraf ParaOverride-7">“Hayır! Paranoyak olduğunuzu düşünmüyorum” diye cevapladı Bilge, ifadesinde hayret vardı, ifadesini toplayıp ekledi.</p>

    <p class="paragraf ParaOverride-7">“Ayrıca benim ne düşündüğümün ne önemi var? Önemli olan sizin ne düşündüğünüz.”</p>

    <p class="paragraf ParaOverride-7">Özge gülümseyip koltuğa geri yaslanırken, “Şimdi tam Can Manay gibi konuştunuz. Ama ben sizin düşüncenizi önemli bulduğum için buradayım” dedi. Attığı oltaya Bilge’nin geleceğinden emindi.</p>

    <p class="paragraf ParaOverride-7">Bilge tereddüt etti ama konu kendiliğinden buraya gelmişti, sakince sordu.</p>

    <p class="paragraf ParaOverride-7">“Nerden tanıyorsunuz Can Bey’i?”</p>

    <p class="paragraf ParaOverride-7">Özge, “Bilmiyorsunuz?” dedi, suratında yumuşak bir tebessümle.</p>

    <p class="paragraf ParaOverride-7">Bilge bilmediği için hissettiği mahcubiyeti kamufle edip başını sağa sola salladı.</p>

    <p class="paragraf ParaOverride-7">Özge gardını indirdi, davet gecesi bu kızda ışık görüp onu aramaya karar vermişti. Terapi bahanesiyle buraya gelmek kolaydı ama iyi biri vardı karşısında. Böyle ajan oyunlarına girip diğer pisliklere davrandığı gibi davranmayacaktı. Kucağındaki yastığı kenara koyup, “Aslında terapiye ihtiyacım yok” dedi. “Kendi terapime çoktan başladım. Konuşmak yerine harekete geçince, problemleri çözmek için çabalarken yorulunca, sorunları da küçülüyor insanın” diye ekledi.</p>

    <p class="paragraf ParaOverride-7">Bilge, yükseklik korkusu olabileceği şüphesinde olan birinin aniden bir kartal gibi kanatlarını açıp uçurumdan atlaması ve uçmaya başlaması gibi çelişkiliydi Özge’nin durumu diye düşünürken, Özge bir de üstüne, “Can Manay da aslında artık umurumda değil” demişti. Bilge’nin karışan aklı meraka bulanırken kaşları çatıldı, aklı “Yoksa bu kızın da mı ilişkisi olmuştu Can’la?” diye düşünecekti ki Özge açıkladı.</p>

    <p class="paragraf ParaOverride-7">“Yıllar önce onunla bir röportaja gönderildim. Aylin Karasu’nun sorması planlanan ama ayağı kırıldığı için bana kalan o aptal sorular yüzünden gergin geçen bir röportajdı. O röportajdan sonra işten atıldım. Ve hiçbir yerde iş bulamadım. Aslında hiçbir yerde iş bulamayan tiplerin milletvekili olduğunu düşünürseniz durumum gayet mantıklı da.”</p>

    <p class="paragraf ParaOverride-7">Özge’nin esprisini fark etmedi bile Bilge, çatık kaşlarının baskısında sordu.</p>

    <p class="paragraf ParaOverride-7">“Niye attırsın ki Can sizi işten?”</p>

    <p class="paragraf ParaOverride-7">“Bilmiyorum” dedi Özge, Bilge’yle ne kadarını paylaşabileceğine emin değildi. “Ama Can Manay bir daha hiçbir dergide iş bulamayacağımı garantiledi” diye ekledi gözlerini Bilge’ninkilerden ayırmadan. Uzatmayacaktı, ayağa kalktı, çantasını ve ceketini alırken, “Size güvenmek isterdim ama güvenmiyorum, suratınıza bakıyorum, tertemiz biri var gibi karşımda ama sonra aklıma onun gibi biriyle evlendiğiniz geliyor… kafam karışıyor. Dikkat edin” dedi.</p>

    <p class="paragraf ParaOverride-7">Bilge sarsılmıştı. Hani herkes Can Manay’a hayrandı!</p>

    <p class="paragraf ParaOverride-7">Özge, “Onlar yüzünden ‘sistem’ çalışıyor” dedi kapıya doğru yürürken.</p>

    <p class="paragraf ParaOverride-7">Bilge ayağa kalktı, içgüdüsel bir eğilimle arkasından seslendi.</p>

    <p class="paragraf ParaOverride-7">“Özge Hanım!”</p>

    <p class="paragraf ParaOverride-7">Özge kapıyı açmak üzereyken döndü, Bilge, “Bana güvenebilirsiniz!” dedi.</p>

    <p class="paragraf ParaOverride-7">Özge gülümseyerek, “Ama siz sakın ona güvenmeyin. Koruyun kendinizi” dedikten sonra tam kapıyı açıp çıkacaktı ki durdu ve dönüp, “Bir gün size söyleyeceğim sebebini” diyerek çıkıp gitti.</p>

    <p class="paragraf ParaOverride-7">Özge’nin ardından donup kaldı Bilge birkaç saniye… Sonra aniden çantasını aldı, cep telefonunu attı içine, ceketini giydi. Sonraki seanslarını iptal etmesini söyledi sekreterine, çıktı. Can’a gidecekti. İhtiyacı vardı onu görmeye… içinde büyüyen şeyi ona söylemeye. Şimdi!</p>

    <p class="paragraf ParaOverride-7">Söz vermişlerdi birbirlerine, bir daha asla yalan yoktu, ama Özge’nin terapisini bile ondan gizlemişti… belki de konu Özge’ye hiç gelmediğindendi ya da konuyu bilerek buraya getirmediğinden. Çünkü eskisi gibi her saat birlikte değillerdi. Aylardır o gösteri merkezinin inşaatındaydı Can. Geceli gündüzlü orada olmaktan şikâyetçiydi ama Bilge görüyordu Can’daki saklı keyfi. Orada harcadığı zaman belki de onun terapisiydi diye düşünüyor kurcalamıyordu. Duru’yu sormuştu ona, “Asla!” diye karşılık vermişti Can, konuyu kapatmamış içindekileri iyice açmıştı. “Benim için sensin tek olan!” demişti, samimiydi. Biliyordu Bilge onun verdiği değeri ama bu tuhaf şüpheyi ona nasıl söylesindi? Şüphelendiği şey onun özüyken ve içinde bu şey büyürken…</p>

    <p class="paragraf ParaOverride-7"/>

    <p class="arabaslik_sol" xml:lang="en-GB">3. Sadık Murat Kolhan</p>

    <p class="paragraf ParaOverride-7">Şirketten çıktı. Her şeyin sahibi olup tanınmamak, yaşadığınız malikânede görünmez hizmetçilere sahip olmak gibiydi. Metroya kadar yürüdü. Metronun köşesinde telefon şarjı satan adama, ayakkabı boyacısına, merdivenlerin dibinde bekleyen çakmakçıya baktı, sivil polisti hepsi. Bunlar gibi onlarcası vardı her durakta. Gelişmiş ülkelerin huzuru korumak için kullandığı sivil polisler, üçüncü dünya ülkelerinde halkı gammazlamak için toplu taşıma istasyonlarının çevrelerine yerleştirilirlerdi. Artık yeraltındaki metro hattının duvarlarına resimler yapanların peşindeydi polis. Önce “Çatlama cesareti gösteren tohumlar adına!” yazmaya başlamıştı şehrin ücra köşelerinde, metroya bindiklerinde Özge göstermişti ilk defa Sadık’a ama şimdi adalet saraylarının duvarlarına taşınmıştı bu slogan, şehrin altında çatlayıp binaları yıkan bir tohumun ağacıydı her tarafta çizilen. O kadar yayılmıştı ki, gençler tişörtlerini giyer olmuştu. Bu sembol ve <span class="CharOverride-10">Darbe</span>. İkisi de her yerdeydi.</p>

    <p class="paragraf ParaOverride-7">Kalabalığın arasından geçip kapıları kapanmak üzere olan metroya bindi. Metro karanlık tünellere daldı, herkesin gözü telefonlarındaydı. Kararıp aydınlanan koridorlarda ilerlediler ve bir anda alkış koptu uzaklardan, ıslıklar duyuldu öndeki vagonlardan ve herkes kafalarını telefonlarından kaldırıp camlara yaklaştı, sırtları cama dönük oturanlar da döndüler ve o zaman gördü Sadık. Bindiği vagonun alkışlarla, ıslıklarla yankılanan kalabalığının içinde tünelin duvarında bir tohum vardı, art arda çizilmiş büyük resimler metronun hızıyla art arda aktı. Tohum çatladı önce, içinden ışık çıktı, ince dallarla yukarı uzandı, katman katman aydınlattı üstünde hapishaneye benzeyen siyah gölgelerle dolu şehri ve tohum şehrin parmaklıklı binalarının arasından sızıp küçük bir filizle adalet sarayını devirerek çıktı yeraltından, büyüdükçe şehri kapladı. Yarım dakika boyunca akmıştı resim ve şehir dev bir ağaç tarafından ele geçirildiğinde, ağacın dallarında insanlar giderek çoğaldı.</p>

    <p class="paragraf ParaOverride-7">En sonda “Ulu ağaçların potansiyelinde tohumlarız!” yazıyordu. Sadık donup kalmıştı, ağaç ya da yazı yüzünden değil, Özge’nin yeşil gözlerinin ifadesine tıpatıp benzeyen yeşil iki gözün lafın bittiği yere resmedilmiş olmasındandı hayreti. Herkesin bahsettiği bu bir çift gözü görmek için binmişti metroya. Silindiği anda yenisi çiziliyordu metronun tünellerinden birine. Nasıl yapıyorlardı? Kaç kişiydiler? Herkes konuşuyordu, bilinen tek şey böylesine büyük ve uzun bir resmi yapmak için birçok ressamın gerektiğiydi.</p>

    <p class="paragraf ParaOverride-7">Duvarlara resim çizen bu grup, her kimse, ülkenin en örgütlü çetesiydi! Özge’nin gözleri değildi resmettikleri, içindeki Çi’ydi.</p>

    <p class="paragraf ParaOverride-7">Vagondan bir ıslık yükseldi, “Özge Egeli!” dedi hemen ardından biri ve sonra alkışlar dinmedi.</p>

    <p class="paragraf ParaOverride-7"/>

    <p class="arabaslik_sol" xml:lang="en-GB">4. Can Manay</p>

    <p class="paragraf ParaOverride-7">İmkânsız yoktu imkânı olanlar için. İmkânsızlık, adı üstünde, sadece imkânın yetersizliğiydi. Gösteri merkezi bir imkân mucizesi gibi şehrin en güzel tepelerinden birinde yükselmekteydi. Çatıdan şehre baktı Can… bölgedeki herkesin kafasını çevirdiğinde göreceği bir anıt gibiydi gösteri merkezi… Can’ın ihtirasının anıtı.</p>

    <p class="paragraf ParaOverride-7">Henüz taşları döşenmemiş toprak yoldan seri bir şekilde virajları alarak yukarı çıkan arabayı görür görmez, Bilge’nin olduğunu anladı. Bu serilik ona aitti. Hemen bir adım geriledi. Şimdi onu görmek istemiyordu. Odaklandığı bir sürü duygudan çıkıp onu karşılamak ve ona her şeyin yolunda olduğunu hissettirmek zor geliyordu. Her iki günde bir karışan duygularını hizalamak gittikçe zorlaşıyordu. Hissediyor olmalıydı, çok kurcalamıyordu ama kurcalasa da hiçbir ipucu yoktu ortada. En büyük salona indi, buraya kendisinden ve görevli işçilerden başka kimse giremezdi. Bugün katlanamayacaktı Bilge’nin huzursuzluğuna çare olmaya, o huzursuzluğun nedeni olsa da.</p>

    <p class="arabaslik_sol" xml:lang="en-GB">5. Bilge</p>

    <p class="paragraf ParaOverride-7">Arabadan indi Bilge. İnşaat alanına girer girmez hemen fark edildi. Herkes tanıyordu kendisini. Bakışların bulaşıcı bir telaşla işçilerde yayılması ve kendisine doğru koşan şantiye görevlisinin “Bilge Hanım! Buyrun. Ofise geçelim” demesi şaka gibiydi! Bu sefer ofiste tutamayacaklardı onu.</p>

    <p class="paragraf ParaOverride-7">Adamın yanından geçip hızını kesmeden Can’ın karavanına yürüdü Bilge. “Can Bey nerde!?” dediğinde karavana varmıştı bile.</p>

    <p class="paragraf ParaOverride-7">Adam heyecanla, “Bilge Hanım ofise geçelim, Can Bey de gelir şimdi” diye atıldı ama Bilge geçen seferki gibi bir saat Can’ı o ofiste beklemeyecekti! Karavanın kapısını açıp içeri girdi, hemen ardından dalan adam, “Bilge Hanım lütfen çıkın, Can Bey inşaatta, buraya girmemiz yasak” dedi.</p>

    <p class="paragraf ParaOverride-7">Bilge üzerine hiç alınmadı. Eliyle hafifçe adamı bir adım geri iterek, “Siz girmeyin o zaman!” dedi ve kapıyı kapattı.</p>

    <p class="paragraf ParaOverride-7">Adam ısrarla, “Lütfen Bilge Hanım, beni zor durumda bırakmayın, ofiste bekleyin Can Bey’i, on dakkada gelir” derken Bilge aradı Can’ı ama telefonunu masanın üstünde bırakmıştı. Geçen sefer buraya geldiğinde de aramışlar ve ulaşamamışlardı ona, telefonunu bırakmak ulaşılamamanın en kestirme yoluydu.</p>

    <p class="paragraf ParaOverride-7">Masanın üzerinde duran telefondan ayıramadı gözlerini, eline alıp karıştırmak geçti aklından ama hemen arkasını döndü, kocasının telefonunu karıştıran biri olacak kadar küçültmeyecekti kendini, zaten açmak için Can’ın parmak izi de gerekti. Lüks karavanın koltuğuna oturdu, Can’ı beklemekten başka seçenek yoktu. Onunla konuşmaya ihtiyacı vardı ama içinde büyüyen şeyi ona söylese rahatlayacak mıydı?</p>

    <p class="paragraf ParaOverride-7">On dakika geçmişti Can gelmemişti. Telefonla şantiyenin ofisini aradı, telefon cevap vermiyordu. Herkes neredeydi! Can’a not yazıp gitmeye karar verdi. “Ara beni lütfen” yazdı kâğıda ama her yer neden bu kadar kirliydi!</p>

    <p class="paragraf ParaOverride-7">Tuvalete gidip ıslak mendil aldı. Can’ın masasının tozunu almaya başladı. Masanın üstündeki deriyi kaldırdı, sandalyenin üstüne koymak isterken bir şey döne döne sandalyenin üstüne düştü. Eline aldı düşen küçük kâğıdı, eski bir biletti bu. Londra’daki bir tiyatroya aitti. Bir yerlerden hatırlıyordu oyunun adını, kültür bakanının açılışa getirmek istediği oyun değil miydi bu! Galiba Can bahsetmişti. Nereden düşmüştü şimdi bu bilet? Deriyi kaldırdı, bir şey yoktu, bu sefer de yere düşen diğer bir kâğıdı fark etti. Nereden geliyordu bu kâğıtlar böyle? Kâğıtları eline aldı, diğer kâğıtla aynı tiyatroya ait aynı oyunun eski biletleriydi bunlar da.</p>

    <p class="paragraf ParaOverride-7">Birinin üzerinde Esmeralda yazıyordu, diğer ikisinde Mayerling. Kâğıtları yerine koymak istedi, Can geldiğinde etrafı karıştırdığını düşünsün istemedi. Derinin arkasını çevirdi ve derinin alt kısmında incecik belli belirsiz bir çizgiyle ayrılmış cebi keşfetti. Biletleri içeri koyarken o kısımda bu biletlerden daha bir sürü olduğunu gördü. Birkaç tane çıkardı. Hepsi aynı tiyatroya aitti, sadece tarihleri farklıydı.</p>

    <p class="paragraf ParaOverride-7">Derinin altına istiflenmiş 44 bilet buldu Bilge, topu topu üç gösteriye aitti hepsi de. Ve art arda tarihlerle alınmıştı her biri. Tarihlerin hepsi Can’ın konferanslarıyla denkti.</p>

    <p class="paragraf ParaOverride-7"/>

    <p class="arabaslik_sol" xml:lang="en-GB">6. Deniz</p>

    <p class="paragraf ParaOverride-7">Gençlerden biri iğneleyici bir şekilde “Kaderlerine küssünler” diye itiraz ettiğinde Deniz daha fazla dayanamadı, yine alevlenmek üzere olan tartışmayı kesmek için ayağa kalkıp “Yeter!” dedi. “Mahalle kavgası izlemek için çağırmadım sizi buraya!… İnsanın kaderi karakteridir!”</p>

    <p class="paragraf ParaOverride-7">Göksel istediği için kuzu kuzu gelmek zorunda kaldıkları Sokak’ın minderlerine çökmüş gençler Deniz’in ayağa kalkmasıyla, meydan okurcasına birbirlerine diktikleri gözlerini Deniz’e çevirdiler.</p>

    <p class="paragraf ParaOverride-7">Sokak’ın üstündeki mahallede yaşayan ve sürekli çatışmada olan iki grubun arasındaki husumet bir kan davasına dönüşmüştü, öyle ki ağabeylerinden kendilerine bulaşan, çatışmanın nerede, neden başladığının unutulduğu ve artık pek de önemsenmediği bir kavgaydı bu. Her sene bir kayıp veriyorlar, ağır yaralanmalarla devam ediyorlardı bu mahalle kavgasına. Konunun derinine indiğinde her şeyin bu çocuklara aşılanmış ve aşılanmaya devam eden şekilcilikten kaynaklandığı çözmüştü Deniz. Direkt konuyu girdi.</p>

    <p class="paragraf ParaOverride-7">“İnanç bir ihtiyaçtır, su içmek gibi. Ama insanlar bedenlerinin suya ihtiyacı olduğunu gözetmeksizin sadece bir şeyler içmek adına önlerine konan çay, gazoz artık ne varsa onu içerek susuzluklarını giderebiliyorlar, bu ne gibi biliyor musunuz?! İnanca ihtiyacı olan bir ruhun, imanını beslemek için önüne konan ne varsa sorgulamadan kabul etmesi gibi. Yani maalesef inananlar da her zaman imanlarını besleyecek şeyleri seçmeyebiliyorlar. Suya ihtiyaç duyan bir beden su yerine sürekli gazoz içip nasıl sonunda hasta olursa, imana ihtiyaç duyan bir ruh da, ‘sorgulamazsa’, düşünmeden, anlamadan sadece biat ederse sonunda hasta olur, çünkü insan biat etmek için değil, anlamak için yaratılmıştır, sorgulamamak yaradılışımıza aykırıdır. Eğer sizin inancınız, bir diğerinin var olmaması gerektiğini size söylüyorsa ve siz bunu bir Müslüman olarak kabul ediyorsanız dünyanın en büyük günahını işliyorsunuz! Sorgulamamak İslam’a hakarettir! Çünkü sorguladıkça seveceğiniz bir yoldur bu!”</p>

    <p class="paragraf ParaOverride-7">Gençlerden biri, “Ümmetim yetmiş üç fırkaya ayrılır, yetmiş ikisi cehenneme gider, yalnız bir fırkası kurtulur…” derken Deniz dayanamadı, “Sen mi karar veriyorsun buna?!” dedi. Artık sakin değildi.</p>

    <p class="paragraf ParaOverride-7">Genç, “Ama Deniz Abi, hadis-i şeriflerde…” derken Deniz bastırdı çocuğu, bu hurafelerden kurtulmanın zamanı gelmişti.</p>

    <p class="paragraf ParaOverride-7">“Yusuf! Aklın alıyor mu oğlum, Allahü Teâlâ evrenleri, dünyayı yaratacak, insanı koyacak içine ve sonra da yarattığı insanları yaşadıkları bölgelere göre ayırıp, renklerini, dillerini, bir de dinlerini farklı farklı yapacak ki birbirlerini öldürsünler! Bu mudur yani! Senin dinden anladığın bu mudur!? Kim ne demiş olursa olsun, etrafında gördüğün can Allah’tan gelir. Sen şeytan mısın ki Allah’ın yarattığı canın değerini biçeceksin?! Ha! Cevap ver bana, sen mi karar vereceksin! Şeytanla Allah’ı nasıl böyle karıştırırsın, kendine gel oğlum!”</p>

    <p class="paragraf ParaOverride-7">Yusuf ve grubun tamamı dondu kaldı ama yıllar boyunca insanlığı zehirleyen bu salaklığa bir gram tahammülü kalmamıştı Deniz’in, sesinin tonunu alçaltmadan devam etti:</p>

    <p class="paragraf ParaOverride-7">“Çeşit çeşidiz, renk rengiz, hiçbirimiz birbirimize benzemiyoruz. Allah’ın kudretine bak! Trilyonlarca canlı yaratıyor hepsi birbirinden farklı olabilecek çeşitte! Yanlışlıkla mı böyle yarattı bizi? Ha! Cevap ver! Yanlışlıkla mı bu kadar çeşit çeşit olduk da sana fazla geldi?”</p>

    <p class="paragraf ParaOverride-7">Yusuf, “Abi… sen sinirlendin ama ben bizim hocanın söylediğini söylüyorum sana” dedi, üzerindeki baskıdan kurtulmak istediği kesindi.</p>

    <p class="paragraf ParaOverride-7">Derin bir nefes aldı Deniz, kimseyi hırpalayarak bir şey anlatamayacağını iyi biliyordu. Doğrulan Yusuf’a oturması için işaret ederken kendisi de çöktü mindere anlattı.</p>

    <p class="paragraf ParaOverride-7">“Kuran kelimesinin anlamı ‘okunan’ demektir. Yorumlanan demek değildir. Eğer Allah, kitabını başkasının yorumundan dinlemeni isteseydi o zaman adını Okunan koymazdı, dinlenen koyardı. Müslüman’ım diyorsan alacaksın kitabını eline, kelime kelime her kelimede ne demek istediğini anlayarak okuyacaksın. Irkçılık, ayrımcılık, cana saygısızlık yoktur kitabımızda! Ümmet ayrımcılığı hiç yoktur! Var diyen onu oraya kendisi koymuştur! Her akşam bir cümle okusan kâfidir. Zaten öyle yoğun bir kitap ki, bir kelimenin dokuz farklı anlamı olabiliyor. Üzerine çok düşünmen, düşündüğünü anlaman lazım. Yoksa ben hatmettim diyenler var, anlamadıkları bir dilde makine gibi okuyorlar, sence bunun bir değeri var mı?! Anlamadığın bir şeyi bin kere okusan anlamı var mı?”</p>

    <p class="paragraf ParaOverride-7">Gençler düşünceliydi, kafalarını iki yana yavaşça salladılar.</p>

    <p class="paragraf ParaOverride-7">“Yok! Çünkü anlamdan uzaklaşan her eylem kötülüğe yaklaşır. Eğer sen, anlamına dikkat etmeden, analiz etmeden, bir şeyi yapmış olmak için yapar hale gelirsen işte o zaman şeytanına yaklaşırsın. Sakın şeytan deyince karşınızda boynuzları olan, kırmızı suratlı birini beklemeyin, şeytan öyle şekilcidir ki bir kamufle ustasıdır. En beklemediğin yerde saklanır. Şekilciliğin ne kadar fazlaysa o kadar dibine girersin onun, gider dizinin dibine oturursun. Hak yemeni gerektiren her durumda gizlenmiştir ve seni çağırır, ‘Gel, yap’ der. ‘Çünkü Allah böyle istiyor’ der. ‘Dışla onu, ez, sindir çünkü o senden değil’ der. Eğer kanarsan, uyarsan o zaman demek ki daha uyanmamışsın. Daha kendine gelmemişsin. Niye yaşıyoruz sanıyorsunuz? Niye yaratıldık!? Her şeye rağmen, ne kadar usta saklanmış olursa olsun şeytanımıza yenilmemek için burada testteyiz. Seni, ne kadar güçlü olduğunu görmek için yaratmadı Allah, dayanıklılığını görmek için dünyaya gönderdi. İyiliğin dayanıklılığından, kötülüğünse güç kuşanma bağımlılığından gelir.”</p>

    <p class="paragraf ParaOverride-7">Gençlerden çıt çıkmıyordu, içlerindeki öfke Deniz’in kelimelerinin getirdiği merakın dalgalarıyla dinmişti. Merak doğru yönlendirilirse insana cenneti bulduracak güçteydi.</p>

    <p class="paragraf ParaOverride-7">Deniz devam etti. “Kaç yıl oldu kavgadasınız?!” Sakinleşmiş gruptan bir uğultu yükselince bağırarak tahminde bulundu. “On beş?!”</p>

    <p class="paragraf ParaOverride-7">Bazıları kabul etti, bazıları daha fazla dedi, bazıları hesaba devam etti ama Deniz itiraz etti.</p>

    <p class="paragraf ParaOverride-7">“Hayır! İnsanlık dünyaya gönderildiğinden beri birbiriyle savaşta ve maalesef hep aynı nedenlerden. Nedir bu nedenler? İnsanlar neden savaşırlar?” Sustu Deniz, cevap gelmeyince, “Hadi bekliyorum cevabınızı!” dedi.</p>

    <p class="paragraf ParaOverride-7">Gruptan bazıları “Para” dedi, bazıları “Karı kız” dedi, sonra biri “Politika” dedi, bir diğeri “Din” dedi… Sonra hepsi dinde karar kıldılar. Evet insanlık var edildiğinden beri, vücudu korumak için birbiriyle savaşan organlar gibi savaşan bir organizmaydı. Ruhumuzun hastalığıydı bu. Birbirimizle savaşırken varoluşa ihanet ettiğimizi fark edene kadar da hasta kalacaktık. Belki iyileşebilmek için buradaydık.</p>

    <p class="paragraf ParaOverride-7">“Birlik bilincinin kapısıdır din. Allah’a duyulan sevgidir. Peki sevginin şekli olur mu? Sevginin emeği olur, şekli olmaz! Kimin Allah’a daha yakın olduğu asla bilinemez, etrafınızdakileri şekillerine göre yargılarsanız, yaftalarsanız sadece şeytanla işbirliği yaparsınız. Ve bir gün mutlaka siz de yaftalanıp yargılanırsınız çünkü hayatta yaptığımız her hareket mutlaka bize geri döner. Birbirinizi, dinlerinizden, mezheplerinizden dolayı yargılayıp aşağılarsanız, Allah’ın yarattığını aşağılamış olursunuz aynı şeytanın yaptığı gibi. Çeşitlilik arkadaşlar… çeşitliliğimiz kutsaldır. Çünkü tekâmülümüzün temelidir. Farklı farklı olmamız çok önemli ve değerlidir. Yanımda sadece benim gibi düşünen, inanan, benim gibi yargılayan insanlarla yaşasaydım ruhumun evrimi dururdu, hiçbir şey öğrenemez asla gelişemezdim. Kabul ettiğimiz, saygı duyduğumuz farklılıklarımızdır birbirimize katkımız. Dikkat edin, birbirimize kabul ettirdiğimiz değil, saygıyla kabul ettiğimiz diyorum çünkü insanlık tüm farklılıklarıyla birlikte bir bütündür. Bundan yüz yıl önce sadece rengi siyah olduğu için yani farklı olduğu için alınıp satılıyordu insanlar. Farklı oldukları için cezalandırılırcasına işkenceye maruz kalıyorlardı. Çocukları bir köpek yavrusu gibi pazarlarda en fazla parayı verene satılıyordu. Bu hak mıdır? Bir insanı satmak, köle yapmak hak mıdır?”</p>

    <p class="paragraf ParaOverride-7">Gençler itiraz ettiler, nasıl hak olabilirdi canın köleliği!</p>

    <p class="paragraf ParaOverride-7">“Nasıl bundan yüz yıl önce köleliği bitirmek isteyenlere karşı çıkılmış ve saldırılmışsa, bugün de din çatışmasını bitirmek isteyenlere saldırıyorlar çünkü o zaman kölelikten para kazananlar bugün din tüccarlığından para kazananlarla aynılar, aynı kaynaktan geliyorlar, aynı kötülüğe hizmet ediyorlar. Görmüyor musunuz Allah’ın yarattıklarına işkence, aşağılama, hor görme, yaftalama sadece şeytanın yöntemidir. Ya bunu anlayacaksınız ve insana dönüşeceksiniz ya da kafanızın karıştırılmasına izin verip şeytanınıza yenilecek ve insanlığınızdan olacaksınız! Yanınızda size sürekli neyin doğru olduğunu söyleyen biri olsaydı ve siz sürekli onu dinleseydiniz, o ne derse yapsaydınız o zaman sizin ne anlamınız olurdu? Ne değeriniz olurdu? Kendi başına doğruyu bulamayan biri kendi tuvaletini yapamayan bir bebek gibidir varoluş havuzunda. İnsanın öğrenmesi, öğrendiği üzerine uzun uzun düşünmesi, düşünceler üretmesi, ürettiği düşünceleri analiz etmesi, ayıklaması ve en sonunda anlaması gerekir çünkü ancak o zaman, tuvaletini tutamayan bir bebekten yeni doğan bebeklere sahip çıkan bir bireye dönüşür. Karar sizin! Seçmek için doğdunuz. Bakalım hangisini seçeceksiniz, şeytanın uşağı olmayı mı, Allah’ın kulu olmayı mı?!… Sorusu olan var mı?”</p>

    <p class="paragraf ParaOverride-7">Gençlerin her biri kendi düşünce havuzlarında dalıştaydılar, aralarından biri dalgınlıkla sordu.</p>

    <p class="paragraf ParaOverride-7">“Yani kötülüğe katılıp katılmayacağımızı ölçmek için mi yarattılar bizi?”</p>

    <p class="paragraf ParaOverride-7">“Her can hayata saygı duyduğu kadar değerlidir. Eğer sen can alıyorsan o zaman senin canın cana karşıdır. Varoluşun katmanlarında yerimizi edinmek için önce, sürekli savaşan, birbirini ve çevresindeki her şeyi öldüren tuhaf yaratıklar olmadığımızı göstermeliyiz. Peki bunu nasıl yapacağız? Düşünerek. Çünkü kendi fikrimizin gezegeninde kendi öğrenebileceğimiz koşulları yaratıyoruz düşünerek. Anlamamız için ihtiyacımız olan ne gerekiyorsa hayat onu veriyor bize. Sadece acı çekince anlıyorsak acı çekiyoruz, canımız yanınca karşımızdakinin canını yakmamamız gerektiğini öğreniyorsak hayat canımızı yakıyor. Asla unutmayın bunu! Toplu olarak düşündüğümüz şeyler gerçekliğe, maddeye dönüşüyorlar. İşte buna kuantum diyorlar. İnsan organizması evren saatine göre sadece 6 saniyedir var evrende. Daha çok ilkeliz ama gelişeceğiz. Mutlak doğru gibi aslında çok ortada olan bir şeyi bir türlü bulamamamız, henüz bebek olmamızdan kaynaklanıyor, insanlık olarak büyüyeceğiz, anlayacağız ve hakiki insan olacağız. Temiz düşünüp, daima doğruda durarak.”</p>

    <p class="paragraf ParaOverride-7">Deniz ellerini birbirine vurup “Hadi bakalım! Sorusu olan yoksa işimize dönelim” dedi. Çocuklar yerlerinden kalktılar. Deniz minderleri toplamaya başladığında yardım istemese de hepsi ona yardım ettiler. Ve binadan çıkarken yıllardır nefretle baktıkları birbirlerine ilk defa iyi günler dilediler.</p>

    <p class="paragraf ParaOverride-7">İnsan, diye düşündü Deniz, muazzam bir şekilde anlayabilen bu varlık nasıl olmuştu da bu kadar anlamdan uzaklaşabilmişti?</p>

    <p class="arabaslik_sol" xml:lang="en-GB">7. Eti &amp; Bilge</p>

    <p class="paragraf ParaOverride-7">“Akıl ve fikir. Hangisi daha değerli?” diye sordu Eti, oturdukları sıralarda öğretmenlerinin beklentisini karşılayacak cevabı vermek için sabırsızlıkla kıpraştı liseliler. Bazıları akıl, bazıları fikir dedi.</p>

    <p class="paragraf ParaOverride-7">“İkisi de değil” diyerek tebessüm etti Eti ve yaslandığı masadan kalkıp sıraların arasında gezinirken açıkladı.</p>

    <p class="paragraf ParaOverride-7">“Hani anneannelerinizin ‘Allah akıl fikir versin’ demesi var ya, işte o çok önemli bir dilek. Çünkü akılsız bir fikir uygarlıkları yok edebilirken, fikirsiz bir akıl da asla üretemez yani var olamaz. Dikkat ederseniz, tarihte ihtişamla yükselen tüm uygarlıklar aklın ve fikrin birleşmesiyle kurulmuştur ve yine tarihte dersini aldığımız her çöküş de akılsız fikirlerin egemenliğinde gerçekleşmiştir. Çünkü insanlık hep bu iki kanat üzerinde gelişmiştir, gelişecektir. Aklın fikirle doğduğu bir noktada yücelir insan. Peki bir düşünün, bugün ne durumdayız? Akıl ve fikir birlikte mi?”</p>

    <p class="paragraf ParaOverride-7">Öğrencilerden birkaçı önce cevap vermenin acelesiyle başlarını sallayınca diğerleri de hemen takip ettiler bu düşünülmeden verilmiş eveti, ama bir çocuk kaykıldığı yerden doğrulurken itiraz etti. “Hayır!” derken sesi öyle net, ifadesi öyle emindi ki Eti döndü ona, dikkatle baktı. Çünkü çocuk kendisine verilecek tepki ne olursa olsun inandığı cevabı savunacaktı. Emin olmak böyle bir şeydi. Ancak bildiği şeyi anlayan insan emin olabilirdi.</p>

    <p class="paragraf ParaOverride-7">Eti sakince sordu çocuğa.</p>

    <p class="paragraf ParaOverride-7">“Neden hayır?”</p>

    <p class="paragraf ParaOverride-7">Burun deliklerinden derin nefes alıp açıkladı çocuk.</p>

    <p class="paragraf ParaOverride-7">“Paranın dağılımı yüzünden.”</p>

    <p class="paragraf ParaOverride-7">Beklemediği cevap karşısında masaya geri dönüp yaslandı Eti, “Açıkla bakalım” dedi.</p>

    <p class="paragraf ParaOverride-7">Çocuk ayağa kalktı, diğerlerinin, onunla aynı fikirde mi olsalar, yoksa onu aşağılasalar mı diye karar vermek için Eti’nin tepkisine odaklanmış hallerine aldırmadan konuştu.</p>

    <p class="paragraf ParaOverride-7">“Teknoloji akıllılar tarafından geliştiriliyor ve dikkat ederseniz genelde bulunan araçlar zor yetenek isteyen şeylerin yeteneksizler tarafından da yapılabilmesini kolaylaştırmak için. İnsanlar bilgisayarlarındaki programlar sayesinde Leonardo da Vinci gibi resim yapabiliyor, Kepler gibi gezegenlerin açılarını hesaplayabiliyor, Pisagor gibi problem çözebiliyorlar. Ne güzel değil mi! Aklı belirli bir seviyeye çıkarmak için bu durum belki bir avantaj gibi gözükebilir ama değil, çünkü eğer bir avantaj sadece bir kesim için geçerli hale geliyorsa o zaman insanlığı bölüyor, aslında bölücü bir dezavantaja dönüşüyor. Çünkü bu araçları sadece parası olanlar alabiliyor. Yani paranız varsa akla ihtiyacınız yok. Akıl artık paraya hizmet ediyor, akıllılar da işçi oldular, akılsız paralıların kendi fikirlerini uygulayabileceği araçlar geliştirmekle meşguller. Fikir üretmiyorlar, problemleri çözmüyorlar, parası olanlara hizmet edecek araçlar üretiyorlar. İşte bu yüzden artık etrafta akıllıların iyi fikirlerinin uygulamalarını değil, parası olanların fikirlerini akla ihtiyaç duymadan uygulayabilmeleri için yapılan buluşları görüyoruz. Buluşlar akıllı olmayı değil, akıllı gibi olmayı kolaylaştırıyor. Sadece parası olduğu için saçma fikirlerini uygulayabilenlerin dünyasındayız. Okulda bile öyle! Bize akıllı olup fikirle üretmemizi değil, araçlar geliştirip aklımızı satmamızı öğretiyorsunuz. Paraya sahip olanların ihtiyaçlarına cevap vermemizi istiyorsunuz.”</p>

    <p class="paragraf ParaOverride-7">“Adın ne senin?” dedi Eti.</p>

    <p class="paragraf ParaOverride-7">“Uğur Murat” diye cevap verdi, on dört yıldır dünyada yaşamasına rağmen anlamsızlıklar içinde dışlanmaya alışmış ama yine de anlamlandırmak için çabalayan bir inatla.</p>

    <p class="paragraf ParaOverride-7">“Uğur’la aynı fikirde olanlar kimler?” dedi Eti, ciddiydi.</p>

    <p class="paragraf ParaOverride-7">Kimse el kaldırmadı başta, ama sonra iki kız çocuğu hafifçe kaldırdılar parmaklarını. Çoğunluğa karşı olmanın ezikliğindeydiler resmen. Eti baktı koca sınıfa ve haykırmak istedi “Çoğunluğa karşı olmak zorunda kalanların omuzlarında yükseldi insanlık!” diye ama sadece üç çocuk farkındaydı etraflarında ne olduğunun. Sustu Eti. Diğerleri sistemin içindeki yerlerini almaları için aileleri tarafından kim bilir nasıl da motive edilmişlerdi, nasıl da yarışıyorlardı birbirleriyle. Kim bilir nasıl da öğrendikleri o anlamsız şeylerin arasında kayıptılar. Etrafındaki kalabalığa rağmen hâlâ kendi fikrini oluşturabilmiş Uğur’a kaydı gözleri, ne güzel, tertemiz bir ruhtu bu! Dışlanmıştı, belliydi. İnsanlığa hizmet eden herkes dışlanmıyor muydu binlerce yıldır?… İyiyi dışlamak, akıllıyı ezmek, fark edeni aşağılamak, umursayanı aptal sanmak evrimsizliğin ilk tepkileriydi. Ve evet, evrimsizdi insan denen bu hayvan! Akbabadan daha leş sever, sırtlandan daha avanta peşinde, keneden bile daha parazitti.</p>

    <p class="paragraf ParaOverride-7">Elini aniden iki kez birbirine vurdu Eti. Öğretmenlik yapmayı seçmek hayatında verdiği en iyi karardı. Eti’nin avuçlarından çıkan sesle irkildi öğrenciler. Ve Eti kendisine odaklanmış, puan almak için istenilen tepkiyi vermeye hazır olanların gözlerinin içinde bakıp konuştu.</p>

    <p class="paragraf ParaOverride-7">“Şehrin bozuk yapılarında, alışveriş merkezine dönüştürülmüş parklarda, yalanla bezenmiş gazete köşe yazılarında, yüzlerce arabanın atmosfere yayılan zehirli gazında, kanserli birer hücre gibi ülkenin her yanına yapılmak istenen nükleer santrallerin yapımında… hep bir fikir var! Fikri olan biri yaptı bu yamuk inşaatları kendisi gibi diğer fikri ve parası olan akılsızlarla birlikte! Bir başka fikri olan bina dikelim buraya diye önerdi, parka ne gerek var çocuklar başka yerde oynasınlar dedi! Sonra bir fikir daha çıktı birilerinden, o yalanlarla dolu tarih kitaplarını yazarken doğruya ne gerek var karalayalım, saptıralım, tarihi silip kafamıza göre yazalımdı belki de önerisi! Ve yine bir fikirle normalize edildi doğanın dengesini bozan HES’lerin yapılması ve zehirli nükleer santrallerin kurulması… Uğur haklı!”</p>

    <p class="paragraf ParaOverride-7">Uğur’a hak veren iki kıza bakıp, “Uğur’a hak veren herkes tahtaya kalksın!” dedi.</p>

    <p class="paragraf ParaOverride-7">Kızlar hemen kalktılar tahtaya, Eti, “Sen de!” diye seslendi Uğur’a.</p>

    <p class="paragraf ParaOverride-7">Üç çocuk tahtadaydılar, başlarının dertte olup olmadığından pek de emin olmadan öylece durdular. Tek bir şey belliydi öğretmenleri sinirlenmişti. Eti sesini yükseltti.</p>

    <p class="paragraf ParaOverride-7">“Bugün artık fikri olanlar her yerde… Peki akıllılar nerde?… Akıllılar nerde?! Bozuk binaların yapılmasını engelleyen, yalan köşe yazılarına karşı çıkıp gerçekliği koruyan, parkları çocuklara bırakmak için kendi çıkarlarından olan, havanın temiz kalması gerektiğini, nükleer santrallerin öldürücü zehrini, HES’in doğanın dengesini bozan etkisini bilen akıllılar nerde! Sanki yok oldular ve meydanı sadece fikri olanlara bıraktılar. Aklını kullanmayanın fikrinden daha zehirli bir şey var mı?”</p>

    <p class="paragraf ParaOverride-7">Çocuklar artık bakmıyorlardı kendilerine nerdeyse haykıran Eti’nin suratına, hemen hemen hepsinin başı önüne eğikti. Eti’nin öfkesi geçmedi ama sesi sakinleşti. “Düşünmeyi bıraktığınız ve sadece size söylenen üzerinden fikri onayladığınız anda kromozom eksikliğiyle doğmuş ve geri zekâlı olmak zorunda kalmış bir engelliden farkınız kalmaz! Hatta daha bile tehlikeli olursunuz. Düşünün! Milyonlarca çocuğu, sizi, yıllardır hidrojenle sıkıştırılmış yağlarla zehirleyen fastfood zincirleri de bir fikrin ürünü, dünyaya hayat veren güneş enerjisi yerine yerin derinlerindeki minerallere musallat olmak da en eski fikirlerden biri, peki akıl nerde? Milyonlarca aptal fikirle doldurulmuş bu dünyada akıl nerde? Aklın filtresinden geçirilmeden uygulanan fikirlerle mahvolmuş bir insanlık var önünüzde. Her şeyin yolunda olduğunu sanıyorsanız, anneleriniz size öyle söylüyorsa yalan söylüyorlar! Uygulama ölçüsünün akıl değil para olduğu akılsız fikirlerin dünyasındasınız! Uyanmak zorundasınız!”</p>

    <p class="paragraf ParaOverride-7">Bir oğlan ve kız daha kalktılar yerlerinden ve tahtada Uğur’un yanına dikildiler. Eti şaşırdı bu harekete, ama ses çıkarmadı. Anlamak her an gerçekleşebilecek mucizede bir süreçti. Sonra iki oğlan daha kalktı ve iki öğrenci daha takip etti onları. İnsan doğası gereği kötü değildi. Harvard ve Yale üniversitelerinde yapılan deneylerle ispatlanmış bir gerçekti bu. Sadece fark etmesi gerekti, özünü fark etmeliydi. Sonrası kolaydı, zaten insan yolu bulmak için yaratılmıştı. Evrimleşerek bütüne ulaşacaktı.<span class="dip CharOverride-11"><a class="_idFootnoteLink" href="#footnote-225-48" id="footnote-225-48-backlink">48</a></span> Artık tüm sınıf tahtadaydı. Gülümseyip baktı çocuklara ve tek tek sıkmaya başladı ellerini. Elini sıktığı her çocuk yerine geçince, “Bu akşam dünyada değiştirmek istediğiniz bir şeyi seçmenizi istiyorum. Bir tek şeyi değiştirmeye gücünüz olsaydı ne olurdu değiştirmek istediniz şey?… Bunu yazın ve bu değişimin neden size huzur vereceğini mantıklı olarak açıklayın. Savaşlar bitsin, çocuklar ölmesin saçmalıkları istemiyorum. Mucizelere sığınmaya çalışmayın. Mantıklı olun. Ucu size değen bir değişim olmalı, küçük ya da büyük ama bulun onu. Bir şey sizi rahatsız ediyorsa şöyle düşünün: Belki de siz onu değiştirmek için geldiniz bu dünyaya. Çünkü rahatsız olmanızda bile bir bildiği var hayatın.”</p>

    <p class="paragraf ParaOverride-7">Eti dersten çıktığında yanından geçen öğrencilerine selam verirken düşündü, akıl aslında bir ölçüydü. Bir şeyin nelere sebep olacağını ölçmekte kullanılan bir ölçüydü. Akıl ölçüsünü kullanabilenler, başlattıkları bir hareketin, yaptıkları bir davranışın uzanacağı yerleri belki birkaç nesil sonrasını dahi hesaplayabilenlerdi ama bu ölçünün yerini artık para almıştı.</p>

    <p class="paragraf ParaOverride-7">Yapılan davranışın nelere sebep olacağı değil, ne kadar para kazandıracağıydı artık önemli olan. Amaç para kazanmaktı.</p>

    <p class="paragraf ParaOverride-7">Bu her şeyi karıştıran, altüst eden bir amaçtı. O kadar ki, bu gezegene tekâmül için geldiği apaçık ortada olan insanlık, yaşamın yıllar süren bir histe olmasına rağmen, aslında seçtiğimiz kararların ölçülmesi için oluşturulmuş bir an olduğunu unutmuştu. Uzun yıllar gibi geçen yaşam aslında sadece test edildiğimiz kısacık bir andı.</p>

    <p class="paragraf ParaOverride-7">Hazine avına çıkan Sinbad’ın girdiği o mağaranın içinde hissetti Eti kendini. Korkunç, sihirli canavarla dolu bir mağaraydı aslında hayat. Girmeden önce size ne kadar “Aman dikkat et!” denilmiş olunursa olunsun, içine girdiğinizde kim olduğunuzu, neden orada olduğunuzu unutuyor ve türlü şekillerde size yaklaşan, sizi parayla, güçle, sahip olma duygusuyla, diğerlerinin gözünde yücelme isteğinizden yakalayan canavarlara kanabiliyordunuz.</p>

    <p class="paragraf ParaOverride-7">“Mağaraya girdiğinde zamanın nasıl geçtiğini anlamayacaksın hiç ve cadılar söyledikleri şarkılarıyla seni uyuşturacak, sevgilinin sesiyle sana seslenip, belki güvendiğin birinin kılığında seni oyalayacak, kafanı karıştıracak” dememişler miydi tüm o çocukluk filmlerinde mağaraya girmeden hemen önce! İşte mağaranın içindeydik! Tam da söylendiği gibi zamanın nasıl geçtiğini anlamadan yaşar haldeydik, sevdiğimiz şeyler kılığında canavarlar, hayatımızı elimizden alırken televizyon programları, sigara, uyuşturucu gibi kötü alışkanlıklar, alışveriş terapisi ve saçma sapan sağlıksız yemeklerle uyuşukluğun doruklarında, kesinlikle kendimizde değildik! Silkelenmeliydik! Amacımızdan koparılarak kaybolmuş dikkatimizi toplamalı, yaşam zannettiğimiz bu gerçekliğin aslında geçilmesi gereken bir mağaradan ibaret olduğunu hatırlamalıydık ve neden burada olduğumuza odaklanmalıydık. Ne için girmiştik bu mağaraya?! Cevabı hatırlamalıydık! Yoksa tekrar tekrar girdiğimiz ama bir türlü çıkamadığımız lanetli bir mağaraya dönüşecekti hayat.</p>

    <p class="paragraf ParaOverride-7">“Eti!” diye seslendiğinde Bilge, Eti bahçedeydi.</p>

    <p class="paragraf ParaOverride-7">Ona döner dönmez “Neyin var?” diye sorguladı Eti, Bilge’nin sancısı suratından bile belliydi.</p>

    <p class="paragraf ParaOverride-7">“Çok aradım seni” dedi Bilge.</p>

    <p class="paragraf ParaOverride-7">“Sessizdeydi telefonum. N’oldu?” diye karşılık verdi Eti.</p>

    <p class="paragraf ParaOverride-7">Bilge sanki ağlayacaktı ama tutuyordu kendini. Eti başıyla küçücük bir hareket yaptı, o hareketle anlaşıldığını, her şeyin yoluna gireceğini, aşılmayacak hiçbir zorluğun olmadığını söylemiş ve aracına doğru yönelmişti. Bilge onun peşinden gitti. Eti’nin arabasına bindiler. Hemen Bilge’ye döndü, tek bir kelime etmeden bekledi.</p>

    <p class="paragraf ParaOverride-7">Bilge telefonunu açtı, çektiği fotoğrafı Eti’ye uzattı. Masanın üstüne saçılmış onlarca küçük kâğıdın fotoğrafıydı bu. Ekrandaki resmi büyütüp bakmakta olduğu şeylerin bilet olduğunu anladı Eti. Tarihlerine baktı. Kafasını fotoğraftan kaldırdı, “Nedir bunlar?” dedi.</p>

    <p class="paragraf ParaOverride-7">Bilge önce kendini kandırırcasına “Bilmiyorum…” diye mırıldandı ama Eti elindeki telefonda bir şeyler kurcalarken, Bilge’nin içinde yükselen ses, mırıltısının arkasından hemen çıktı. “Konferanslara gitmiyor Can, her Londra’ya gittiğinde bu üç oyuna gitmiş. Art arda, orada kaldığı her gece… Belki gündüz katılmıştır konferanslara çünkü yazışmaları ben yaptım, yalan söylemediğini biliyorum. Ama akşam hep bu gösterileri izlemiş.”</p>

    <p class="paragraf ParaOverride-7">Eti gözlerini telefondan ayırmadan, “Nerden buldun bunları?” dedi.</p>

    <p class="paragraf ParaOverride-7">“İnşaatta gittim bugün. Can’ın karavanındaki masanın üstünde bir deri var, onun altındaki gizli cepteydi. Masayı sileyim derken önce biri düştü sonra gerisini buldum.”</p>

    <p class="paragraf ParaOverride-7">Kafasını telefondan kaldırıp, “Sence neden saklamış olsun bunları?” dedi Eti, Bilge’nin içindeki cevabı yüksek sesle söylemesi önemliydi.</p>

    <p class="paragraf ParaOverride-7">Bilge, “Duru’yu bulmuş olabilir mi?” diye mırıldandı sancıyla kafasını eğerken. Eti biliyordu Can’ın Duru’yu bulduğunu. Bilge anlatırken, oyunları arama motoruna girmiş ve oyunların afişlerini incelemişti. Kızıl saçlarıyla Duru afişlerden birindeydi. Bilge’nin bu araştırmayı yapmamış olması bile, bulacağı şeyden ne kadar korktuğunu gösteriyordu.</p>

    <p class="paragraf ParaOverride-7">“Bulmuşsa da bulmuş, en kötü hayatından çıkaracaksın onu” diye çıkıştı bir anne gibi Eti. Aslında rahatlamıştı. Zamanı da gelmişti bu uyanışın.</p>

    <p class="paragraf ParaOverride-7">Ama Bilge daha da sancılandı, kafasını iki yana sallarken Eti’nin ifadesi karıştı, “Ben âşığım saçmalıklarına girmeyeceksin değil mi Bilge!” diye itiraz etti. Bilge daha çok salladı kafasını, gözünden akan yaşı sildi hemen ve yüzünü eliyle kapadı.</p>

    <p class="paragraf ParaOverride-7">Eti anlamıyordu ne oluyordu! “Konuş!” diye fısıldadı Bilge’ye eğilirken.</p>

    <p class="paragraf ParaOverride-7">Bilge elleriyle sakladığı yüzünü açmadan kafasını sallamaya başladı. Sonra aniden çekti ellerini, burnunu çekip, “Özge Egeli diye bir milletvekili var, tanıyor musun? Duydun mu hiç?” dedi.</p>

    <p class="paragraf ParaOverride-7">Bunun konuyla ne ilgisi vardı diye düşünürken başını salladı Eti, tüm öğrencilerin sloganlar attığı kızdı bu. Sokaklarda duvar yazılarındaydı ismi. “Mecliste elini kesen kız değil mi!” dedi.</p>

    <p class="paragraf ParaOverride-7">Bilge, “O geldi bugün terapiye, ikinci kez. Aylar önce Kültür Bakanlığı’nın davetinde tanışmıştık, bugün beni uyardı… Eti. Dikkat et dedi Can’la ilgili…” diye açıkladı.</p>

    <p class="paragraf ParaOverride-7">Eti itiraz etmek, Bilge’yi rahatlatmak isterdi ama yapamadı, kendisi koymuştu Bilge’yi Can’ın önüne, onu girdiği karanlıktan çıkarmak için resmen yem gibi kullanmıştı Bilge’yi, saplantı eğilimini bildiği için manipüle etmişti Can’ın durumunu… İtiraz etmek istedi ama edemedi. Sadece “Neye dikkat edecekmişsin?” diyebildi.</p>

    <p class="paragraf ParaOverride-7">Bilge, “Bilmiyorum, söylemedi sadece uyardı ama o an bir şey koptu içimde, kopmak değil aslında, açılmak gibi, fark etmemek için bir şeylerin altına sakladığım başka şeyler, sanki kendilerini göstermek için ortaya çıkıverdiler… Ben de Can’ı görmeye gittim, açık açık konuşmak istedim onunla, ihtiyaç duydum. Anlıyor musun? Ondan her şeyin yolunda olduğunu duymaya ihtiyacım var ama onun yerine bu biletleri buldum.”</p>

    <p class="paragraf ParaOverride-7">Eti, Bilge’ye doğru eğildi, “Ne önemi var! Ne olacaksa, hayat, olacak olan şeye varacak. Sen bağımsızsın Bilge, aklın seni kandırmasın. Kimseye ihtiyacın olmadı en ihtiyacın olacak zamanda bile, hele şimdi asla ihtiyaçta değilsin! Ne önemi var! Can hayatından çıksa ve bir daha onu…” derken Bilge kafasını sağa sola sallamaya başladı sancıyla, suratı ağlamanın etkisiyle sessizce buruşurken içinde büyüyen şeyi dudaklarına taşıdı.</p>

    <p class="paragraf ParaOverride-7">“Hamileyim… Eti.”</p>

    <p class="paragraf ParaOverride-7">Nefesi tutuldu Eti’nin, ifadesine gelen şok, bakışlarından süzüldü. Bir an kalakaldı öylece.</p>

    <p class="paragraf ParaOverride-7">Bilge kafasını iki yana sallarken, “Korkuyorum… kendim için değil, Can başka birine saplanacak diye hiç değil, sadece hissettiğim şeyin, içime gömdüğüm şeyin gerçek olmasından korkuyorum. O zaman nasıl korurum çocuğumu?… Eti…” dedi ve sessiz ağlayışına teslim oldu gözlerini Eti’den ayırmadan.</p>

    <p class="paragraf ParaOverride-7">Eti şaşkınlığını silkeleyip atarken Bilge’nin telefonunu açtı yine, çektiği biletlerin resmini sildi hemen. “Nasıl bıraktın masayı, biletleri bulduğunu anlar mı?” dedi stresle.</p>

    <p class="paragraf ParaOverride-7">Bilge iki yana salladı kafasını.</p>

    <p class="paragraf ParaOverride-7">“Deriyi yerine yerleştirip, bir bardak su döktüm masaya ve tuvalet kâğıdıyla acele siliverdim. Yanlışlıkla döktüğümü sanacak, masanın tozunu aldığımı anlamaz. Deriyi kaldırmadım bile, etrafında su iz yapmıştır kaldırdığında görecek.”</p>

    <p class="paragraf ParaOverride-7">Eti tamam dercesine kafasını sallarken, “Çocuğu aldırabiliriz” dedi.</p>

    <p class="paragraf ParaOverride-7">Bilge yine sancıyla sağa sola salladı kafasını, aldırmayacaktı, vermişti kararını. Ama kafasını kaldırıp, “Bu kadar mı kötü? Çözüm çocuğu aldırmak olacak kadar mı kötü?” diye sorguladı.</p>

    <p class="paragraf ParaOverride-7">Hissettiği suçluluğu kamufleye çalışmayacaktı Eti, hiç tepki vermedi. Ne bir evet, ne bir hayır dedi. Hiçbir ses çıkmadı Eti’den, sadece çözüme yüklenmiş net bir tonda “Londra’ya gitmelisin” dedi, lafı uzatmanın anlamı yoktu. “Hamile olduğunu kimse bilmemeli… henüz…” diye ekledi.</p>

    <p class="paragraf ParaOverride-7">Bilge merhamet diler gibi samimiyetle sordu.</p>

    <p class="paragraf ParaOverride-7">“Nesi var Eti? Çocuğu olsa iyi olmaz mı? Toparlamaz mı? Geçmez mi bu saçmalıklar?”</p>

    <p class="paragraf ParaOverride-7">Eti kafasını iki yana salladı, ona sokulup ısrarla fısıldadı.</p>

    <p class="paragraf ParaOverride-7">“Bu çocuğu kimse bilmemeli… ve Duru asla buraya dönmemeli.”</p>

    <p class="paragraf ParaOverride-7"/>

    <p class="arabaslik_sol" xml:lang="en-GB">8. Özge &amp; Turgut</p>

    <p class="paragraf ParaOverride-7">“Cehennem kapısıdır bu coğrafya, bu topraklardan sonrasını bir düşün Özge Hanım. Organ mafyasının av alanıdır. Köle pazarlarını düşün. Alınıp satılan insanları bir tarafa bırak, alınıp satılmasa da o topraklarda yaşayanları bir düşün. Hastaneyi, ilacı bırak, elektriğin, suyun gitmediği, yolların bile olmadığı yerlerde kim bilir neler oluyor, bizim ruhumuz bile duymuyor. Bu toprakların düşmesini istemiyorlar çünkü cehenneme kapıyız biz! Düşersek Ortadoğu’nun pisliği üstlerine yığılacak. Yardım etmezlerse kendileri kapı olacaklar” dedi, yorgun ve düşünceli bir halde içini çekti Turgut. Muammer Bey’in eski bir avukat arkadaşıydı. Muammer’i içeri aldıklarında çıkarılmasına yardım etmeye çalışmıştı. Yardımları pek işe yaramamıştı ama en azından denediği için Muammer Bey ona minnettardı. Zor zamanlarında yanında olanlara duyulan saygıydı, iyi bir karakterin en temel ölçüsü.</p>

    <p class="paragraf ParaOverride-7">Aslında Turgut’un tek bir hamlede bile bulunmadığını, sadece bulunuyormuş gibi yaptığını bilmeden ona yıllardır dua etmişti Muammer Bey.</p>

    <p class="paragraf ParaOverride-7">Özge’nin aklı almıyordu. Her şey çok ani olmuştu. Ülkeyi karıştırmak için her kanatta hamleler yapanlar şimdi huzura yardım etmek, hakka, adalete sahip çıkılmasına destek olmak mı istiyorlardı! İtiraz etti Özge.</p>

    <p class="paragraf ParaOverride-7">“O cehennemi onlar besliyorlar. Onca silahı, bombayı nereden bulsun yolun gitmediği, suyun, elektriğin olmadığı yerde yaşayan bu insanlar? Okuma yazma bile bilmezken nasıl öğrensinler otomatik bir silahı kullanmayı? Söylediklerinizdeki çelişkiyi görmüyor musunuz?”</p>

    <p class="paragraf ParaOverride-7">Turgut, “Görmez olur muyum kızım!” dedi. “Silah tüccarlarının araladığı o kapıyı artık kapatmak istiyorlar, sadece onları suçlama, Rusya, Fransa, İsrail hatta en etkili olan İngiltere de var bu cümbüşün içinde. Herkesin parmağı var! Ama artık görünen o ki hatalarını düzeltmek istiyorlar çünkü biliyorlar ki eğer şimdi düzeltmezlerse yarın bir gün kapılarına kadar dayanacak bu hatalar. Sadece gidip bir dinleyelim. Bakalım ne diyecekler? Kabul etmek zorunda değiliz ama dinlemekten kimseye zarar gelmez.”</p>

    <p class="paragraf ParaOverride-7">Muammer Amca’ya baktı Özge, Turgut Bey’e dönüp, “Size ayıp olmasın lütfen ama Muammer Amca’yla konuşmam gerekenler var” dedi.</p>

    <p class="paragraf ParaOverride-7">Adam hemen ayağa kalkıp, “Estağfurullah, ne ayıbı! Tabii, buyrun!” deyip odadan çıktı.</p>

    <p class="paragraf ParaOverride-7">Muammer Bey hemen uzandı, Özge’nin elini hafifçe sıkıp gözlerinin içine baktı, burada konuşmayalım demekti bu, Özge anladı. Başını salladı. Sonra rolüne uygun olarak, “Ya, arkadaşının önünde söyleyemedim, karnım aç, artık kalkalım mı?” dedi.</p>

    <p class="paragraf ParaOverride-7">Muammer Bey de, “Tabii, tabii. Sen akşam biraz düşünürsün” diye karşılık verdi.</p>

    <p class="paragraf ParaOverride-7">Muammer, Turgut’a seslendi. Turgut geri geldiğinde artık gitmeleri gerektiğini açıkladılar ama Turgut’un söyleyecekleri bitmemişti. Bu akşam yola çıkmak için bir uçak bekliyordu onları, eğer bu akşam gitmeyeceklerse, zaman kaybedilmeyecekti! Desteklemek için önerilen ikinci seçeneği alıp Washington’a götürmeliydi Turgut Bey. Çok önemliydi, sadece ülkenin huzuru değil bir dünya savaşını tetikleyecek herhangi bir şeyin engellenmesi için kaybedilecek zaman yoktu! Özge, geçmiş hataları düzeltmek için böylesine fedakâr bir desteği almak istemiyorsa zaten seçilmiş kişi olmayı da hak etmiyordu. Kelime kelime açıkladı Turgut Bey, şimdi kahramanlara ihtiyaç vardı. Hem ülkeyi hem de barışı korumak için. Eğer Özge gerçekten fark yaratmak istiyorsa bu akşam Washington’a uçmalıydı, kaybedecek zaman kalmamıştı.</p>

    <p class="paragraf ParaOverride-7"/>

    <p class="arabaslik_sol" xml:lang="en-GB">9. Göksel</p>

    <p class="paragraf ParaOverride-7">Göksel’in sorgulaması 12 saat sonra bitti. Bu zamanın sadece 3 saatinde sorgulanmış, geri kalanında oturduğu o kuru sandalyede bekletilmişti. Onu daha erken bırakabilirlerdi ama öyle disiplinli, öyle umursamaz, öyle dokunulmaz bir hali vardı ki bir yerlerde eğitilmiş gibiydi. Kafalarını karıştırmıştı Göksel’in bu hissetmez, heyecanlanmaz hali. Dersini hayattan almış birinden korku beklemek mümkün değildi ama bilemezlerdi.</p>

    <p class="paragraf ParaOverride-7">Göksel sorgudan çıktığında gece yarısıydı. Şikâyet etmeden, suratındaki tek bir mimik bile değişmeden çıktı binadan. Düşünmeyecekti neden tutulduğunun, önemi yoktu. Sadece fark ettiği şeyi kendine saklaması gerektiğini öğrenmişti bugün, o kadar. Otobüslerin çalışma saatleri geçmişti, eve taksiyle gitmek zorunda kaldı. Köpeklerini çişe çıkaramamıştı, bu durum sorguda tutulmaktan daha fazla canını sıkmıştı. Çok sıkışmış olmalılardı.</p>

    <p class="paragraf ParaOverride-7">Sokağın başında indi taksiden, eve giden ara yol araç girmeyecek kadar dardı. Eve yaklaştıkça sanki hissetti… Bahçeye elli metre varken aniden durdu. Bahçe kapısını kapalı bırakmıştı ancak şimdi kapı sonuna kadar açıktı. Bazen çocuklar girebiliyordu bahçeye ama asla kapıyı kullanmıyorlardı, duvardan atlıyorlardı. Adımları hızlandı Göksel’in kalbinin ritmiyle birlikte. Girdi bahçeye, evin kapısı açıktı, kapının kenarındaki ahşabın üzerindeki izlerden levye gibi bir demirle kanırtılarak kilidin kırıldığı belliydi.</p>

    <p class="paragraf ParaOverride-7">Kapıyı itti Göksel, “İçeride olmasınlar!” diye bağırdı aklı kapı açılırken, bu kadar sessiz olmaları mümkün değildi ama. İçeridelerse bile kıpırdamıyorlardı!</p>

    <p class="paragraf ParaOverride-7">İçeri girdiğinde ayağı hafif kaydı, yerler ıslaktı.</p>

    <p class="paragraf ParaOverride-7">Işığı yaktı Göksel, yerdeki su değil, kandı.</p>

    <p class="paragraf ParaOverride-7">Banyo ile salon arasındaki o arada nefessiz yatıyordu oğlanlardan biri, dokundu ona Göksel, kendi kanının içinde yitip gitmişti.</p>

    <p class="paragraf ParaOverride-7">Bir diğeri banyodaydı, buraya kadar sürünerek gelmiş olmalıydı, salondan başlayan iz burada bitiyordu. Bedeninde hayat yoktu.</p>

    <p class="paragraf ParaOverride-7">Ve salonda kafasını koltuğun altına soktuğu yerdeydi oğlanlardan en küçüğü. Hepsi ölmüştü… Kız yoktu!</p>

    <p class="paragraf ParaOverride-7">Kalbinin hızlanan ritmi, olabilecek en kötü şeyin olduğunu anladığı anda yavaşlamış ve kendi doğasına dönmüştü. İçinde duygu olarak doğabilecek her şeyi baskılayacak kadar soğuktu, hem bedeni hem ruhu, bir yılan gibi buz kesti Göksel kızı ararken.</p>

    <p class="paragraf ParaOverride-7">Kız salonda, banyoda, mutfakta yoktu… Yerdeki kan izini takip ederek yatak odasına gitti. Kan yatağın yanında bitmişti, yorganı kaldırdı, altında kızın kıvrılmış bedeni duruyordu. Küçücükken diğerleri yatağa çıkmamayı öğrendiğinde bile asiydi kız, Göksel uyandığında hep ayaklarının yanında bulurdu onu. Ölürken de buraya sığınmış olması doğaldı. Gövdesinden vurulmuştu.</p>

    <p class="paragraf ParaOverride-7">Buz gibi, duygusuz, hissetmesiz baktı Göksel. Kızın bedeninde kurşunun girdiği yere dokundu, onları birlikte gömeceği yeri düşünürken tek hamlede kaldırdı attı yorganı.</p>

    <p class="paragraf ParaOverride-7">İşte o an sanki bir mucize oldu! Kız ince, neredeyse duyulmaz bir hırıltıyla nefes aldı. O nefesi duymanın etkisi Göksel’in kulaklarından girip beynine ve vücudunun her hücresine yayıldı, kendi soğukluğunda huzur bulmaya çalışan kalbini sardı, kızın hayatta olup olmadığını anlamak için ona iyice yaklaştı… Hayattaydı!</p>

    <p class="paragraf ParaOverride-7">Göksel’in kızı kucaklaması, hızla sokağa fırlaması, onun bedeninde tutunmaya çalışan hayata yardım etmek için tüm gücüyle sokakta koşmaya başlaması…</p>

    <p class="paragraf ParaOverride-7">Gözlerinden akan yaşlar ruhundaki buzulların erimesi gibiydi… Hissetmeye başladığı duyguların şiddetinde eğer kızı kurtarmazsa önüne gelen her şeyi kurban edecekti…</p>

    <div class="_idFootnotes">
      <div class="_idFootnote">
        <p class="dipnott"><a class="_idFootnoteAnchor" href="#footnote-225-48-backlink" id="footnote-225-48">48</a> Araştırmacılar: Jashua Greene ve David Rand</p>
      </div>
    </div>
  </div>
</body>
</html>
