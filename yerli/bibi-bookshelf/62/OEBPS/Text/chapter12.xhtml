<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sarı Zeybek</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <p>Atatürk’ün treni 27 Mayıs 1938 günü Haydarpaşa Garı’na geldi. Ata, daha önce ne zaman İstanbul’a gelse, trenin sonundaki özel vagonundan iner, gara serili halılar üzerinden uzunca bir mesafeyi yürür ve kendisini bekleyen motora giderdi.</p>

    <p>Bu kez öyle olmadı. Çünkü kırmızı halının serildiği mesafeyi yürüyebilecek durumda değildi. Bu yüzden onun vagonu hemen lokomotifin arkasına alınmıştı. Ve böylece gardan motora kadar yürüyeceği mesafe mümkün olduğunca kısaltılmaya çalışılmıştı. Gar binası dışında İstanbullular, hasta düştüğü söylenen Atalarını görebilmek için bekleşiyorlardı. Atatürk, onların önünde zayıf görünmemek için binadan çıkar çıkmaz motora binmedi. Neşeli ve zinde görünmeye çalışarak 20 dakika kadar eşyalarının yüklenişini izledi. Motorda halsizdi. Dolmabahçe Sarayı’na varır varmaz istirahate çekildi.</p>

    <p>İki saat kadar dinlendikten sonra saraydan ayrılıp otomobille Florya’ya gitti. Deniz Köşkü’nü gezdi. Kılıç Ali’nin evine uğradı. Yorgun ve neşesizdi. Birisiyle konuşacak olduğunda soracaklarını alçak sesle yanındakilere fısıldıyor, onlar da bağırarak soruyu muhatabına iletiyorlardı. Bu takatsizlik içinde akşam saat 20.00 sıralarında saraya dönmek üzere Florya’dan ayrıldı. Otomobili Bahçelievler’e yaklaşmıştı ki birden fenalaştı. Kalp krizinde duyduğuna benzer bir sancı göğsüne saplanmıştı. Yanındakiler telaşlandılar. Araba Bakırköy Hastanesi’nin yanındaki kaviste durduruldu. Kalbinden rahatsız olan Salih Bozok, yanından ayırmadığı Trinitrin’den bir tane çıkarıp Atatürk’e içirdi. Bir süre orada beklediler, yeniden yola koyuldular. Atatürk sıkıntıdan gömleğinin bütün düğmelerini açmıştı. Saraya vardıklarında adeta ayakları birbirine dolaşarak yürüyebiliyordu. Kılıç Ali ve Salih Bozok kollarına girip asansöre kadar götürdüler. Artık merdiven çıkabilecek durumda olmadığından Dolmabahçe’de Atatürk için gizli bir asansör yaptırılmıştı. Asansörle yukarı çıkarıp yatağına yatırdılar. Yüzü kül rengindeydi. Telaşla Doktor Neşet Ömer İrdelp’e haber salındı. Ama İrdelp, saraya geldiğinde Atatürk, derin bir uykuya dalmıştı bile...</p>

    <p>Ertesi gün Cumhurbaşkanlığı Genel Sekreteri Hasan Rıza ile doktoru Neşet Ömer, odasına girdikleri zaman Ata’yı kalkmış, banyosunu yapmış, sokağa çıkmaya hazırlanırken buldular. Aynada karnını incelemiş ve o şişkinlikten rahatsızlık duymaya başlamıştı. Şişmanladığını düşünüyor, vücudunun deforme olmasını önlemek için yürüyüşler yapmayı tasarlıyordu. Yanındakilere ertesi gün için bir masör çağırmalarını söylerken doktoruna da, “Bunu eritmek lazım,” dedi. İrdelp izin isteyip muayeneye girişti. Daha ilk temasında yüzünün aldığı biçimden, bir tatsızlık olduğu anlaşılıyordu.</p>

    <div class="html5_section">
      <h1 class="subtitle">Hasan Rıza Soyak</h1>

      <p>“Profesörün yüzü kırışmış, telaş eseri göstermeye ve terlemeye başlamıştı. Bu halinin Atatürk’ün gözünden de kaçmadığını fark ettim. Muayenesini bitirince doğruldu ve Atatürk’ten birkaç gün istirahat etmelerini istirham etti. Atatürk hiç itiraz etmedi. Giyinip sokağa çıkmaktan vazgeçti; şezlonga uzandı.”</p>
    </div>

    <div class="html5_section">
      <h1 class="subtitle">Kılıç Ali</h1>

      <p>“Muayeneden sonra Atatürk, Neşet Ömer Bey’den karnında ve ayaklarındaki şişliğin sebeplerini sordu. Zavallı Neşet Ömer Bey, Ata’nın bu sorgusu üzerine çok müşkül vaziyette kalmıştı. Ter döküyordu. Hastalığın vaziyetini tevile çalıştı ve, ‘Bağırsaklarında ödem hasıl olmuş, su topluyor. Arkaüstü yatmakla ve müdrir ilaçlarla önüne geçilmesi kabil olacaktır efendim’ dedi.</p>

      <p>Hocanın bu sözlerine Atatürk yalnız, ‘Yaaa!..’ demekle mukabelede bulundu. Profesör odadan çıkar çıkmaz o güzel dudaklarını bükerek bize döndü:</p>

      <p>‘Yahu,’ dedi, ‘iş profesörün dediği gibi çıkarsa adam ölür.’”</p>
    </div>

    <div class="html5_section">
      <h1 class="subtitle">Hasan Rıza Soyak</h1>

      <p>“Yatak odasından çıktıktan sonra doktorun yüzüne baktım. Müteessir ve endişeliydi:</p>

      <div class="html5_figure"><img alt="" src="../Images/page113.jpg" /></div>

      <div class="big1 bottom html5_figure"><img alt="" src="../Images/page114.jpg" /></div>

      <p>‘Dünkü krizin, kalple alakası yok,’ dedi, ‘Bu, tamamen karaciğere aittir. Bizde buna rüzgârdan sonra yağmur derler. Maatteessüf karnı su toplamaya başlamış.’”</p>

      <div class="margin-top html5_section">
        <p>Korkulan başa gelmişti. Hastalık, bu zayıf vücudu kemirmeye başlamıştı. Bu işaretler, alarm sinyalleriydi. Artık Atatürk de, pençesine düştüğü felaketin onu ölüme sürükleyeceğini hissediyordu. İşin ciddiyeti ona hissettirilmemeye çalışılıyordu ama o her şeyin farkına varmaya başlamıştı. Fransızca bir tıp sözlüğü buldurup kendisine konulan teşhisi incelemişti. Karaciğeri büzüşmeye başlıyordu ve “artık günleri sayılı”ydı. İhtiyaten saraydaki nöbetçiler kanlı canlı, gerektiğinde kan verebilecek erlerden seçilmeye başlandı.</p>

        <p>Sarayın dışında, cıvıl cıvıl bir bahar gülümserken yaşamının en zorlu günleri başlıyordu.</p>

        <p>O gece başyaveri Salih Bozok günlüğüne şu satırları yazdı:</p>

        <div class="letter html5_article">
          <p class="right">29 Mayıs 1928</p>

          <p>Vakit gece yarısını iki saat geçiyor. Atatürk çok hasta. Kati teşhisin uyandırdığı endişe, beni tarif edilmez derecede rahatsız ediyor. Adeta kendimden geçmiş bir haldeyim. Saatin bu kadar ilerlemiş olduğunu düşünemeyerek telefona sarılıyorum. Ankara’yı bulup veriyorlar. Karşıma çıkan bizzat Başbakan Celal Bayar... Kendisine şunları söylüyorum: “Hastamızın vaziyeti iyi değildir. Korktuğumuz ihtilatlardan birisinin vukua gelmiş olmasına ihtimal veriyorum. Çünkü kilosu, nazarı dikkatimi celbedecek kadar arttı. Karnında ve ayaklarında şişler var. Ne yapmak lazım geleceğini artık siz takdir edersiniz. Gece yarısından sonra rahatsız ettiğim için affınızı dilerim.”</p>

          <p>Başbakan, vermiş olduğum haberden müteessir olmuştu. Titrek bir sesle, “Anladım Salih,” dedi, “meşgul olacağım.”</p>

          <p>Ve hemen ertesi günü trene atlayıp İstanbul’a geldi.</p>
        </div>

        <p>Bayar’ı, Pendik İstasyonu’nda Kılıç Ali karşıladı. Haydarpaşa’ ya kadar Atatürk’ün sağlığını konuştular. Akıllarına gelen tek çare, sevimli Fransız doktoru yeniden çağırmaktı.</p>

        <p>Fissenger’ye acele telgraf çekildi ve İstanbul’a gelmesi istendi. Hastası iyiden iyiye kötülemişti.</p>
      </div>
    </div>
  </div>
</body>
</html>
