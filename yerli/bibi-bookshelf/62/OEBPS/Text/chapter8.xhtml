<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sarı Zeybek</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <p>Atatürk trenle İzmit üzerinden Derince’ye gelmiş, sonra da Akay vapuruyla Yalova’ya geçmişti. Yeni yapılan Termal Oteli’ne kür tedavisine gidiyordu.</p>

    <p>Yorgundu.</p>

    <p>Bir imparatorluğu çökerten adamı, şimdi içindeki amansız bir illet çökertiyordu. Amansız ve adını henüz bilmediği bir illet...</p>

    <p>“Son 300 gün”üne girerken kaplıca tedavisi görecek, şifayı sularda arayacaktı.</p>

    <p>O geceyi otelin kendisi için hazırlanan sade döşenmiş odasında geçirdi. Ertesi sabah da özel banyo dairesinde küre başladı. Bu arada kaplıcanın kurucu müdürü Doktor Nihat Reşat Belger’i çağırttı. Derdini bir kez de ona anlattı...</p>

    <p>İşte müthiş hüküm ânı gelmişti.</p>

    <p>Ankara’da aylardır onu karınca masalıyla oyalayanlara inat, Dr. Belger hemen karaciğerden kuşkulandı ve büyümeyi fark etti. Karaciğer kaburga altını üç parmak kadar aşmış ve sertleşmişti. Atatürk’e, hastalığının karıncayla filan değil, içkiyle ilgili olduğunu söyledi.</p>

    <div class="html5_section">
      <h1 class="subtitle">Dr. Nihat Reşat Belger (doktoru)</h1>

      <p>“Sözlerim o âna kadar kendisine karaciğer rahatsızlığından bir defa bile bahsedilmemiş olan Atatürk üzerinde, hissettim ki bir sürpriz tesiri yaptı. Fakat o, hiçbir hayret belirtmeksizin bu sözlerimi tam bir sükûnetle dinledi ve sordu: ‘Şimdi ne yapacağız?..’”</p>

      <div class="margin-top html5_section">
        <p>Yapılacak şey sıkı bir perhizdi. Hayatını da iyice düzene koyması gerekiyordu. Uykusuz gecelerden, elinden hiç düşürmediği sigaradan ve bazı geceler bir büyük şişeye varan rakısından vazgeçmesi gerekiyordu.</p>

        <p>Karaciğerdeki büyüme, siroz başlangıcının işaretiydi. Ve bu teşhiste en az bir yıl gecikilmişti. Neden çevresindeki bunca doktordan biri olsun o güne dek karaciğerden kuşkulanmamış ve üstünkörü tedavilerle yetinmişti, bilinmiyor. Bu konuda yazılmış doktor raporları, hatırat ve yazışmalar incelendiğinde ortaya dehşet verici bir soru çıkıyor:</p>

        <p>“Atatürk, ciddi bir ihmale mi kurban gitti?”</p>

        <p>Bu soruya yanıt bulabilmek için teşhis aşamasını biraz daha yakından incelemek gerekiyor.</p>

        <p>Atatürk’ün özel doktoru durumunda bulunan Prof.Dr. Neşet Ömer İrdelp, hastasını son teşhisten yaklaşık 6-7 ay önce yani 1937 yazında Yalova’da muayene etmişti. Ata’nın ölümünden sonra verdiği demeçlere bakılırsa “o tarihte kendisinde siroz hastalığına ait hiçbir alamet” görmemişti.</p>

        <p>Alamet yok muydu, yoksa vardı da görülemedi mi?</p>

        <p>Tabii bu soruya bunca yıl sonra net bir yanıt bulmak kolay değil. Ancak elimizde Sağlık Bakanlığı Müsteşarı Dr. İsmail Arar’ın yayımlanmış <em>Son Günlerinde Atatürk</em> (Selek, 1958) adlı bir hatıratı var. Bakın Dr. Arar, bu hatıralarında 1936 yılında Atatürk’ü muayene ettikten sonra “atladıkları” küçük bir ayrıntıyı yıllar sonra nasıl ifşa ediyor:</p>
      </div>
    </div>

    <div class="html5_section">
      <h1 class="subtitle">Dr. Asım İsmail Arar</h1>

      <p>“Atatürk’teki öldürücü hastalığın başlangıcını hemen hemen 1936 senesinin sonlarına kadar geri götürmek yanlış bir düşünce addedilemez. Gerçi henüz en dikkatli mütehassısları bile şüphelendirecek herhangi bir alamet görülmüyordu, fakat 1936 sonunda, halinde bir başkalık olduğunu kabul etmemeye imkân yoktu. Daima biraz halsiz ve yorgun, hatta solgun görünüyordu. Başlangıçta görülen bu ufak tefek delil ve emareleri bir karaciğer kifayetsizliğine bağlamak kimsenin aklına gelmemiş ve bu suretle sevgili Atatürk, kendisini bekleyen mukadder akıbete doğru sürüklenip gitmiştir.”</p>

      <div class="margin-top html5_section">
        <p>Teşhis hatasının üzerine “mukadder akıbet” örtüsünü örtüp “sevgili Atatürk”ü ecele teslim etmek...</p>

        <p>Dr. Arar’ın yapması gereken bu mu olmalıydı?</p>

        <div class="big1 html5_figure"><img alt="" src="../Images/page69.jpg" /></div>

        <div class="big bottom html5_figure"><img alt="" src="../Images/page70.jpg" /></div>

        <p>Demek 1936 sonunda teşhis için yeterli alamet vardı ve bu alametler, 1937 yazında bile teşhis edilememişti. Nihayet hastalık 1938 başında artık kaşıntılar ve burun kanamalarıyla iyiden iyiye kendini göstermiş ve hâlâ çevredeki doktorlar ordusu karınca savaşı ve kaplıca tavsiyesinden öte bir şey yapamamışlardı.</p>

        <p>Sağlık Bakanlığı müsteşarı Arar, hatıratında Ata’nın meşhur burun kanamalarını anımsatırken şöyle diyor:</p>

        <blockquote class="text">
          <p>Burun kanamaları, hekimlerce malum olduğu üzre, kandaki tahassür [pıhtılaşma] kabiliyetinin azalmasından doğan bir arazdır. Karaciğer kifayetsizliğinden ve bilhassa bunun en mühim ve vahim şekliyle neticelenen atrofik siroz dediğimiz hastalıkta bazen çok sürekli ve mebzul olarak vücudun muhtelif uzuvlarından kan akmaya başlar ve müşkülatla durdurulur.</p>
        </blockquote>

        <p>Atatürk’te o dönemde, bu derece yoğun değilse de, sık sık burun kanamalarına rastlandığı biliniyordu. Ancak bu önemli işaret “hekimlerce malum olan” şekilde değerlendirilmedi. Bunun yerine Köşk’e getirtilen bir kulak burun boğaz uzmanının uyguladığı tampon ya da burun yakması gibi yöntemlerle kanama durdurulmaya çalışıldı. Hastalık içten içe sinsice ilerliyor ve herkes seyrediyordu.</p>

        <p>Dr. Arar, yıllar sonra <em>Dünya</em> gazetesinde yayımlanan anılarında burun kanamaları ve kaşıntılar karşısında aslında kendisinin sirozdan kuşkulandığını söylüyor; ama gerekenin yapılmaması sorumluluğunu başkalarının üzerine atıyor.</p>
      </div>
    </div>

    <div class="html5_section">
      <h1 class="subtitle">Dr. Asım İsmail Arar</h1>

      <p>“Bir karaciğer kifayetsizliği olarak kabul edilebilecek olan kaşıntıların ve burun kanamalarının sık sık tekerrür ettiği vakitlerde de büyük bir ihtimalle bir karaciğer sirozu başlangıcı karşısında bulunduğumuz şüphesine kapılmış ve fikrimi o zaman icap edenlere açmış bulunuyorsam da Atatürk’ün yakınında bulunan selahiyetli kimseler, görünüşe nazaran böyle bir ihtimalin mevcut olmadığını söylemiş olduklarından daha ileriye gidememek zorunda kalmıştım.”</p>

      <div class="margin-top html5_section">
        <p>Dr. Arar gerçekten de, daha kanamalar ilk başladığında, yani siroz teşhisinden yaklaşık altı ay önce bunları “icap edenler”e söylemiş miydi?</p>

        <p>Kimdi o “icap edenler”? Neden bu kuşkunun üzerine gitmemişlerdi? Neden Ata’nın tedavisine talip olan bir doktor, kendi kuşkularını bir kenara koyarak işi, bazı “selahiyetli kimseler”in sözleriyle oluruna bırakmıştı?</p>

        <p>Hem o “Atatürk’ün yakınında bulunan selahiyetli kimseler” kimlerdi?</p>

        <p>O dönem Atatürk’ün en yakınında bulunmuş olan Cumhurbaşkanlığı Genel Sekreteri Hasan Rıza Soyak, yazdığı anılarında Dr. Arar’ın bu suçlamasını hayretle karşılayacaktı:</p>
      </div>
    </div>

    <div class="html5_section">
      <h1 class="subtitle">Hasan Rıza Soyak</h1>

      <p>“Anlaşılır şey değil. Bir kere kendisi de doktordu, hem de Atatürk’ün yıllarca evvel, hususi ve müdavi doktorları arasına girmiş bir doktordu. Üstelik beliren arazları ve tedavilerini hükümet namına takip etmekle vazifedar olanlardan biriydi. Binaenaleyh gerek mesleki ve hususi durumu, gerek vazifesi itibariyle o, ‘selahiyetli’ dediği kimselerle kati bir münakaşaya girişmesi ve şüphelerini müspet veya menfi, kesin bir sonuca bağlayıncaya kadar her türlü tedbir ve teşebbüste bulunması icap etmez miydi, hatta buna mecbur değil miydi? Ne gariptir; Dr. Arar şüphelerini hangi şahıs ve makamlara açmış olduğunu ve Atatürk’ün yakınlarından olup da, bu şüpheleri varit görmeyen selahiyet sahibi zatların kimler olduğunu da açıklamamış, bu hususta sarih olmaktan çekinmiştir. Yoksa bunlar, kendi vekilinin de dahil bulunduğu hükümet adam ve makamları mıdır? Kim bilir? Eğer öyle ise –ki doktorun bulunduğu vaziyet ve vazifeye göre öyle olması akla daha yakın geliyor– o zamanki hükümet erkânı arasında kendisi gibi vazifeli ve mesuliyet sahibi bir fen adamının şüphelerinden haberdar olup da, derhal ve büyük bir ilgi ile üzerine düşmeyecek olan bir kimsenin bulunabileceğine inanmak doğrusu bana pek güç görünüyor.”</p>

      <div class="margin-top html5_section">
        <p>Tabii 1938’in o yaman kışında bu eski dosyalar pek açılmadı. Artık ortada ciddi bir teşhis vardı ve herkes biliyordu ki gecikilmişti.</p>

        <p>Prof.Dr. Belger, siroz başlangıcı teşhisini koyduktan sonra apar topar Ankara’dan Atatürk’ün doktorlarından Prof.Dr. Neşet Ömer İrdelp getirtildi. Hastayı bir kez de İrdelp muayene etti. Konulan teşhisi onayladı. Tedaviyi isabetli gördüğünü söyledi. Sonra da geciken teşhisi koyan Dr. Belger’i kutlayarak, “Atatürk’ü istediğiniz gibi tedavi ediniz, kardeşim,” dedi.</p>

        <p>Ve İstanbul’a döndü...</p>

        <p>Yıllar yılı, içten içe sorulan, “Atatürk kurtarılabilir miydi?” sorusunun yanıtı, işte bu anlatılan olayların içinde gizlidir.</p>
      </div>
    </div>
  </div>
</body>
</html>
