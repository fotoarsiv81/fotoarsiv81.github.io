<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sarı Zeybek</title>
  <link href="../Styles/main.css" rel="stylesheet" type="text/css" />
</head>

<body class="preface epub-type_preface">
  <div class="html5_section">
    <h1 class="other">Önsöz</h1>

    <p><em>Sarı Zeybek</em>, bir fikir olarak 1980’lerin sonunda Savarona’da doğdu. Bu güzelim yat, Atatürk öldükten sonra bir yangın atlatmış ve sonra kaderine terk edilmişti. Yıllar yılı devlet, Atatürk’ün yatına bakmak için ödenek ayıramamış, sonunda bir işadamı yatın restorasyonuna turistik amaçla talip olmuştu.</p>

    <p>Savarona’yı o harap haliyle gezerken içim sızladı. Bakım sonrası, içinde bir tarihin kol gezdiği kamaralarında Arap şeyhlerinin âlem düzenleyeceğini düşündüğümde üzüntüm bir kat daha arttı.</p>

    <p>Savarona’nın öyküsünün ayrıntılarına girdikçe orada yepyeni bir Atatürk’le karşılaştım. Bize pek anlatmadıkları, öğretmedikleri bir Atatürk’tü bu... Okulda anlatılanlar kadar güçlü ve heybetli değildi belki ama sıcak ve yakındı. Hasta yatağında doktorlara küçük yalanlar söyleyecek kadar muzip, korumalarını atlatıp saraydan kaçarak sahil meyhanelerinde horon tepecek kadar yalnız, hayatını ortaya koyup yurt gezisine çıkacak kadar gözüpek, ölüm döşeğinde nutuk dikte ettirecek kadar güçlü, Ankara’ya, başkentine gidemeyince ağlayacak kadar insandı.</p>

    <p>Bizim gibiydi.</p>

    <p>Ama araştırmayı derinleştirdikçe fark ettim ki, “o Atatürk”e ilişkin ne varsa adeta üstü örtülmüştü. Ortalık hamaset yüklü klişe yayınlardan geçilmezken onun insancıl yönlerini anlatan kitapların son baskı tarihi neredeyse benim doğumumdan önceydi. Ölümü üzerine ciddi bir tıbbi araştırma yok gibiydi.</p>

    <p>Müzelerde, 1930’ları yaşamış yaşlı kuşak emekli olduktan sonra, ona ait bilgiler de adeta yok olmuş, genç kuşak müzecilere sadece rivayetler ve hatıralar kalmıştı. Çocukluğumuza, gençliğimize, hayatımıza damgasını vuran adamla adeta hiç tanışmamış gibiydik.</p>

    <p>Kütüphaneye girince ona ilişkin renkli ayrıntılar birer ikişer döküldü tozlu ciltlerin satır aralarından... Onun hastalığının belirtilerini saklamak için makyaj yapıp gittiği son balodan, kâbus gecelerinde gördüğü ilginç rüyalara, Paris’ten gönderilen golf çorapları ve boyunbağından, yakın çevresinin ona aşk derecesinde bağlılığına kadar yüzlerce ipucu çıkıverdi eski baskı hatıralardan...</p>

    <p>Okudukça ona ait eski bilgilerimin daha bir yerine oturduğunu, biraz daha ete kemiğe büründüğünü hissettim.</p>

    <p>Ve bu hisleri başkalarıyla da paylaşmak istedim.</p>

    <p>Bu kitapta yaptığım; yıllar önce basılıp birer tarih parçası olmuş o eski anıları, tutanakları, günlükleri bir araya getirmekten ibarettir...</p>

    <p>Bu küçük parçalarla örülen mozaiğin tümüne baktığınızda ortaya çıkan Atatürk’ü, sizin de benim kadar seveceğinizden eminim.</p>

    <p><em>Sarı Zeybek</em>’in hazırlığı sırasında bana destek olan bir dizi insana şükran borcum var.</p>

    <p>Öncelikle belgeseli izleyip faksla, mektupla, telefonla kutlayan, öven, omuz veren dostlara sonsuz teşekkür ediyorum.</p>

    <p>Savarona yatının, Yalova Terminali’nin ve Dolmabahçe Sarayı’nın yetkilileri, araştırma aşamasında yardımlarını esirgemediler. Meclis Kütüphanesi’nin değerli şefi Ali Rıza Cihan sabrıyla, Hakan Velidedeoğlu da titizliğiyle çalışmaya destek oldu.</p>

    <p>Nazan (Gezer) her başımız sıkıştığında yardıma koştu.</p>

    <p>Kitaptaki bazı fotoğraf ve bilgileri, Cumhurbaşkanlığı Genel Sekreteri Hasan Rıza Soyak’ın oğlu Enver Soyak ile Salih Bozok’un oğlu Muzaffer Bozok’tan aldım. Çoğu ise artık bir “arşiv uzmanı”na dönüşen Bülent’in (Özkam) yardımlarıyla bulundu. Özge (Sevgilier), başından sonuna çalışmanın temel direği oldu. Büyük bir özveriyle bu zorlu işin altından başarıyla kalktı.</p>

    <p>Mehmet Ali Birand’ın her aşamada büyük yardım ve desteğini gördüm.</p>

    <p>Son olarak eşim Dilek’e teşekkür borçluyum. Başta beni cesaretlendirdiği, metnimi gözyaşlarıyla onayladığı, uykusuz uzun gecelere göğüs gerdiği için...</p>

    <p>Sabrı ve sevgisi için...</p>

    <p class="right">CAN DÜNDAR</p>
  </div>
</body>
</html>
