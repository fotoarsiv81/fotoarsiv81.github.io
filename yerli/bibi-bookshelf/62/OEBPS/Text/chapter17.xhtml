<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sarı Zeybek</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <p>6 Eylül 1938 günü Doktor Fissenger, üçüncü kez İstanbul’a geldi ve Dolmabahçe Sarayı’nda Atatürk’ü muayene etti. Ama durumunu hiç beğenmedi, “Aziz hastamı daha iyi bulacağımı tahmin ederek çok neşeli gelmiştim,” dedi. Atatürk artık ıstıraba dayanamaz hale gelmişti. Karnında toplanan suyun derhal alınmasını istiyordu. O güne kadar bu işlemi mümkün olduğunca geciktirmeye çalışan doktorları sonunda boyun eğdiler.</p>

    <p>“Ponksiyon”, yani karından su çekme işlemi hemen ertesi gün Dr. Mim Kemal Öke tarafından yapıldı. Dr. Fissenger ile Dr. Neşet Ömer İrdelp de operasyon sırasında nezaret ettiler. Sonraları, Dr. İrdelp, Mim Kemal Öke’nin o gün, “Bu müdahaleyi uygun olmayan koşullarda yaptık,” dediğini aktaracak ve onu, sorumluluktan kaçmakla suçlayacaktı. Fissenger’nin de Öke için, “İşleri güçleştiriyor,” şeklindeki sözlerini aktaracaktı.</p>

    <p>Bu tartışmalar arasında karından tam 12 litre kadar su çekildi. Çıkan suyun neredeyse bir tenekeyi dolduracak kadar olması herkesi şaşkına çevirmişti. Ama Atatürk rahatlamış, günlerdir ilk kez derin bir “Ohh!” çekmişti.</p>

    <p>Kılıç Ali, anılarında o ponksiyondan sonra yanına girdiğinde Atatürk’ü bir anda çok çökmüş bulduğunu nakleder.</p>

    <div class="html5_section">
      <h1 class="subtitle">Kılıç Ali</h1>

      <p>“Adeta birdenbire zayıflamıştı. İki kolunu başının altına alarak arkaüstü yatıyordu. Karnını büyük bir sargıyla sarmışlardı. Odadan içeri girer girmez yanına koştum:</p>

      <p>‘Geçmiş olsun Paşam,’ diyerek başının altına aldığı kollarının pazusunu öptüm. Bana, doktorların duyamayacağı kadar yavaş bir sesle, ‘Çıkan suyu gördün mü?’ dedi. ‘Bu kadar bir su kabı, insanın karnı üzerine konsa nasıl tahammül eder? Bak ben ne haldeyim, nasıl tahammül etmişim?’</p>

      <p>‘Geçmiş olsun Paşam, bunların hepsi geçecek,’ dedim ve gözyaşlarımı kendisine göstermeden ve teessürümü hissettirmemek için bir fırsat bularak doktorların arkasından sıyrılıp hemen odadan dışarı çıktım.”</p>

      <div class="margin-top html5_section">
        <p>O geceden itibaren doktorlar, Atatürk’ün mutlak bir istirahate ihtiyaç duyduğunu belirterek ziyaretleri yasakladı. Çok zorunlu haller dışında hastanın yanına kimse alınmayacak, Ata fazla konuşturulmayacak, sınırlı ziyaretler de çok kısa tutulacaktı.</p>

        <p>Bu tavsiyelere harfiyen uyulması için de en yakınındaki beş kişi, o geceden itibaren yan odada nöbet tutmaya başladı. Yaverleri Salih Bozok ve Celal Öner, koruması Kılıç Ali, Muhafız Komutanı İsmail Hakkı Tekçe ve Cumhurbaşkanlığı Genel Sekreteri Hasan Rıza Soyak artık gece gündüz sırayla nöbette olacaklardı.</p>

        <p>Onun başucundaki bu “son nöbet”, 10 Kasım’a dek aralıksız sürecekti.</p>
      </div>
    </div>

    <div class="html5_section">
      <h1 class="subtitle">Salih Bozok (başyaveri)</h1>

      <p>“Dört gün dört gece hastanın yanı başındaki odada bekledik. Kudretini bütün dünyaya teslim ettiren Atatürk’ün, yatıp kalkmak gibi en basit fiziki hareketler için bile başkalarının yardımına muhtaç olması yüreklerimizi paralıyor, ara sıra içerideki odadan iniltileri kulağıma geldikçe tüylerimin ürperdiğini hissediyordum.</p>

      <p>O gece sabaha karşı idi. Saat 06.30’a geliyordu. Yatak odasındaki zili acı acı çaldı. Hemen kunduralarımı çıkararak ayaklarımın ucuna basa basa oda kapısına geldim. Atatürk yatağı içinde oturmuş, sigara içiyordu. Kapıdan baktığımı görünce, ‘Ve aleykümselam,’ dedi. ‘Nöbetçi sen misin?’</p>

      <p>Sonra gülümsemeye çalışarak ilave etti:</p>

      <p>‘Salih, gördün mü şu başıma gelenleri?’</p>

      <p>Kendimi zor zapt ederek, ‘Hepsi geçecek Paşam’ dedim, ‘İnşallah tamamen iyileşeceksiniz.’</p>

      <p>O sırada kendisine borş çorbası getirmişlerdi.</p>

      <p>‘Şimdi bir çorba içip yatacağım. Su alındıktan sonra epeyce rahat ettim. Doktorlar almak istemiyorlardı. Fakat ben dayanamadım, suyu aldırdım,’ buyurdular.”</p>
    </div>

    <div class="html5_section">
      <h1 class="subtitle">Hasan Rıza Soyak</h1>

      <p>“İlk gece çok sakin uyumuştu. Fakat ne yazık ki, aradan birkaç gün geçince su tekrar toplanmaya ve zaafı durmadan artmaya başlamıştı. Bir gece hafif bir dalgınlık da geçirmişti. Ertesi sabah bize, ‘Ben dün akşam sanki başka bir insan olmuştum. Bütün hatıratımı unutmuştum. Bazı isim ve kelimeleri de hatırlayamıyordum. Hasılı ben asıl dün akşam hasta idim,’ demişti.”</p>
    </div>

    <div class="html5_section">
      <h1 class="subtitle">Kılıç Ali</h1>

      <p>“Yapılan ponksiyon nispeten rahatlık vermekle beraber ahvali umumiyelerinde derhal dermansızlık husule getirdi. O büyük adam yatak içinde sanki saatten saate küçülür gibi bir hal almıştı. Günler geçtikçe adeta bir deri bir kemik kalmakta idi. Fakat o halde bile yine muntazaman tıraş oluyor, muntazaman sabah gazetelerini takip ediyor ve devlet işlerini görüyor, kararnameleri imzalıyorlardı.</p>

      <p>Istırabına, dermansızlığına rağmen gramofon muntazaman çalmıyor, radyo dinleniyor, üzüntülerini hissettirmemek için yanına her girdiğimiz zaman eski neşesini göstermeye ve latife yapmaya çalışıyordu. Geceleri uykusu kaçtığı zaman zile basar, hademesine; ‘Beylerden nöbette kim var?’ diye sorar, hangimiz varsak yanına çağırır, uykusu gelinceye kadar şuradan buradan konuşur ve konuştururdu. Uykusu geldiğini hissettiğimiz zaman usulcacık kalkar ve nöbet odasına çekilirdik.”</p>
    </div>

    <div class="html5_section">
      <h1 class="subtitle">Salih Bozok</h1>

      <p>“Atatürk bir gün bir rüya görmüş. Gördüğü rüyayı bana şöyle anlattı:</p>

      <p>Büyük bir otelin salonunda Atatürk oturuyormuş. Ben de yanında imişim. Salonun köşesinde bir bilardo masası varmış. Masanın başında arkası kendisine dönük olan bir zat oturuyormuş. Tam bu sırada odanın kapısı açılmış ve iriyarı 30 kadar adam içeri girmişler. Bunlardan biri, eline bilardo masasından bir ıstaka alarak masanın önünde oturan, Atatürk’ün teşhis edemediği zatın omzuna bütün kuvvetiyle indirmeye başlamış. Omzu vurulan zat ayağa kalkarak kendini müdafaa etmekte ve, ‘Bana niye vuruyorsun?’ diye hiddetle haykırmakta iken ben, bu meçhul mütecavize karşı ne yapmak lazım geleceğini Atatürk’ten gözucu ile sormuşum. Atatürk ise ‘sakın kıpırdama’ manasına gelen bir işaretle sükût ve sükûna davet etmiş. Bu sırada eli ıstakalı adam, bize doğru yaklaşarak karşımızda tehditkâr bir vaziyet almış. Bu sefer ben yine müdahale etmek istemişim. Ve aynı sessiz işaretle, ‘Ne yapalım?’ diye sormuşum. Atatürk, bana tekrar ‘sus’ işareti verdikten sonra o azılı herife dönerek, ‘Sen kimsin, ne istiyorsun?’ diye sormuş. Fakat adam bu suale cevap vereceği yerde, cebinden bir tabanca çıkararak iki kurşun sıkmış, biri Atatürk’e, öteki bana. Sonra bu adam bize, ‘Kalkın dans edelim,’ emrini vermiş. İkimiz de kalkıp onun huzurunda dans etmişiz.</p>

      <p>Bu karışık rüya Atatürk’ün yine buhranlı bir gece geçirdiğine delalet ediyordu. Kendisine, Bu bir şey değil, dedim, Ben daha korkunç rüyalar görmüşümdür. Hele bir tanesini hiç unutmam. Müsaade ederseniz anlatayım.</p>

      <p>‘Anlat bakalım.’</p>

      <p>Efendim, beni bir gece rüyamda korkunç bir öküz kovalamıştı. Alabildiğine kaçıyordum. Fakat öküz bana gitgide yaklaştı. Biraz sonra da bir yarın dibine yaklaştırarak boynuzları ile tartaklamaya başladı. Bir yandan haykırıyordum, bir yandan da yatağımı kirletmişim. Gözümü açtığım zaman her tarafım sırılsıklamdı.</p>

      <p>Ben daha rüyamı bitirmeden Atatürk gülmeye başladı. Bu, onun son gülüşü idi. O günden sonra tebessüm ettiğini bile görmek kısmet olmadı.”</p>
    </div>
  </div>
</body>
</html>
