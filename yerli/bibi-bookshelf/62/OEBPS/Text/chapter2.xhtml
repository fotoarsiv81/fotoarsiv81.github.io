<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sarı Zeybek</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <p>Kriz, bu kez Ata’yı gece, yatağında yakaladı. 22 Mayıs gecesi, sol kolunda ve göğsünde şiddetli bir ağrıyla uyandı. Terlemişti. Midesi bulanıyordu. Hemen Doktor Refik (Saydam) ve Sağlık Bakanlığı Sağlık Koruma Genel Müdürü Doktor Asım İsmail (Arar) yetiştiler. İstanbul’dan da Profesör Neşet Ömer (İrdelp) çağrıldı. Tansiyonu ölçüldü: Büyük 14, küçük 9’du. Muayeneler yine aynı sonucu verdi: Yorgunluk...</p>

    <p>O günlerde kafası sürekli <em>Nutuk</em>’la meşguldü. Bu büyük eser için saatler boyu çalışıyor, bazen 30 saat aralıksız yazdığı oluyordu. O geceki kriz atlatıldıktan birkaç gün sonra bir akşamüstü yaverler, Köşk’teki kuleli salondan gelen bir çığlıkla irkildiler. Bağıran Atatürk’tü. Göğsüne ve sol koluna yine şiddetli bir ağrı saplanmıştı, “Bu ağrıyı buradan çekin!” diye bağırıyordu. Yine doktorlar çağrıldı. Ata’ya bir santigram morfin şırınga edildi. Her türlü çalışma, alkol ve sigara yasaklandı. Bol bol süt içip sebze yemesi ve istirahat etmesi tavsiye edildi. Neşet Ömer Bey’in teşhisi yine aynıydı: “Fazla yorgunluktan doğan bir asabiyet hali...”</p>

    <p>Bu kez hükümet, duruma el koyma gereği duydu. Teşhisten emin olmak için dışarıdan hekim getirtilecekti. Konu, Atatürk’ün doktoru Neşet Ömer Bey’e açıldı. Profesör, itiraz etmedi. Hafif kırgın, “Gelsinler,” dedi, “Benim koyduğum teşhisten bir kelime fazlasını söylerlerse diplomamı yırtar, kendimi hekimlikten men ederim.”</p>

    <p>Gazi’nin de onayı alınarak durum Berlin’deki Türk Büyükelçiliği’ne bildirildi. Doktor Asım İsmail Bey’in yanında asistan olarak çalıştığı Berlin Tıp Fakültesi İkinci Dahiliye Kliniği eski direktörü Profesör Kraus ile onun hocası olan Münih Tıp Fakültesi Dahiliye Kliniği Direktörü Profesör Von Romberg, Türkiye’ye davet edildiler. Avrupa’da bütün hükümdarların ve ailelerinin sağlık problemlerinde göreve koşan ve yıllar önce bir kez Sultan Reşad’ın bir hastalığı sırasında İstanbul’a da gelmiş olan iki profesör, Gazi’ye bakmak için yol paraları hariç onar bin lira istediler. İstekleri kabul edildi ve 6 Haziran 1927 günü Ankara’ya getirtildiler. İki doktor, önce hastanın durumuna ilişkin ayrıntılı bir rapor aldı:</p>

    <blockquote class="text">
      <p>Hasta 46 yaşındadır. Babası genç yaşta had bir hastalıktan ölmüştür. Annesini ise 65 yaşında kalp yetmezliğinden kaybetmiştir. Sağlam bir bünyesi olmasına karşın çok sigara ve içki içmekte ve çok çalışmaktadır.</p>
    </blockquote>

    <p>İki Alman doktor, uzun muayenelerden sonra Gazi’nin çok sigara içmekten dolayı bir göğüs anjini geçirmiş olduğu teşhisine vardılar. Alkol ve tütünün çok azaltılmasını ve Gazi’nin yorulmamasını tavsiye ettiler. Bunlar, Doktor Neşet Ömer Bey’in tavsiyelerinin aynıydı. Ankara’da dört gün kalan Alman uzmanlar, ayrılırken son bir kez Köşk’e çıktılar. Gazi ikisine de iltifat etti. Öğütlerini tutacağına söz verdi. Ama yanındakiler, Gazi’nin gözlerindeki o müstehzi ifadeyi fark etmişti.</p>

    <p>Doktorlar çıkınca Ata, bir sigara yaktı, bir de kahve söyledi. Sigarasızlıktan başı ağrımaya başlamıştı. Cumhurbaşkanı Genel Sekreteri Hasan Rıza Soyak, “Ama doktorların raporu...” diyecek oldu. Gazi, alaycı bir edayla güldü:</p>

    <p>“Aman efendim, ben o bunakların raporuyla mı hareket edeceğim...”</p>

    <p>Vee eski yaşam tarzına geri döndü...</p>

    <p>Kalbinin sapasağlam olduğundan artık emindi.</p>

    <p>Zaten hastalık yanlış yerde aranıyordu.</p>

    <p>İçki kalbini değil, karaciğerini eziyordu...</p>
  </div>
</body>
</html>
