<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sarı Zeybek</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <p>Atatürk, Dolmabahçe Sarayı’nda Mavi Salon’un yanındaki odaya yatırıldı. Bu odada eskiden Sultan Reşad yatardı. Yüksek tavanlı ve üç penceresinden denizi gören bir odaydı. Pencereler, ince işlemeli kumaş perdelerle süslenmişti. Yerler, parke döşemeydi. Duvarlarda, mavi zemin üzerinde sarı renkli irili ufaklı yıldızlar parıldıyordu. Tavandan da kristal bir avize sallanıyordu.</p>

    <p>Bu odada Atatürk ceviz ağacından oyma bir karyolada yatıyordu. Yatağın başucunda bir komodin, ayakucunda da bir şezlong vardı. Hemen karşısında geniş, kristal aynalı bir dolap yükseliyordu. Pencere önlerinde ise mavi Hereke kumaşıyla kaplı koltuk ve sandalyeler vardı. Köşeye yastıklı bir sedir konulmuştu.</p>

    <p>Arada bu nispeten küçük odada sıkıldığında Pembe Salon’a taşınıyordu. Pembe Salon çok daha geniş ve görkemliydi. Yatak, balkona yakın bir yere yerleştirilmişti. Ancak bu salonun tek dezavantajı banyoya uzak oluşuydu. Atatürk banyoya geçerken yoruluyordu. Buna da pratik bir çare bulundu. Sarayın duvarı özenle delinerek yandaki banyoya bir geçit yapıldı. Bu geçidi gizlemek için de yatağın yanı başındaki Fransız stili aynalı dolap kullanıldı. Dolabın arkası söküldü ve duvara yanaştırıldı. Böylece Atatürk dolabın kapağını açıp içine girince kestirmeden banyoya geçmiş oluyordu.</p>

    <p>Atatürk bu ferah atmosfer ve yata göre çok daha serin olan saray ortamında ilk günler bir nebze rahat etti. O rahatlıkla da yeniden kabullere ve görüşmelere başladı. O dönemde en çok yanında olanlar Başbakan Celal Bayar, İçişleri Bakanı Şükrü Kaya, Dışişleri Bakanı Tevfik Rüştü Aras ve Genelkurmay Başkanı Mareşal Fevzi Çakmak’tı.</p>

    <p>Ancak yaz sıcağı bastırdıkça sıkıntıları yeniden artmaya başladı. Yaverleri, çaresizlik içinde yatak odasının pencere ve duvarlarına bahçeden hortumla su sıktırıyor, böylece sıcağın etkisini önlemeye çalışıyorlardı ama nafile... Hiçbir önlem işe yaramıyordu. Bunun üzerine hükümet, Atatürk için bir “konsültasyon kurulu” oluşturulmasına ve hastayı sürekli olarak bu kurulun bakım altında tutmasına karar verdi. O güne kadarki bakımında gözlenen dağınıklığın önlenebileceği umuluyordu. Prof.Dr. Nihat Reşat Belger, Prof.Dr. Neşet Ömer İrdelp, Operatör Prof.Dr. Mim Kemal Öke, Ord. Prof.Dr. Akil Muhtar Özden, Sinir Hastalıkları Mütehassısı Prof.Dr. Hayrullah Diker, İç Hastalıkları Mütehassısı Prof.Dr. Süreyya Hidayet Serter, Sağlık Bakanı Dr. Hulusi Alataş ve Bakanlık Müsteşarı Dr. Asım Arar ile Dr. Abravaya Marmaralı ve Dr. Kâmil Berk’ten oluşan 11 kişilik konsültasyon kurulu 30 Temmuz günü saat 15.00’te Atatürk’ün muayenesi için sarayda toplandı.</p>

    <p>Herkes iyi bir haber için gözlerinin içine bakıyordu:</p>

    <div class="html5_section">
      <h1 class="subtitle">Dr. Asım İsmail Arar</h1>

      <p>“Sarayda temas ettiğimiz kimselerin hepsi, meyus bir halde idiler. Her ağızdan bir şey duyuyorduk. Umumî kâtip, hususi kalem müdürü, başyaver gibi dairenin amirleri ve Atatürk’ün yakınlarının her biri, bir şeyden şikâyet ediyorlardı. Şikâyetler, Atatürk’e iyi bakılmadığı ve lazım gelen ihtimamın gösterilmediği hususunda birleşiyordu.”</p>
    </div>

    <div class="html5_section">
      <h1 class="subtitle">Kılıç Ali</h1>

      <p>“Atatürk’ün hastalığı günden güne vahimleşiyor, ıstırabı ve su tazyiki dolayısıyla sıkıntıları çoğalıyordu. İdrar da günden güne daha ziyade azalmaya başlamıştı ki bunların hiçbiri hayra alamet değildi. Atatürk’ün karnı günden güne büyüyordu. Bu büyüklük artık tamamen göze çarpıyordu. Bundan dolayı aziz Atatürk artık yatmakta ve teneffüs etmekte müşkülat çekmeye başlamıştı.”</p>
    </div>

    <div class="html5_section">
      <h1 class="subtitle">Prof.Dr. Akil Muhtar Özden</h1>

      <p>“Yatağın ayakucunda Afet ve Sabiha Gökçen hanımlar var. Hastayı görüyoruz. Çok zayıflamıştır. Yüzünde, aşikâr acı düşünceleri olduğunu gösteren alametler var. Ödem aşikâr. Kasıklara kadar hafif bir surette çıkıyor. Çok asit var. Kalp zafiyet göstermiyor. Kendisi, karnından şikâyet ediyor. Bir de sağ baldır nahiyesindeki uyuşukluk hissini anlatıyor.”</p>

      <div class="margin-top html5_section">
        <p>Doktorlar, muayeneden sonra konsültasyon için ayrı bir odada toplandı. Hastanın karnındaki asit çoğalmıştı. Ara sıra ateşleniyordu. Asidin, karından şırıngayla alınmasından söz edildi. Ama bunun tehlikesi düşünülerek ertelendi. Karın ağrılarına karşı ilaç verilmesi kararına varıldı.</p>

        <p>Bu konsültasyon sırasında odaya, Ata’nın yanındaki zevat da girip çıkıyordu. Prof. Akil Muhtar Özden, konsültasyon sırasında yapılan konuşmaların Ata’ya iletilmemesini rica etti. “Sağlığını olumsuz yönde etkileyebilir,” dedi. Ama bu öğüde uyulamadı. Çünkü Atatürk her şeyi bilmek istiyor ve en ince ayrıntısına kadar sorular soruyordu.</p>

        <p>Orada doktorlar bir başka sürprizle de karşılaştı. Tedavi için yurtdışından iki hekim çağrılmıştı. Bunlardan biri Berlin Tıp Fakültesi Dahiliye Kliniği Direktörü Gustav Bergmann, diğeri ise Viyana Tıp Fakültesi öğretim üyelerinden Hans Eppinger’di. Bu iki profesör de karaciğer hastalıkları konusunda uzmandı. Bu durumda Türk doktorlar, kesin karar için bu iki yabancı hekimin yapacağı muayenenin de beklenmesi kararına vardılar. Hatta Fissenger’nin de yeniden çağrılması düşünüldü.</p>

        <p>Sonunda 31 Temmuz günü Dr. Eppinger İstanbul’a geldi ve diğer meslektaşını beklemeden hemen Atatürk’ü muayene etti. İlk tepkisi, kötü bir Fransızcayla, “<em>Un cas triste,</em>”<a class="si-noteref epub-type_noteref" href="#f3" id="backlink-3">3</a> demek oldu. Daha önceki doktorlarına hiç danışmadan kendince bir kür uygulamaya soktu. Atatürk’e bol bol kavun, karpuz yedirdi. Sonunda hasta ishal oldu ve karın ağrıları iyice arttı. Atatürk, yanındakilere, bu doktordan hiç memnun kalmadığını söyledi.</p>

        <p>Almanya’dan davet edilen Prof. Bergmann, Avusturyalı meslektaşından bir gün sonra geldi ve o da, hastayı muayeneyle işe koyuldu, bambaşka bir kür uygulamaya koydu. Atatürk’ü rendelenmiş elma rejimine soktu. Bu kez de sonuç kabızlık oldu.</p>

        <p>Durum inanılır gibi değildi. Bir gün, 11 kişilik koca bir doktorlar heyeti hastayı muayene ediyor, teşhisler koyup tedaviler öneriyor, ertesi gün bir başka doktor gelip bambaşka bir yöntem uygulamaya koyabiliyordu.</p>

        <p>Sonunda Türk ve yabancı hekimler bir arada toplanıp, son bir rapor yazmaya koyuldu. Adeta her kafadan bir ses çıkıyordu. Raporu, Nihat Reşat Bey yazıyor, Prof.Dr. Akil Muhtar o sırada Cumhurbaşkanlığı Genel Sekreteri Hasan Rıza’yla sohbet ediyordu. Prof. Neşet Ömer, bu duruma kızarak, “Yahu masa başına gelsenize şu işi bitirelim,” diye bağırdı.</p>

        <p>Bu tablo, ânında içeride yatan Atatürk’e ulaştırılıyor, “Sizin hastalığınızla uğraşacaklarına, bir kenara çekilip lakırdı ediyorlar,” diye haber uçuruluyordu. Hastanın, tedaviye inancı günden güne yok oluyordu. Doktorlar o günkü raporda, “Atatürk’te bir siroz vardır,” ifadesini ilk kez bu netlikte yazdılar. Raporun sonundaki ifade ise aynen şöyleydi:</p>

        <p>“Sonuç, ciddi ve vahimdir.”</p>

        <p>O gece Atatürk’ün yaveri Salih Bozok, bir mektupla bu sırrı, Ankara’ya, İsmet Paşa’ya duyurdu:</p>

        <div class="letter html5_article">
          <p>Aziz ve Muhterem Büyüğüm İnönü,</p>

          <p>Ben bu mektubu sonuna kadar yazmaya, siz de okumaya bilmem muvaffak olabilecek miyiz? Parmaklarım kırık, gözlerim kör olsaydı da ben size böyle acı bir mektup yazmaya muktedir olmasaydım. Fakat vatan aşkı, millet ve memleket sevgisi ile işittiklerimi, gördüklerimi acı ve feci de olsa size bildirmeyi bir vazife, bir borç bildim ve bu mektubu yazmak mecburiyetini hissettim.</p>

          <p>Sevgili Paşam,</p>

          <p>Büyük kurtarıcımız Atatürkümüz dün, ecnebi profesörlerin de bulunduğu bir sıhhi heyet tarafından muayene edildi. Konsültasyon neticesinde icap edenler yapıldı. Fakat bu konsültasyonda bulunan bazı doktor arkadaşlar tarafından bana mahrem olarak söylenenlere ve benim de görüp anladığıma göre, Atatürkümüzün bugünkü sıhhi vaziyeti korkulacak kadar vahimdir. Kalbim parçalanarak size bu elim haberi vermek mecburiyetinde kaldığım için ayrıca acı duymaktayım. Artık buna göre ne yapmak ve nasıl bir tedbir almak lazımdır, bilemem. Ankara’da bulunduğunuz için buradaki vaziyetten sizi, memleket ve milletimin büyüğü, kıymetli İnönümüzü haberdar etmekle vicdani vazifemi yapmak istedim.</p>

          <p>Gözyaşlarımla ve derin saygılarımla ellerinizden öperim.</p>
        </div>

        <p>Bozok, bu mektubu oğlu Cemil’le Ankara’ya gönderdi, İsmet Paşa, mektubu okuduktan sonra şu cevabı yazdı:</p>

        <div class="letter html5_article">
          <p>Kardeşim Salih,</p>

          <p>Mektubunuzu büyük teessürle okudum. Dayanılmaz bir surette yüreğim bir daha sızladı. Acılı duygularımı nasıl ifade edeceğimi bilemiyorum.. Vefalı, vatanperver kalbinizin elemlerini anlıyorum. Elimden geldiği kadar vaziyeti takip ettim. Hastalığın ciddi olduğu görülüyor. Ben, kuvvetli ümidimi muhafaza ediyorum. Hastalığın tevakkuf haline geçmesi ve vücudun kuvvetlenmesi ihtimali daima vardır. Son alınan sıhhi tedbirlerin de canımızdan sevgili hastamızın afiyeti için yeni bir ümit şulesi olduğuna inanıyorum.</p>

          <p>Kardeşim Bozok,</p>

          <p>Sevgili Atatürk’ü gördükçe, onun ümidinin sarsılmamasına ve mümkün olduğu kadar neşeli kalmasına çalışmalıyız. Yine en büyük sıhhi iyilik, onun maddi ve manevi kuvvetinden gelecektir. Beni haberdar etmek lütfunuza çok minnettarım Bozok. Teessürlü, ümitli olarak ve candan dua ederek takip ediyorum. Bergmann (Alman doktor) tecrübeli, şöhretli bir doktor imiş. Bu hastalığın seyrinde birdenbire iyilik, tevakkuf devresi husule geldiği vaki imiş. Bu ihtimaller, çok ümit bağladığımız ışıklardır.</p>

          <p>Atatürk’ü gördüğün zaman yormayarak, benim tarafımdan ellerini, yüzünü hasretle öper misin? Mektuplarını daima beklerim. Gözlerim yaşlı olarak, muhabbetle gözlerinden tekrar tekrar öperim sevgili kardeşim.</p>
        </div>

        <p>Salih Bozok neden durumu acilen İnönü’ye haber vermişti? “Ne tedbir alınır, bilemem,” derken muhtemel bir iktidar boşluğunu mu kastediyordu?</p>

        <p>Bu soruları yanıtlayabilmek için o günlerde Atatürk’ün Ankara ve İstanbul’daki arkadaşları arasında alttan alta süren bir iktidar mücadelesinin filizlendiğini kabul etmek gerekir.</p>

        <p>Ata’nın hastalığının yabancı doktorlarca tescillendiği günlerden bir gün, bu kez de Başbakan Celal Bayar’ın hastalık haberi gelmişti. O da karaciğer krizinden yatağa düşmüştü. Atatürk, neredeyse kendi derdini unutmuş, yakın dostlarının birer birer rahatsızlanmasının acısını çekiyordu. Haberi alınca şunları söyledi:</p>

        <p>“Ben hasta yataktayım. Celal Bey de hasta yatıyor. Fevzi Paşa’nın da şekeri var, o da hasta. Ne olacak bilmem?”</p>

        <p>Kılıç Ali, Bayar’la ilgili bu anıyı naklettikten sonra şunları yazar:</p>

        <blockquote class="text">
          <p>Atatürk’ün söylediği bu sözler arasında bu iki isimden başkasından bahsetmemesi, o zaman hepimizin ehemmiyetle nazarı dikkatini celbetmiş ve buna türlü manalar vermiştik.</p>
        </blockquote>

        <p>O aralar herkesin kafasının bir yerinde bu soru vardı:</p>

        <p>“Atatürk’ten sonra ne olacak?”</p>

        <p>Atatürk’ün hemen yanı başındaki bir grup, İnönü’ye son derece soğuk bakıyor ve Atatürk’ün ileriye dönük bir konuşmada Bayar ve Çakmak’ın adlarını vermesinden mutlu oluyordu.</p>

        <p>Kılıç Ali, <em>Son Günleri</em> (Sel, 1955) adlı hatıratında Bozok-İnönü haberleşmesi için de şunları aktarıyor:</p>

        <blockquote class="text">
          <p>Atatürk, Salih’in İsmet Paşa’ya da bu malumatı haber verdiğini haber alınca fena halde hiddetlenmişti. Salih’i çağırtıp, “İsmet Paşa’ya benden niçin bahsediyorsun? Bunun manası nedir? Bu hareketini hiç beğenmedim,” diyerek muahezelerde [azarlama] bulunmuştu.</p>
        </blockquote>

        <p>Bu tür anılar, Atatürk’ün İnönü’yle dostluğunu tamamen koparıp kendisinden sonrası için Bayar’ın adı üzerinde öncelikle durduğunu ima etmekle birlikte, gerçeğin böyle olmadığını öne süren anılar da vardır. Örneğin İnönü, <em>Hatıralar</em>’ında Atatürk’ün o dönemde her fırsatta kendisine selam yolladığını belirterek şu ayrıntıları verir:</p>

        <blockquote class="text">
          <p>Atatürk, o devrede Celal Bayar ile daima selamlar yolladı. Bunlara mektuplarla teşekkür ettim. Birkaç defa Dr. Tevfik Rüştü Aras selamını getirdi. Ona karşılık da bir mektupla şükranlarımı bildirdim.<a class="si-noteref epub-type_noteref" href="#f4" id="backlink-4">4</a> Sabiha Gökçen, hemen her hafta cumartesi günleri İstanbul’a gider, pazartesi günleri Ankara’ya dönerdi. Bana Atatürk’ten haber ve muhabbetler getirirdi. Lozan Günü geldi. O yıl gazeteler bir şey yazmadılar. Fakat Atatürk beni İstanbul’dan telefonla arattı. Çok muhabbetli şeyler söyletti. Sonradan bana anlattıklarına göre bunları yazılı şekilde bildirmek istemiş, fakat yakınları (Hasan Rıza) mani olmuşlar. Sonradan, benim Atatürk’e hastalığının dikkati çeken bir ağırlık gösterdiği sırada yazdığım mektuplara başka manalar verilmek istendiğinde, bunların etrafında polis romanları tarzında hikâyeler anlatıldığında pek şaşmışımdır. Mektuplar, insanın ağır hasta olan bir yakınına, büyük amirine göstereceği samimi alakanın ifadesidir. Yazdıklarım, böyle bir durumda duyulan teessür ifadeleri ve teselliden ibarettir. Aynı zamanda bana gösterdiği ilgiye, bütün bu zevat vasıtasıyla gönderdiği selamlara, muhabbete teşekkürdür. Selamını aldığımı, bu mektuplarla kendisine duyururdum. Mektupların, tabiatıyla hiçbir siyasi mahiyeti yoktur. Zaten yazıldığına göre Atatürk benim mektuplarımı, yatağının başındaki komodinin bir çekmecesinde tutarmış. Atatürk gibi bir devlet adamının, dost ve arkadaş mektubunun dışında mahiyet taşıyacak yazıları komodin çekmecesinde tutacağı, hatıra dahi getirilmez. Üstelik mektupların gizli kapaklı bir tarafı da yoktu. Atatürk’ten bütün o selam ve muhabbet duygularını getirenler, kendisinin mektubumu aldığını, memnun olduğunu bana bildirirlerdi.</p>
        </blockquote>

        <p>İnönü’nün Atatürk sevgisi, başta Atatürk olmak üzere herkesçe çok iyi bilinirken başka bazı çevrelerde küçük iktidar hesaplarının yapıldığı da yadsınamaz bir gerçektir.</p>

        <div class="html5_figure"><img alt="" src="../Images/page145.jpg" /></div>

        <div class="bottom html5_figure"><img alt="" src="../Images/page146.jpg" /></div>

        <p>Yine Kılıç Ali, bu hesapların kendilerini nasıl üzdüğünü şu sözlerle anlatır:</p>

        <blockquote class="text">
          <p>Vaziyet bu merkezde iken yedi kat yabancılar bu suretle içten gelen bir samimiyetle ağlar ve teessürler izhar ederken maalesef bazı soysuzların Atatürk’ün ölümüne sabırsızlıkla intizar etmekte olduklarına dair gelen haberler, içimizin acısından bir kulağımızdan giriyor, diğer kulağımızdan çıkıyordu. Atatürk’e candan bağlanmış, ona samimi olarak inanmış insanların, her şeyin fevkinde olan düşünceleri, onu bir saat daha yaşatmak emeliydi.</p>

          <p>Ne korkunç bir haldir ki, fırtına yaklaşırken Atatürk’ün hastalığının ağırlaştığını ve artık hiçbir ümit olmadığını anlayan, onun nânü nimetiyle [iyilik] perverde olmuş, onun gölgesi altında büyümüş, yakını telakki edilebilecek bazı insanlar dahi, bir anda Atatürk’ü terk etmiş bulunuyorlardı. Bunlar artık ne saraya ne yata, Atatürk’ün semtine bile uğramaz olmuşlardı. Bu vaziyetler insana ayrıca azap veriyor, içimize hicran oluyordu.</p>
        </blockquote>

        <p>Kılıç Ali’nin bu izlenimleri elbette ki önemliydi.</p>

        <p>Ancak burada konunun başka bir yanına da dikkat çekmek zorunludur. Atatürk’e son günlerinde uzak durmakla suçlanan bir kesim de, onu kuşatan bir grubun, kendilerini ondan uzak tuttukları inancındadır. Örneğin General Ali Fuat Cebesoy, <em>Siyasi Hatıralar</em>’da şunları yazar:</p>

        <blockquote class="text">
          <p>Onunla beraber bulunmamıza maatteessüf [ne yazık ki] mani olmuşlardı. Ben her gün saraya giderek saatlerce kalmış isem de ancak bir kere Atatürk’ün yanına girmek fırsatını bulmuştum. Şunu tebarüz ettirmek isterim ki bence meçhul kalmış olan sebeple Başyaver Celal Bey’le Atatürk’ün yakınlarından bir-iki zat, hem Atatürk’ün hem de benim şiddetli arzularımıza rağmen, beni Atatürk’ün ziyaretinden mahrum bırakmışlardı.</p>

          <p>Atatürk’e mülaki olduğum gün bana karşı çok üzülmüş bulmuştum. Yanına yaklaştığım zaman, “Fuat Paşa, beni çok zaman aramadınız. Ege vapurunda böyle mi kararlaştırmıştık,” demişti.</p>

          <p>Maiyetinden şikâyet edip kendisini üzmemek için şu cevabı verdim:</p>

          <p>“Paşam! Her gün saraya gelerek sıhhatinizle alakadar olmuştum. Eğer yanınıza kadar gelememiş isem sizi rahatsız etmemek içindi.”</p>

          <p>Bu sözlerimle, kendisine evvelce söylenenlerden bana muhalefet edildiği manasını çıkartan hasta Atatürk, nöbetçi yaverini çağırtarak, ona, ne vakit saraya gelirsem hemen yanına kadar getirilmemi emretti. Bana da, “Artık bundan sonra hiçbir muhalefete maruz kalmayacaksınız,” dedi.</p>
        </blockquote>

        <p>İnönü’nün <em>Hatıralar</em>’ında ise konuya şöyle değiniliyor:</p>

        <blockquote class="text">
          <p>Atatürk benim sıhhatimle mütemadiyen alakadar oldu. Ben de onun sıhhî durumunu daima takip ediyordum. Bu arada İstanbul’a gelip kendisini tekrar görmek, yoklamak istedim. “O da benim gibi hasta, yerinden kıpırdamasın,” diye haber gönderdi.</p>
        </blockquote>

        <p>Saray kapılarının eski dostlara kapatılışının nedeni sıhhi miydi, siyasi mi?... Bunu bugünden kestirmek oldukça zor. Sağlık Bakanlığı Müsteşarı Dr. Asım Arar, o günlerde ziyaretleri, en zaruri kimselere hasretmek suretiyle sıkı şekilde tahdit ettiklerini yazar.</p>

        <p>Cumhurbaşkanlığı Genel Sekreteri Hasan Rıza Soyak ise suçlamaları şöyle yanıtlar:</p>

        <blockquote class="text">
          <p>Doktorlar, çok yorulmamasını, görüşmelerin beş-on dakikayı geçmemesini, bize sıkı sıkı tembih etmişlerdi. Atatürk de doktorların bu yasağından haberdardı. Biz de bu tavsiyeye titizlikle riayet ediyor, hatta bu yüzden birçoklarının insafsız şikâyet ve tarizlerine hedef oluyorduk.</p>

          <p>Bunlardan, beni ve arkadaşlarımı, ta can evimizden yaralamış birini yazmadan geçemeyeceğim. Sayın İnönü, Ankara’da geçirdiği tehlikeli hastalıktan kalktıktan sonra, Atatürk’ü ziyaret etmek için İstanbul’a gelmeye karar veriyor. Hazırlanıyor, trende yerini ayırtıyor. Hatta muayyen gün ve saatte istasyona iniyor, eşyası da kompartımana yerleştiriliyor. Tam bu sırada rahmetli Dr. Refik Saydam telaş içinde çıkageliyor; Dolmabahçe Sarayı’nda tarafımızdan kendisine pek kötü muamele edileceğine ve Atatürk’le görüşmesine mani olacağımıza kani olduğunu söyleyerek İstanbul’a gitmekten vazgeçmesini heyecanlı bir eda ile rica ediyor. İnönü’nün tereddüdü karşısında da, “Eğer gitmekte ısrar ederseniz lokomotifin önüne yatarım,” diyor. Bunun üzerine İnönü yolculuktan vazgeçiyor.</p>

          <p>Şimdi bu garip olduğu kadar, hazin olan hadiseyi yazarken bile içimde büyük bir üzüntü ve ürperme duymaktayım.</p>

          <p>Oysa İnönü, İstanbul’a gelmekten vazgeçince bir mektup yazmıştı. Uzgören mektubu Atatürk’e takdim, ederken, “İnönü tazimlerini bizzat arz etmek için İstanbul’a gelmek istiyordu. Hâlâ da bu arzusunda ısrar ediyor. Fakat henüz nekahat devresinde olduğu için doktorları seyahatine müsaade etmiyorlar,” dedi. Bunun üzerine Atatürk şu cevabı verdi:</p>

          <p>“Yakında ben Ankara’ya geleceğim. Binaenaleyh zahmet etmesin. Ankara’da kalıp istirahat etsin ve doktorların tavsiyelerine harfiyen riayette bulunsun. Bunları bir emir olarak teşekkür ve selamlarımla beraber kendisine söylersiniz.”</p>
        </blockquote>

        <p>İşte aynı olayın İsmet İnönü versiyonu:</p>

        <blockquote class="text">
          <p>Teşrinisani [Kasım] günleri, beni İstanbul’a götürmek için Şükrü Kaya ve onun tertibinde ansızın bir gayret belirdi. Ben de candan istiyordum. Fakat Şükrü Kaya tertibindeki bu gayret, yakın arkadaşlarımın dikkatini celp etti. Katiyen bırakmadılar. Onlar haklı ve isabetli çıktılar. Şükrü Kaya, İstanbul’a son anda beni götüremediği için pek hiddetli idi.</p>
        </blockquote>

        <p>Yazılı hatıralar, bu konuda daha fazla spekülasyon yapılmasına olanak vermiyor. Ama tüm bu satırlardan, Atatürk’ün hasta yatağı başında, şu ya da bu şekilde bir iktidar hesaplaşmasının inceden inceye sürdürüldüğü anlaşılıyor.</p>

        <p>Peki hangi Atatürk gerçekti?</p>

        <p>Her Ankara’ya gidenle İnönü’ye selam yollayan Atatürk mü, yoksa İnönü’yle haberleşti diye yaverine çıkışan Atatürk mü?</p>

        <p>Bu soruya en net yanıtı yine Atatürk verdi:</p>

        <p>Hem de tam o günlerde...</p>

        <p>Hem de tarihe geçecek bir yazılı belgeyle.</p>

        <p>Vasiyetiyle...</p>
      </div>
    </div>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f3">
      <a class="si-backref" href="#backlink-3">3</a><span class="si-footnote-text">. (Fr.) Güç bir vaka. (Y.N.)</span>
    </div>

    <div class="si-footnote html5_aside epub-type_footnote" id="f4">
      <a class="si-backref" href="#backlink-4">4</a><span class="si-footnote-text">. İşte bu mektuplardan biri: <em>“Sevgili Atatürk! Muhterem Celal Bayar bana sizin selamınızı getirdi. Çok sevindim. Sizin bir an evvel sağlığınıza kavuşmanız, yegâne ve en samimi dileğimdir. İki mübarek ellerinizden, sevgili ve can verici yüzünüzden, doymadan binlerce öperim, sevgili Atatürk, büyük Atatürk, velinimetim Atatürk!”</em> İsmet İnönü / 5 Ekim 1938.</span>
    </div>
  </div>
</body>
</html>
