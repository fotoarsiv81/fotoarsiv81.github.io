<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sarı Zeybek</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <p>Fissenger gider gitmez, Savarona’da disiplin yeniden altüst oldu. Atatürk, eski yoğun hayatına döndü. Kabuller, görüşmeler, toplantılar birbirini izliyordu. Başbakan Bayar, Dışişleri Bakanı Tevfik Rüştü Aras, İçişleri Bakanı Şükrü Kaya o günlerin en sık ziyaretçileri arasındaydılar. 19 Haziran’da Savarona çok üst düzey bir ziyarete tanıklık etti. Yatıyla Ege’de bir gezintiden dönen Romanya Kralı Karol, İstanbul’a uğramış ve Atatürk’ü ziyaret etmek istemişti. Prof.Dr. İrdelp’in izin vermesiyle Savarona’da bir kabul düzenlendi. Atatürk beyaz pantolonunu ve deniz mavisi ceketini giydi. Ama şıklığı, halsizliğini örtmeye yetmiyordu. Doktoru İrdelp, görüşme boyunca hemen yanı başındaydı. Misafir gelip de şerefe kadehler kalkacağı zaman bütün gözler Dr. İrdelp’e döndü. Zavallı doktor, Atatürk’ün mahzun bakışları karşısında bir parmak içkiye izin vermek zorunda kaldı. Kadehler dolarken Atatürk, parmağını yanlamasına değil, dikine tuttu ve İrdelp’e dönerek, “Doktor, ‘bir parmak’ demiştin, değil mi?” diye sordu.</p>

    <p>Hâlâ hastalığıyla alay edebiliyordu.</p>

    <div class="margin-top html5_section">
      <p>Haziran’ın sonuna kadar Savarona, nice ikili görüşmeye ve Bakanlar Kurulu toplantısına ev sahipliği yaptı. 20 Haziran’daki toplantı tam 4,5 saat sürdü. Gündemde yine Hatay vardı. Gerçi Hatay’da müstakil bir devlet için anlaşma imzalanmıştı ama henüz uygulamaya konulmamış; Hatay’a Türk askerinin ne zaman gireceği karara bağlanamamıştı. Nihayet Temmuz başında bir cumartesi akşamı Fransızlarla müzakereleri yürüten Genelkurmay İkinci Başkanı Asım Paşa’dan müjdeli haber geldi: Fransızlarla tarih konusunda anlaşılmıştı.</p>

      <p>Atatürk çok sevindi. Ama sabırsızdı. Uğruna canını ortaya koyduğu bu davanın bir an önce sonuca kavuşmasını görmek istiyordu. Bu yüzden hemen, 4 Temmuz Pazartesi günü Türk ordusunun Hatay’a girmesini emretti. Ancak, günlerden cumartesiydi ve hafta sonu Fransızlarla durumu müzakere edip formaliteleri tamamlamak imkânsızdı. Ama Atatürk mazeret dinlemedi.</p>

      <p>İmkânsızı istiyordu. O istediğine göre de yapılacaktı.</p>

      <p>Devreye Dışişleri Bakanı Tevfik Rüştü Aras girdi. Fransız meslektaşını aradı. Fransa Dışişleri Bakanı, konu kendisine iletilince Atatürk’ün şahsına duyduğu saygıyı anlattı ve elinden geleni yapmaya söz verdi. O gün, Fransız Dışişleri’nin ilgili büroları belki de tarihlerinde ilk kez bir pazar mesaisi için göreve çağrıldı. Fransa Savunma Bakanlığı’yla temas ederek Türk ordusunun Hatay’a giriş kararını, Atatürk’ün istediği gibi pazartesi günü için onayladılar.</p>

      <p>Bu mucizevi işlem sonunda Pazartesi günü Türk ordusu Hatay’a girdi. Atatürk mutluluktan uçuyordu.</p>

      <p>Hatay onun son davasıydı. Ve işte o dava da düşmüştü.</p>
    </div>

    <div class="margin-top html5_section">
      <p>9 Temmuz günü Bakanlar Kurulu’yla üç saatlik bir toplantı yaptı. Bu, onun başkanlığında yapılan son Bakanlar Kurulu toplantısı oldu. Ve ardından zaferini kutlamak üzere Acar motoruna geçerek Boğaz’da gezintiye çıktı.</p>

      <p>Yürümesine bile izin verilmeyen bu hasta adam, artık hiçbir akıbetten korkmadan, Boğaz’ın sularında sarsılarak rüzgâra karşı kanat açıyordu.</p>
    </div>

    <div class="html5_section">
      <h1 class="subtitle">Hasan Rıza Soyak</h1>

      <p>“Florya’da kendisini motorun küpeştesinde gören halk, etrafını sararak sevgili liderlerine tasavvurun üstünde coşkun gösterilerle sonsuz bağlılıklarını belirtmiş, Boğaz’ın her iki kıyısını da bir anda dolduran sayısız vatandaş da saatlerce sevinç nidaları ve sürekli alkışlarla Boğaz’ı inletmişlerdi.</p>

      <p>Bu gezi aklımda kaldığına göre beş-altı saat devam etti. İlk saatlerde pek neşeli görünen, durmadan konuşup gülen, motorun küpeştesinden, derin bir aşk ile sevdiği halkı mütemadiyen selamlayan eşsiz önder, gezintinin sonuna doğru motorun küçük salonuna girerek adeta çöker gibi bir koltuğa oturmuş, derhal, son süratle geri dönme emrini vermiş, yorgun ve takatsiz derin bir düşünceye dalmıştı.</p>

      <p>Bu da onun, sevgili vatandaşlarıyla temas halinde yaptığı son gezintisidir.”</p>

      <div class="margin-top html5_section">
        <p>Bu gezi sırasında Ülkü’den özenip birkaç dondurma da yiyen Atatürk, o gece yüksek ateşle kavruldu. Muayene ettiler, ateşi 39’u aşmıştı. İçten içe eriyordu. Acele Fransa’ya, Fissenger’ye haber salındı. Fransız doktor apar topar üçüncü kez geldi. Ama artık onun da yapabileceği bir şey kalmamıştı.</p>

        <p>Atatürk artık Savarona’daki yatağında esirdi. Günlerini odasında Ülkü’yle oyalanıp gramofon çalmakla geçirir olmuştu. Dostları, sabahları uyandığını odasından gelen plak sesinden anlıyorlardı.</p>

        <p>Bir gün, herkesi gözyaşına boğan şu sözler, dudaklarından dökülüverdi:</p>

        <p>“Bu yatı, bir çocuğun oyuncağını beklemesi gibi beklemiştim. Meğer bana bir hastane olacakmış.”</p>
      </div>
    </div>

    <div class="html5_section">
      <h1 class="subtitle">Kılıç Ali</h1>

      <p>“Yarabbi, ne acı günlerdi. Düşündükçe hâlâ burnumun direği sızlıyor. Pek ağır bir hastalığın ıstırabı ve ümitsizliği içinde bulunan Atatürk, hâlâ etrafından ıstırabını saklamaktaydı. Sıhhatli, zinde günlerindeki şetaretini bırakmamak için ne kadar kuvvet sarf etmekteydi. O hasta halinde bile ne kadar güzel, ne kadar yakışıklı adamdı. Şık giyinmiş, en güzel çiçeği yakasının iliğine iliştirmiş, sevimli Ülküsünü kucağına alıp çaldırdığı şarkıları dinleyen ve bazen şarkılara bizzat iştirak ederek beşuş görünmek isteyen, yaradılışı itibariyle güzel, sevimli olan bu büyük adam, günden güne ölüme daha ziyade yaklaşıyordu. Buna rağmen gösterdiği metanet, daha doğrusu ölümle pençeleşmesi, gözümüzün önünde her gün, hatta saatten saate biraz daha etinden, renginden kaybetmesi, bizim gibi yakınında bulunanlar için hayatı, ölümden farksız bir cehennem haline koymaktaydı. Bütün günlerimiz odalarımıza kapanarak gizliden gizliye, birbirimize dahi göstermeden ağlamakla geçiyordu. Elden başka bir şey gelmiyordu. Vaziyetimiz çok müşküldü. Bir taraftan tehlikenin elem ve ıstırabı bizi eritiyordu. Diğer taraftan da bu elem ve ıstırabı harice hissettirmemek ve etrafın kuvveti maneviyesini sarsmamak lazımdı. Bunlar, dayanılabilecek haller miydi?”</p>
    </div>

    <div class="html5_section">
      <h1 class="subtitle">Hasan Rıza Soyak</h1>

      <p>“Bir gece ateşin şiddetinden bunalıp güverteye çıktığını ve bir şezlonga uzandığını haber verdiler. Derhal yanına gittim. Arkamdan Ali Kılıç ile Sabiha Gökçen de geldiler. Sıcak ve ateşten çok mustarip olduğu, biraz serin havaya muhtaç olduğu belliydi. Bu itibarla kendisine hak vermemek kabil değildi. Ne çare ki orada uzun müddet kalması da katiyen doğru olmazdı. Güverte cereyanlı, hava rutubetliydi. Üşütüp bu yüzden mevcut rahatsızlığa bir de soğuk alma gibi herhalde çok tehlikeli olacak bir unsurun daha katılması ihtimali vardı. Kalbim sızlayarak içeriye girmesi için ricaya başladım. Yanındakiler de bana yardım ediyorlardı. İlk anlarda ricalarımı şiddetle reddediyor, ne olursa olsun güvertede kalmak istiyordu. Ben de derece derece yalvarmalarımı artırıyor, mümkün olduğu kadar kırılmamasına dikkat ederek hareketinin doğru olmadığını ve muhtemel tehlikeyi anlatmaya çalışıyordum.”</p>
    </div>

    <div class="html5_section">
      <h1 class="subtitle">Kılıç Ali</h1>

      <p>“Atatürk, ‘Boğuluyorum o odada, orada daha fazla oturamayacağım,’ diyordu. İçeri girmesi için yalvardık. Yatmaktan, hararetten, bilhassa karnında toplanan sudan o kadar bizar hale gelmişti ki, kendisini bir türlü ikna edemedik. Bütün ısrarlarımıza cevaben, ‘Ne olacaksa artık olsun,’ diyordu.</p>

      <p>Nihayet yalvarmalarımıza dayanamadı, ayağa kalktı ve bir cehennem, bir nevi mahbes telakki ettiği odasına doğru yürümeye başladı. Fakat daha birkaç adım attıktan sonra, tam güverteden salona gireceği sırada daha fazla yürüyemedi ve tekrar orada, salon kapısının önünde bulunan koltuklardan birine kendisini attı. Belliydi ki ateşi çok yükselmiş olduğu için yürüyemiyordu. Hemen koltuğa yastıklar koyduk. Oracıkta rahatını temine çalıştık. Bu esnada bana hitap ederek, ‘Kılıç Ali’ dedi, ‘annene telefonla sor. Bu ateşimi, bu sıkıntıyı geçirecek bir ev ilacı biliyor mu, öğren.’</p>

      <p>Derhal kalktım. Yattan telefon ettim. Annem bana gül sirkesi koymamızı tavsiye etti. Ve vaktiyle yapılmış olan bir şişe gül sirkesini gönderdi. Bu gül sirkesini, içine buz koyarak soğuttuktan sonra küçük bezleri onunla ıslatarak başına, bileklerine soğuk soğuk koyuyor ve ateşini tahfif etmeye çalışıyorduk. Hakikaten bu gül sirkesi o aralık ateşini düşürmüş, sıkıntılarını azaltmış, kendisine o geceyi iyi geçirtmişti. Ertesi sabah yanına girdiğim zaman, ‘Annene teşekkür ederim,’ dedi, ‘ilacı beni çok açtı.’”</p>

      <div class="html5_figure"><img alt="" src="../Images/page133.jpg" /></div>

      <div class="html5_figure"><img alt="" src="../Images/page134_1.jpg" /></div>

      <div class="bottom html5_figure"><img alt="" src="../Images/page134_2.jpg" /></div>

      <div class="margin-top html5_section">
        <p>Ama bunlar hep geçici rahatlamalardı. Atatürk, temmuz sıcağında Savarona’nın basık tavanlı kamarasında kavruluyordu. Bir parça rahatlasın, diye odasının köşelerine sandıklar içinde kalıp buz parçaları konuldu. Uyandıkça bunlara bakıyor, “Benim bağırsaklarım da sular içinde yüzermiş. Böyle insan yaşar mı?” diye söyleniyordu.</p>

        <p>Sonunda Savarona’da daha fazla kalamayacağı anlaşıldı. Bu yüzen sarayda ancak 55 gün geçirebilmişti. 23 Temmuz günü yatla son bir Boğaz turu attı ve 25 Temmuz gece yarısı Dolmabahçe’ ye taşındı.</p>

        <p>Yürüyecek halde değildi. Saraya girişini kimsenin görmemesini istiyordu. Bu yüzden Cumhurbaşkanlığı Genel Sekreteri Hasan Rıza Soyak önceden rıhtıma çıkarak sahildeki ışıkları söndürttü. Nöbetçi ve hizmetçileri de uzaklaştırdı. Atatürk sedyeyle taşınmaya kesinkes itiraz ediyordu. Israr edenlere hiddetlendi. Bunun üzerine Acar motorundaki hasır koltuk getirtildi. Bu koltuğa oturup bir prova yaptı. Koltuğu sağdan Kılıç Ali, soldan Muhafız Komutanı General İsmail Hakkı Tekçe, arkasından da Faik adlı genç bir sivil polis tuttular. Atatürk bir elini Kılıç Ali’nin, diğer elini de Tekçe General’in sırtına koydu. Kaldırıldı.</p>

        <p>Sarsılmadan, Savarona’dan İstanbul motoruna bindirildi. Motor, saray kapısına yanaştı. Bu arada doktoru Neşet Ömer Bey, sürekli Ata’nın nabzını kontrol ediyordu. Kıyıdan yeniden kaldırıldı ve saraydaki asansöre kadar taşındı. Asansör salona çıkınca Atatürk daha fazla taşınmak istemedi. Yürüyerek kendisi için hazırlanan 71 no’lu odaya kadar gitti ve gider gitmez de kendini yatağa attı, derin bir, “Ohhh!” çekip, “Dünya varmış,” dedi, “hakikaten burası yattan daha serin.”</p>

        <p>Hastalığı, üçüncü ve son aşamasına böylece girmiş oluyordu.</p>
      </div>
    </div>
  </div>
</body>
</html>
