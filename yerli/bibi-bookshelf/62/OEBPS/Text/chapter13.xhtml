<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sarı Zeybek</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <p>1 Haziran 1938, herhalde Ata’nın yaşamındaki en mutlu günlerden biriydi. Aylardır beklediği Savarona, o sabah Dolmabahçe önüne demirlemişti. Atatürk, yat geldiği sırada İngiltere’den yeni dönmüş olan İş Bankası Genel Müdürü Muammer Eriş’le görüşüyordu. Yatı görünce dayanamadı, Eriş’i de yanına alarak saat 15.30’da doğruca bu yeni oyuncağına koştu.</p>

    <p>Karaciğerinde büyüyen hastalık, ikinci ve şifasız devresine girerken o, ancak 55 gün kullanabileceği yeni bir saraya kavuşuyordu.</p>

    <p>Savarona’yla birlikte Ata’nın son yazı başlıyordu.</p>

    <div class="margin-top html5_section">
      <p>Savarona, Amerikalı milyarder bir bayan için Almanya’da yapılmıştı. Yapımı sırasında sahibesinin parasal durumu bozulunca satışa çıkarılmıştı. Türk hükümeti de Atatürk için bir yat yaptırma hazırlığındaydı. Eskiyen Ertuğrul yatı, birkaç kez kaza tehlikesi atlatınca yenisinin yaptırılması fikri doğmuştu. Ama Atatürk’ün sağlık durumu yeni bir yatın yapımını bekleyecek halde değildi. Bu yüzden Savarona’nın satış haberi hızır gibi yetişti. Hemen görüşmeler yapılarak on bin dolara mal olan yat, bir milyon iki yüz elli bin lira karşılığı satın alındı.</p>

      <p>Atatürk, yatı gezerken gözlerine inanamıyordu. Savarona, geniş kabul salonları, lüks kamaraları, jimnastik salonu, kütüphanesi, müzik salonuyla adeta bir yüzer saraydı.</p>

      <p>Ata, yakın çevresiyle birlikte hemen ertesi gün yata yerleşti. İki yakın arkadaşı olan Ali Fuat Cebesoy ile Fethi Okyar’ı da Savarona’ya davet etti. Onlara yatı sevinçle gezdirirken birden mahzunlaşmış ve, “Ne olurdu bu gemi elimize birkaç sene evvel geçmiş olsaydı,” diye yakınmıştı.</p>

      <p>Yatta geçirdiği ilk gece, kamarasındaki boy aynasının karşısına geçti ve vücudunu incelemeye başladı. Karnı iyiden iyiye şişmiş, büyümüştü. Dostları da o gün, bu şişliği şişmanlama sanmışlardı. Atatürk, doktoru Nihat Reşat Belger’i çağırttı ve, “Doktor,” dedi, “bana, ‘Şişmanlıyorsun,’ diyorlar. Fakat ben hissettim ki bu şişmanlama normal değildir. İşin içinde başka bir şey vardır. Bu, bir hastalıktır. Doktor, gördünüz; siz odaya girdiğiniz zaman ben aynanın önünde pantolonumu iliklemeye çalışıyordum ve buna muvaffak olamıyordum.”</p>
    </div>

    <div class="html5_section">
      <h1 class="subtitle">Dr. Nihat Reşat Belger</h1>

      <p>“Bu kısa ve kesin konuşmasında, bu ‘Doktor... Doktor,’ tekrarında büyük hastanın şekvası, bir derin kükreyiş yankısı gibi insanın içine işliyordu. Yüzüme o bildiğiniz heybetli ve nüfuzlu bakışları ile bir baktı. Ne kadar hazin bir manzara karşısında bulunduğumu tahmin edersiniz. Endam aynasının önünde kendi vücudunu dikkatle muayene etmek, ne elim manaya geliyormuş. İşte onun bu sözlerinden ve bu bakışlarından anlaşılıyordu. O vakit duyduğum üzüntüyü bir bilseniz.”</p>

      <div class="margin-top html5_section">
        <p>Doktor Belger, bütün gücünü toplayarak Atatürk’e hastalığının yeni bir evreye girdiğini haber verdi. “Bundan böyle tedavinize büyük bir itina göstermek zorundasınız,” dedi. Reçete yine aynıydı: “yatakta mutlak istirahat ve perhize harfi harfine riayet.”</p>

        <p>Atatürk çaresiz boyun eğdi. Ama ümitsiz bir çocuk gibi bir şeyi sormadan edemedi:</p>

        <p>“Eğer ara sıra yatla gezersem yataktan çıkıp güvertede biraz dolaşmaklığım kabil midir?”</p>

        <p>“Evet efendim; Ancak yorulmamak şartı ile ayakta çok durmamak üzere...”</p>

        <p>Nihat Reşat Belger o ilk muayeneden sonra şu reçeteyi yazdı:</p>

        <blockquote class="text">
          <p>Savarona yatında deniz iklimi kuru faydalıdır. Ancak aşağıdaki şartların tatbik edilmesi elzemdir:</p>

          <p>1. Sakin ve asude bir hayat geçirmek.</p>

          <p>2. Dimağı ve bedeni her türlü yorgunluktan sakınmak.</p>

          <p>3. 24 saatin 16 saatini ufki vaziyette istirahate hasretmek.</p>

          <p>4. Evvelce tayin edilen rejime devam etmek. Yumurta ve yumurtalı gıdaları ve bir müddet yaş ve çiğ meyveleri yememek; şimdiki halde kuru fasulye, mercimek ve nohut gibi çok gaz yapan maddelerden de içtinap etmek [uzak durmak]...</p>
        </blockquote>

        <div class="html5_figure"><img alt="" src="../Images/page121.jpg" /></div>

        <div class="big1 html5_figure"><img alt="" src="../Images/page122.jpg" /></div>
      </div>
    </div>

    <div class="html5_section">
      <h1 class="subtitle">Kılıç Ali</h1>

      <p>“Yattaki ilk günlerde Atatürk yine doktorlarının tavsiyelerine o kadar ehemmiyet vermiyordu. Uzun oturmaktan, yatakta yatmaktan sıkılıyordu. Karnı şişmekte olduğu için eski pantolonları uygun gelmiyordu. Yeniden kendisine yat kıyafeti yaptırmıştı. Beyaz pantolon üzerine lacivert ceket, ayağına beyaz iskarpin giyerek yatta gezer, oturur, bazen beyaz pantolonun üzerine Muammer Eriş’in İngiltere’den getirmiş olduğu beyaz, şık, yünlü süveteri giyerek salona, güverteye çıkardı. Öğle ve akşam yemeklerini, yukarı salona çıkarak arkadaşlarıyla birlikte yiyordu. Halbuki yürümek, bilhassa da merdiven çıkmak asla doğru bir iş değildi. Daima yorucu hareketlerden sakınması lazımdı. Birçok gayret sarf edilmesine rağmen Atatürk’ün iştahı yoktu. Adeta zorla yemek yiyordu.”</p>
    </div>

    <div class="html5_section">
      <h1 class="subtitle">Dr. Nihat Reşat Belger</h1>

      <p>“Yatta bir-iki fizyoterapi aleti vardı. Atatürk o gün bana, ‘Doktor,’ dedi, ‘acaba bunlardan istifade edebilir miyim?’</p>

      <p>Hissettim ki bu sualinde bir kontrol mahiyeti vardı. Hastalığının önem ve tehlike derecesini, kendisine verilecek müsaade cetveline göre ölçüp bir fikir edinmeye çalışıyordu.</p>

      <p>Şimdilik müsaade buyurun. Belki daha sonra bunu yapabilirsiniz, efendim, dedim.</p>

      <p>Hiç ses çıkarmadı. Ama hissettim ki bu sözümden pek hoşlanmadı.”</p>

      <div class="margin-top html5_section">
        <p>8 Haziran günü Fransız doktor Fissenger, çağrı üzerine ikinci kez Türkiye’ye geldi ve Savarona’da Atatürk’ü muayene etti. Son muayeneden bu yana Ata’nın sağlık durumuna ilişkin haberleri hep Doktor Neşet Ömer Bey’den öğrenmiş ve kendisine ulaşan raporlardan hastanın durumunun düzelmekte olduğuna inanmıştı. Oysa ikinci muayenede, yani ilk muayenesinden 2,5 ay sonra Atatürk’ün durumunun vahamete doğru gittiğini hayretler içinde gördü. Hastası iyiden iyiye kötülemişti ve bunun da en önemli nedeni, yaptığı o çılgınca Mersin seferiydi.</p>

        <p>Hatay için canını ortaya koymuştu ve şimdi canı tehlikedeydi.</p>

        <p>Fissenger’nin de talimatıyla bütün ziyaretler durduruldu. Ata’nın yorulmaması için artık yanına kimse alınmayacaktı. Yaverleri bile huzuruna nadiren gireceklerdi.</p>

        <p>İşte o günlerde İsmet İnönü’nün ağır hasta olduğu haberi geldi.</p>

        <p>Ve Fissenger apar topar Ankara’ya, İsmet Paşa’ya gönderildi.<a class="si-noteref epub-type_noteref" href="#f1" id="backlink-1">1</a></p>
      </div>

      <div class="double html5_section">
        <p>Fissenger, İnönü’yü muayene etti. Safrakesesi iltihaplanmıştı. Ancak Paşa şeker hastasıydı. Bu yüzden de ameliyatı çok tehlikeliydi. İlaç tedavisi önerip İstanbul’a döndü. Atatürk’ü son bir kez muayene ettikten sonra da Fransa’ya dönmek istediğini bildirdi. Bayar ve diğer hükümet erkânı, bir hafta, on gün daha kalmasını rica edince Fransız profesör şu yanıtı verdi:</p>

        <p>“Bırakın döneyim. Bir gün daha kalacak olursam ben, onun dediklerini yapmaya başlayacağım. Öylesine tesiri altındayım...”</p>

        <p>Fissenger, muayene raporunu hazırlarken Atatürk İçişleri Bakanı ve CHP Genel Sekreteri Şükrü Kaya’yı çağırttı ve doktorların ne dediklerini sordu. Kaya, “Bağırsak ve karaciğer rahatsızlığı,” dedi, “perhiz, istirahat ve tedavi ile geçer, diyorlar. Galiba suyun alınmasına da karar verildi.”</p>

        <p>“Suyun alınması” lafı Atatürk’e her şeyi anlatmaya yetti. O tıp sözlüğünde okuduğuna göre, ancak hastalığın ileri aşamalarında karından şırıngayla su alınıyordu. O halde iş, ciddiye binmiş demekti. Şükrü Kaya’ya şu talimatı verdi:</p>

        <p>“Bu akşam Fissenger, senin davetlin olsun. Onu Florya’ya götür. Çay içer, baş başa konuşursunuz. Ama her şeyi, her şeyi konuşursunuz.”</p>

        <p>Bu “her şeyi” sözünün altında yatan anlam belliydi: Atatürk, ne kadar ömrü kaldığını öğrenmek istiyordu. Önlem almalıydı.</p>

        <p>Akşam Şükrü Kaya, bu zor soruyu Fissenger’ye olanca açıklığıyla sordu:</p>

        <p>“Doktor! Ben, İçişleri bakanıyım ve Atatürk’ün partisinin genel sekreteriyim. Muayenesinde, konsültasyonlarda bulundum. Meslekten değilim. Bir şey anlayamadım. Şimdi sizden şunu öğrenmek istiyorum: Atatürk bu hastalıktan ölür mü? Ve ne vakit ölebilir? Bana bu soruları hükümet de, parti de, Meclis de soracaktır.”</p>

        <p>Profesör Fissenger, önce Atatürk’ü öven cümlelerle lafa girdi. Sonra da durumu şöyle tanımladı:</p>

        <p>“Şimdi, hepimiz kazaya uğramış bir geminin içinde bulunuyoruz. Başımıza gelecek felaket, beni de sizin kadar müteessir etmektedir. Atatürk, tıbbın müdahalesi ve tabiatın yardımıyla daha iki yıl yaşayabilir. Tıp tarihinde bunun misalleri çoktur. Ama şimdi yata döneriz, bağırsak ya da beyin kanamasından Atatürk’ü ölmüş de bulabiliriz. Onun için siz Cumhuriyet’in selameti için gereken tedbirleri şimdiden alınız.”</p>

        <p>Ertesi sabah Şükrü Kaya, bu hazin görüşmeyi Atatürk’e nakletmeye gitti. Neyi, nasıl açıklayacağını bilemezken Atatürk, konuyu kısa kesti:</p>

        <p>“Her şeyi ama her şeyi görüştünüz mü?”</p>

        <p>“Evet, efendim...”</p>

        <p>“Öyleyse Ankara’ya dön, işlerinle uğraş.”</p>

        <p>Artık, acı sonu o da biliyor ve Türkiye’yi kendisinden sonrası için hazır olmaya davet ediyordu.</p>

        <p>O günlerde bir akşam Savarona’dan Cenevre Üniversitesi’nde okumakta olan Afet İnan’a şu mektubu<a class="si-noteref epub-type_noteref" href="#f2" id="backlink-2">2</a> yazdı:</p>

        <div class="letter html5_article">
          <p>Afet,</p>

          <p>Hasan Rıza Soyak ile benden mektup beklediğini bildirmiştin. Arzun, her zaman hatırımdadır. Vaziyetim şudur: Bence doktorların yanlış görüş ve hükümleri sebebiyle hastalık durmamış, ilerlemiştir.</p>

          <p>Vakitsiz ayağa kalkmak, yürümek, hususiyle burunda yapılan atusman üzerine gelen kusma neticesi, yapılan istirahatleri hiçe indirmiştir. İstanbul’a gelince hükümet, reyimi almaya lüzum görmeksizin Fissenger’yi getirtti. Yeniden tetkik, muayene yapıldı. Karaciğeri eski halinden farksız ve karnı birkaç kiloluk müterakim su ve gaz dolayısıyla şişkin ve defigüre bir halde buldular. Şimdilik Temmuz 15’e kadar, yeni tedavi ve yeni rejim tahtında kesin olarak dinlenmeyi zaruri buldular. Bunun esası da yatak ve şezlong istirahatidir. Bu müddet sonunda Fissenger tekrar gelecektir.</p>

          <p>Ahvali umumiyem iyidir. Tamamen iadeyi afiyet ümit ve vaadi kuvvetlidir. Senin için asla mucibi merak ve endişe olmamalıdır. Serinkanlılıkla imtihanlarını vererek muvaffakiyetle avdetini bekler ve muhabbetle gözlerinden öperim.</p>
        </div>
      </div>
    </div>
  </div>

  <div class="si-footnotes html5_section epub-type_footnotes">
    <div class="si-footnote html5_aside epub-type_footnote" id="f1">
      <a class="si-backref" href="#backlink-1">1</a><span class="si-footnote-text">. Bu konuda iki farklı rivayet vardır: Atatürk’ün çevresi, Fissenger’nin Ata’nın başından ayrılmaması gerektiği halde bizzat Atatürk’ün emriyle İsmet Paşa’ya gönderildiğini söyler. İnönü ise hükümetin dünya kamuoyuna “Atatürk hasta” görüntüsü vermemek için, Fissenger’nin kendisi için getirtilmiş gibi gösterildiğini yazar. İnönü’nün hatıratının bu bölümünü buraya aynen alıyoruz: “(Atatürk’ün) Hastalığı ehemmiyet peyda ettikten sonra... yahut bu dışarıda anlaşıldıktan sonra Atatürk’ün hali tekrar değişti, benimle temas(ın) kendisini ve hükümeti zayıflattığı zehabına düştü. Teması istemez oldu. Adana’dan geldiği gün, istasyonda iyi görüştük. Ertesi gün İstanbul’a giderken selam vermedi. Hastalığı artık meydanda idi. İstanbul’da uzun müddet yatta kaldı. Bu esnada (Haziran 1938) ben hastalandım. Ölüm tehlikesi geçirdim. Atatürk alakadar oluyordu. Etrafı daha çok alakadar oluyor, ‘İyileşecek miyim, ölecek miyim?’ bunu öğrenmeyi pek istiyorlardı. Hükümet Atatürk’e Fissenger’yi tekrar getirmek istiyordu. Kendisi istemiyordu. Benim için getirmiş oldular.”</span>
    </div>

    <div class="si-footnote html5_aside epub-type_footnote" id="f2">
      <a class="si-backref" href="#backlink-2">2</a><span class="si-footnote-text">. 14 Haziran 1938 tarihli bu mektup, bu kitabın da temel iddiası olan “teşhiste gecikme” gerçeğinin Atatürk’ün ağzından itiraf edildiği tek belgedir. Her nedense bazı kaynaklarda buraya aldığımız ilk paragrafa yer verilmemiştir.</span>
    </div>
  </div>
</body>
</html>
