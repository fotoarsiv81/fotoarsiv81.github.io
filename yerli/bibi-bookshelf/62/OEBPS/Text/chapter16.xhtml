<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sarı Zeybek</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <p>Eylül ayı başında Atatürk’ün karnındaki suyun şırıngayla alınması artık zorunlu hale geldi. Biriken suyun miktarı 10-12 litreyi bulmuştu. Bu yüzden Atatürk’ün nefesi daralıyor, sıkıntısı dayanılmaz bir hal alıyordu.</p>

    <p>Doktorları, Fissenger’nin üçüncü kez çağrılmasına ve onun huzurunda şırıngayla karından su alınmasına karar verdiler.</p>

    <p>Ama bu operasyon, Atatürk’ü endişelendiriyordu. Atatürk, bunu bir ameliyat sayıyor ve su alınma işlemi sırasında bağırsaklarının delinmesinden korkuyordu. Bu yüzden, konu kendisine iletildiğinde, “Anlatın bana,” dedi, “bu nasıl olacak?”</p>

    <p>Anlattılar. Karındaki suyun çıkarılması için yataktaki konumunu biraz değiştirmek, vücudu sola döndürmek gerekecekti. Bu sayede alınacak su, karnın en altında toplanacak ve dışarı alınması kolaylaşmış olacaktı. Sonra da karın duvarı özel bir iğneyle delinecek ve içerdeki su, şırıngayla çıkarılacaktı. Operasyonu yapacak olan Mim Kemal Öke, “Atam, siz müsterih olunuz. Bu, daha önceki ameliyatlarınızdan da basittir,” dedi.</p>

    <p>Atatürk düşündü ve uzun zamandır yapmayı düşündüğü bir iş için vaktin geldiğine hükmetti. Eylül başında güneşli bir sonbahar sabahı Cumhurbaşkanlığı Genel Sekreteri Hasan Rıza Soyak’ı çağırttı. Yanına oturttu. Elini tuttu, başını önüne eğdi ve ağır ağır konuştu:</p>

    <p>“Bu yolda konuşmak, benim için de, senin için de ağır bir şey ama başka çaremiz yoktur. Konuşmaya mecburuz çocuk... Hani seninle ara sıra bir işimizden bahsederdik; hatta bunun için bir de hususi kanun çıkarılmıştı. Şu vasiyetname meselesi... Bugün yarın o işi bitirmeliyiz. Ne olur ne olmaz. İhtiyatlı olalım. Mal olarak nemiz varsa derhal bir listesini yap, bana getir.”</p>

    <p>Hasan Rıza sarsıldı. Ama bu, Atatürk’ün emriydi. Bürosuna inip kayıtları dökmeye başladı. Ata’nın tüm malvarlığının bir listesini yaptı, İş Bankası’nda bir buçuk milyon liraya yakın parası, hisse senetleri ve gayrimenkulleri vardı. Listeyi yanına alıp yeniden yukarı çıktı.</p>

    <div class="html5_section">
      <h1 class="subtitle">Hasan Rıza Soyak</h1>

      <p>“Atatürk listeyi aldı, tetkik etti. ‘Bunları ikiye ayıracağız,’ dedi, ‘Bir kısmı hayatta bulunduğumuz müddetçe üzerimizde kalması lazım gelenlerdir: para, hisse senetleri, Çankaya’daki köşkle eşyaları gibi... Yapacağımız vesikaya işte bunlan koyacağız; diğerlerini, yani Çankaya’dan başka yerdeki evleri ve emlaki, Ankara’ya avdet eder etmez, mahalli belediyelerine veya diğer kurumlara verir, muamelesini de yaptırırız.’”</p>

      <div class="margin-top html5_section">
        <p>Atatürk, sahip olduğu bütün para ve hisse senetleri ile Çankaya’daki menkul ve gayrimenkullerini Cumhuriyet Halk Partisi’ne devretme kararındaydı. Ama bazı şartları vardı.</p>

        <p>Atatürk bu genel çerçeveyi çizdikten sonra ayrıntılara geçti. Soyak da bu ayrıntılara göre bir hukukçunun yardımıyla bir taslak metin hazırladı.</p>

        <p>Ertesi sabah odanın kapılarını kapatıp taslağın ayrıntıları üzerinde çalışmaya başladılar.</p>

        <p>İş Bankası’ndaki para ve hisse senetleri, yine İş Bankası tarafından gelirlendirilecekti. Atatürk, “Çünkü,” dedi, “İş Bankası, Celal (Bayar) Bey’in nezareti altında çok iyi çalıştı ve başarılı neticeler aldı.”</p>

        <p>Sonra kız kardeşi ve manevi kızlarına ait maddelere geçti. Makbule, Afet, Sabiha, Ülkü, Rukiye ve Nebile mirastan pay alacaklardı.</p>
      </div>
    </div>

    <div class="html5_section">
      <h1 class="subtitle">Hasan Rıza Soyak</h1>

      <p>“Ben, yatağın sağ yanında ayakta duruyor, kendisini müthiş bir heyecan ve teessür içinde seyrediyordum. Çok sakindi. Arada bir yazdıklarına da göz atıyordum. Hem yazıyor, hem de bazı kelimeleri değiştiriyor, cümleleri, manalarına hiç halel getirmeden kısaltıyor, sadeleştiriyordu. Eşsiz muhakeme ve zarafeti burada da kendini göstermişti. Çok ince düşünüyordu. Mesela bir maddede, kendisine aylık bağlanmasını vasiyet ettiği hanımlardan beşinin soyadları yazılıydı; yalnız Bayan Afet’in soyadı yoktu; o, ailesinin soyadını kullanmıyordu. Henüz başka bir ad da almamıştı; bunu görünce diğerlerinin de soyadlarını yazmadı. Yine aynı maddede ‘Vefatlarına kadar’ ibaresi vardı; bunun yerine, ‘yaşadıkları müddetçe’ kaydını koydu; ona göre yaşamak esastı. Bir vasiyetnamede dahi olsa, bir insanın ölümünden bahsetmeyi nezakete ve hayırhahlığa uygun bulmuyordu. Dakikalar geçtikçe heyecanım artıyordu. Bu tarihî hadisenin tek şahidi olmak düşüncesi beni sarsıyordu.”</p>

      <div class="margin-top html5_section">
        <p>Vasiyette, banka gelirlerinden bir kısmının Türk Tarih ve Türk Dil kurumları arasında bölüştürülmesi de isteniyordu.</p>

        <p>Ve nihayet vasiyetin beşinci maddesi İnönü’yle, daha doğrusu İnönü’nün çocuklarıyla ilgiliydi. Atatürk, İnönü’nün çocuklarına yüksek öğrenimleri için yardım yapmak istiyordu. Soyak’a, “Kendisine (İsmet İnönü’ye) bir hal olursa kardeşi (Hasan Rıza Temelli) çocuklarına bakmaz,” dedi.</p>

        <p>Bu madde, Atatürk’ün bir “eski dost”a sıcak bir jestiydi belki. Mustafa Kemal, onca yıllık silah arkadaşına, iki satırlık bir mesaj yolluyordu. “İnce ve anlamlı bir mesaj...”</p>

        <p>Ama o günlerde bu madde üzerine yoğun spekülasyonlar yapıldı. Yakın çevresinin Atatürk’e İnönü’nün ölmüş, hatta öldürülmüş olduğunu söyledikleri, Ata’nın da bunun üzüntüsüyle vasiyetine böyle bir madde koyduğu söylendi. Bu söylenti, İstanbul ve Ankara’yı karıştırdı. Bir sır kalması istenen vasiyet böylece birden gündemin baş maddesi haline geliverdi:</p>

        <p>İnönü, vasiyet üzerinde kopan fırtınayı <em>Hatıralar</em>’ında şöyle anlatıyor:</p>

        <blockquote class="text">
          <p>Vasiyet fikri ve ihtimali üzerine memleket aylarca çalkalandı. Memleket bütün bu şayiaları, daha doğrusu telkin ve teşebbüsleri tasfiye etti. Hadisat şöyle hülasa olabilir:</p>

          <p>Fethi Okyar fitneye iltifat etmedi. Mareşal (Çakmak), ortalığı bir müddet yokladıktan sonra müstağni vaziyet aldı. Çekilmemin bidayetinde başında korkmuş, bana hiç sokulmamıştı. Sonra eskisinden daha çok sokuldu. Şükrü Kaya, Hasan Rıza Soyak başlıca (Hatıralar’ın bu kısmı okunamıyor) ... olarak Dr. Aras’la beraber bir vasiyet koparmak ve uydurmak için çok çırpındılar. Son âna kadar bu ümidi muhafaza ettiler. Atatürk’ten koparamadılar. Şifahen uydurmaya Hasan Rıza teşebbüs etti. Celal Bayar kabul etmedi. Efkârı umumiyenin tazyiki son derece artmış idi. Benim hayatım üzerinde iki taraflı alaka azami dereceyi buldu.</p>

          <p>Şükrü Kaya, Ankara’nın büyük idare ve inzibat amirlerine, bir vasiyet çıkarsa canla başla tatbik edileceğini söyledi. Ertesi gün zabıtnameden bu ifadesini çıkardı.</p>
        </blockquote>

        <p>İnönü’nün bu ifadeleri, Ata’nın ölüm döşeğinde, başucunda yaşanan kıyametin işaretlerini veriyor.</p>

        <p>Hasan Rıza Soyak, İnönü’nün suçlamalarını yanıtlarken bunların “yersiz yorumlar” olduğunu söylüyor Atatürk’ün, İnönü’nün hastalığıyla yakından ilgilendiğini hatırlatıyor.</p>

        <p>Bütün bu dedikodular arasında vasiyet son şeklini aldı. Ata’nın altı maddeden oluşan vasiyeti aynen şöyleydi:</p>

        <blockquote class="text">
          <p>Dolmabahçe</p>

          <p>5 Eylül 1938, Pazartesi</p>

          <p>Malik olduğum bütün nukut ve hisse senetleri ile Çankaya’daki menkul ve gayrimenkul emvalimi Halk Partisi’ne, atideki şartlarla terk ve vasiyet ediyorum:</p>

          <p>1. Nukut ve hisse senetleri, şimdiki İş Bankası tarafından nemalandırılacaktır.</p>

          <p>2. Her seneki nemadan bana nispetleri şerefi mahfuz kaldıkça, yaşadıkları müddetçe, Makbule’ye ayda 1.000, Afet’e 800, Sabiha Gökçen’e 600, Ülkü’ye 200 lira ve Rukiye ile Nebile’ye şimdiki 100’er lira verilecektir.</p>

          <p>3. Sabiha Gökçen’e bir ev de alınabilecek para verilecektir.</p>

          <p>4. Makbule’nin yaşadığı müddetçe Çankaya’da oturduğu ev de emirlerinde kalacaktır.</p>

          <p>5. İsmet İnönü’nün çocuklarına yüksek tahsillerini ikmal için muhtaç oldukları yardım yapılacaktır.</p>

          <p>6. Her sene nemadan mütebaki miktar, yarı yarıya Türk Tarih ve Dil kurumlarına tahsis edilecektir.</p>
        </blockquote>

        <p>Atatürk, vasiyetini bitirdikten sonra bir zarfa koydu, zarfın ağzını kapadı ve başucundaki komodinin çekmecesine yerleştirdi.</p>

        <p>Ertesi gün yataktan kalktı, tıraş oldu, yıkandı, ipek pijamasının üzerine kırmızı ropdöşambr giydi, boynuna vişne renginde bir fular bağladı ve denize bakan pencerelerin önündeki şezlonga kuruldu.</p>

        <p>Cumhurbaşkanlığı Genel Sekreteri Soyak, noteri getirince vasiyetinin bulunduğu zarfı ona uzattı ve, “Bu, benim vasiyetimdir,” dedi. “İcap ettiği zaman lütfen kanuni muamelesini yaparsınız.”</p>

        <p>İşte son görevini de tamamlamıştı.</p>
      </div>

      <div class="margin-top html5_section">
        <p>Vasiyet işi bittikten sonra Hasan Rıza’yla konuşurlarken konu, asıl siyasi mirasın nasıl paylaştırılacağı sorununa geldi. Öyle ya Ata’nın “siyasi miras”ı neydi? Tahtını boşaltırsa böyle bir karizmanın yerini kim, nasıl doldurabilirdi?</p>

        <p>Daha doğrusu, doldurabilir miydi?</p>

        <p>Hasan Rıza’nın aktardığına göre Atatürk bu soruya aynen şu yanıtı verdi:</p>

        <blockquote class="text">
          <p>Elbette bunda söz ve intihab [seçme] hakkı sadece milletin ve onun mümessili olan Türkiye Büyük Milet Meclisi’nindir; yalnız ben bu meseledeki mütalaamı ifade edeceğim.</p>

          <p>Evvela akla İsmet Paşa gelir. Evet! O, memlekete büyük hizmetler ifa etmiştir. Fakat nedense umumun sempatisini kazanamadığı görülüyor; bu yüzden durumu pek de cazip olmasa gerek.</p>

          <p>Bir de Mareşal Fevzi Çakmak var. O, hem memlekete büyük hizmetler etmiş hem de herkesle iyi geçinmiş, selahiyet sahiplerinin mütalaalarına daima kıymet vermiştir. Kimse ile münazaa halinde değildir. Bu itibarla bence devlet başkanlığı için en münasip arkadaş odur. Filhakika kendisi ordu işleriyle uğraşmaktan çok hazzeder, belki ordudan ayrılmak istemez. Ama cumhurreisliğinde, aynı zamanda başkomutanlık mevkiinde de olacağı için bu meşguliyetine devam imkânı daima mevcut demektir. Binaenaleyh, kanuni bir yol bulup kendisi namzet gösterilir ve seçilirse çok iyi olur zannederim.</p>
        </blockquote>
      </div>
    </div>

    <div class="html5_section">
      <h1 class="subtitle">Hasan Rıza Soyak</h1>

      <p>“Bu mevzu üzerinde biraz daha konuştuk. Sözlerinden anladım ki, İsmet Paşa’nın tenkide tahammülsüzlüğünü, hoşgörürlük hassasının yetersizliğini, gerek hükümette ve gerek parti başında selahiyet ve mesuliyet sahibi arkadaşlarının sıfat ve haklarına lüzumu kadar, hatta bazen hiç itibar etmeyerek her işte yalnız kendi arzu ve fikirlerini yürütmeye çalışmasını beğenmemekte, bu hal ve itiyadıyla, ilk günden beri hedef tutulup varılması için mücadele edilen gayeye tamamen aykırı olarak memleketi, o zamanlar Avrupa’da mevcut bazı şef idarelerine doğru götüreceğinden endişe etmektedir. Belli idi ki, rahmetli Recep Peker’in bir Avrupa seyahatinden döndükten sonra, partinin son kongresine teklif edilen nizamname ve programın faşist esaslarını unutmamış, bunlar kafasında yer etmişti.</p>

      <p>İnönü’nün, cumhurbaşkanlığına geçer geçmez, hiçbir ciddi sebep ve lüzum olmadan, kendisini millî şef ve partisinin değişmez başkanı ilan ettirmesi ve bu hali, hür âlemle beraber, yurdumuzda da alıp yürüyen fikir cereyanlarının yarattığı kuvvetli dalgalara çarpıncaya kadar devam ettirmeye uğraşması, derin ve uzak görüşlü büyük adamın endişelerinde ne kadar haklı olduğunu ispat etmiştir.”</p>

      <div class="margin-top html5_section">
        <p>Soyak, tarafından böylesine ağır bir dille eleştirilen İnönü ise anılarında tam da bu dönemde, kendisinin Amerika’ya büyükelçi olarak yollanacağı dedikodularının çıktığını anlatıyor. İnönü, bu söylentileri, Dişişleri Bakanı Tevfik Rüştü’ye (Aras) soruyor ve şu yanıtı alıyor:</p>

        <p>“Evet, bu haberler benden çıktı. Siz bana hep, ‘Amerika’yı görmedim,’ derdiniz. Ben de bir vesile bulup sizin Amerika’yı görmek arzunuzu gerçekleştirmek istedim.”</p>

        <p>İnönü bunun üzerine Tevfik Rüştü’ye teşekkür ediyor ve çok sert bir şekilde bunu kabul etmeyeceğini ve böyle bir şey olursa kendisini sorumlu tutacağını söylüyor.</p>

        <p>Tarihin garip cilvesine bakın ki, Atatürk’ün tahtı, tüm bu tezgâhlara rağmen İnönü’ye kısmet olacak ve İnönü, Köşk’te görev süresini tamamladıktan sonra, o görmeyi çok istediği Amerika’ya yıllar sonra bu kez başbakan olarak gidecektir.</p>
      </div>
    </div>
  </div>
</body>
</html>
