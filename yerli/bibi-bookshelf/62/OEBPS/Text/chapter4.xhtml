<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sarı Zeybek</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <p>İlk kriz, bir kasım günü gelmişti, ilk ateş de bir kasım günü geldi. Tıpkı son sancının bir kasım sabahı geleceği gibi...</p>

    <p>20 Kasım gecesi Çankaya Köşkü’nde o bildik sofralardan biri kurulmuş ve yine her zamanki gibi sabaha karşı dağılınmıştı. Ama Atatürk, konuklarını uğurladıktan sonra odasına çekileceği yerde, sıcak salondan üstünde ince bir kıyafetle ayrılmış, ayazda avluya inmiş ve havuz başında tek başına oturmaya koyulmuştu. Hava, kasım ayazında, eksi dört dereceydi. Ata’yı uzaktan endişeli gözlerle izleyen zevat, az sonra onun oturduğu yerde uyuyakaldığını fark etti. Rahatsız etmemeye çalışarak alıp yatağına yatırdılar.</p>

    <p>Sabah şiddetli bir titremeyle uyandı. Zatürree kapıdaydı.</p>

    <p>Doktorlar yetiştiğinde ateşi 39’u vurmuştu. Göğsünün sağ tarafında bir ağrı vardı. Ciğerde kan toplanmıştı. Doktorları bu kez işin çok ciddi olduğunu anlatıp perhize kesin riayet istedi.</p>

    <p>“Peki rakı içmeyeceğim ama bana rahat bir uyku temin edin,” dedi. Alkolü bırakanlarda ilk rastlanan şikâyet olan uykusuzluğu gidermek için kendisine güçlü bir uyku ilacı verildi. Bu sayede o gece dokuz saat deliksiz uyudu. İzleyen beş günde de belki de ilk kez perhize ve öğütlere harfiyen uydu. Ağzına içki koymadan yatağında “Güneş Dil Teorisi” üzerinde çalıştı ve hızla iyileşti. Ve yeniden hiçbir şey olmamış gibi gündüzleri işe koyuldu, akşamları sofraya kuruldu...</p>

    <div class="html5_section">
      <h1 class="subtitle">Dr. Asım İsmail Arar</h1>

      <p>“Yemek konusunda son derece kanaatkâr idi. Bizde rakı içerken genellikle yenen şeyleri yemekten hoşlanmazdı. Sofrada ekseriya bir miktar tuzlu leblebi ile yetinir, yalnız bu mezeyle içerdi. Ancak sofra işi bittikten sonra sabaha karşı bir miktar yemek yerdi. Özellikle kuru fasulye ile pilavdan hoşlanırdı. O yüzden mutfakta bu yemeklerin bulunması âdettendi. Esasen sabah kahvaltısı ve öğle yemekleri de mutat değildi.”</p>
    </div>

    <div class="html5_section">
      <h1 class="subtitle">Kılıç Ali</h1>

      <p>“Bir gün doktoru Neşet Ömer Bey ziyaretine gelmişti. Atatürk laf arasında, ‘Doktor,’ dedi, ‘son zamanlarda bana sık sık ateş geliyor. Eskiden olmazdı böyle şey. Sebebi nedir?’ Hoca bunu fırsat bildi ve, ‘Efendim, bu bir ihbardır,’ cevabını verdi. Atatürk maksadı derhal anlamıştı, ‘Yaa, o halde biraz tedbirli hareket etmek lazımdır,’ dedi. O akşam sofraya Doktor Neşet Bey de davetliydi. Atatürk, kadehini dolduran garsona, ‘Bana koyma!’ dedi, ‘Hoca’nın ifadesine göre ihbar vaki olmuş. Bir müddet alkolü keselim.’ Bu sözlerine derhal şunları ilave etti, ‘Bu demek değildir ki, ben içmiyorum diye arkadaşların zevkine mani olacağız. Sen beyefendilere koy. Onlar içsinler. Bilhassa Neşet Ömer Bey’e koy. Mademki beni men ediyor, benim yerime içsin.’ Neşet Ömer Bey, gündüz yaptığı tavsiyelerin kabul edilmiş olmasından memnundu. Bir müddet sonra Atatürk dayanamadı ve Neşet Ömer Bey’e dönerek, ‘Doktor,’ dedi, ‘hayli senedir içtiğimiz alkolü böyle bir anda bırakıvermek de bilmem doğru mudur? Zannedersem bunu yavaş yavaş bırakmak daha iyi olacak. Mesela bu akşam birkaç kadeh içeriz ve bunu tedricen azaltarak sonunda tamamen bırakırız.’ Bu sözlerden sonra kadehinin doldurulmasını emretti ve şu hikâyeyi anlattı: ‘Bismarck çok şampanya içermiş. Doktorları alkolü kesmek zamanının geldiğini kendisine ima etmişler. Bismarck dinlemiş ve, ‘Söyledikleriniz doğru olabilir,’ demiş, ‘fakat ben doktorumu terk ederim de şampanyamı terk etmem.’ Neşet Ömer Bey, Atatürk’ün anlattığı bu hikâyeyi dinlerken buram buram ter döküyor, yüzünden içinin acısı hissediliyordu.”</p>

      <div class="margin-top html5_section">
        <p>O sofrada onun karizmasının karşısına dikilip, “Hayır Paşam, artık durmalısınız,” diyebilecek kimse yoktu. Bazı geceler dayanamayıp konukların yanında, “Kemal çok içtin, yeter!” diye isyan eden Latife Hanım da artık uzaklardaydı. Dostları ve doktorları söz geçiremiyorlardı. Söz geçirebilmesi için Avrupa’dan doktor getirtildiğinde ise iş işten geçmiş olacaktı.</p>

        <p>Mustafa Kemal, yaşamının son yılına giriyordu.</p>
      </div>
    </div>
  </div>
</body>
</html>
