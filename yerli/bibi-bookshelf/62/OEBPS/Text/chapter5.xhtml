<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Sarı Zeybek</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="html5_section">
    <p>25 Ocak 1937 günü <em>Kurun</em> gazetesinde ilginç bir makale yayımlandı. Makalenin altında Asım Us imzası vardı. Konusu, Hatay sorunuydu. Şöyle diyordu:</p>

    <blockquote class="text">
      <p>Başbakan İsmet İnönü 15 gün evvel Hatay sorunu üzerinde konuşurken, “15 gün bekleyiniz,” demişti. Türkiye Cumhuriyeti devletine ve onun hükümetine hitap ediyoruz: 16. gündeyiz. Vaziyet nedir? Bizi, Türk milletini yeniden aydınlatınız.</p>
    </blockquote>

    <p>Aslında her gün rastlanabilecek, sıradan bir eleştiri yazısıydı. Ama işin aslını bilenlerde şok etkisi yaptı. Çünkü “Asım Us”, <em>Kurun</em> gazetesinin başyazarıydı; ama zaman zaman Atatürk’ün bu isim altında gazeteye yazılar yazdığı da biliniyordu. İşte bu kez de hükümeti eleştiren yazılar yazan bu kalemin gerçek sahibi, Mustafa Kemal Atatürk’tü.</p>

    <p>Gazetede Hatay üzerine peş peşe tam beş makale yayımlandı. Bunlar, dış kamuoyuna Türk basınının duyarlılığını göstermek için kaleme alınmış danışıklı dövüş yazıları mıydı? Herhalde değil...</p>

    <p>Hatay konusunda Cumhurbaşkanı Atatürk ile Başbakan İnönü’nün farklı düşündükleri çoktandır biliniyor ve konuşuluyordu. Hatay’da Fransız yönetiminden şikâyetler arttıkça Atatürk, Köşk’te sabırsızlanıyor ve askerî müdahale planları yapıyordu. İnönü ise daha soğukkanlı bir yaklaşımla diplomatik yolları zorlayarak sonuç alma yanlısıydı.</p>

    <p>İki farklı insan ve iki farklı yaklaşım...</p>

    <p>Erkân-ı Harbiye Mektebi’den, İttihat Terakki kongrelerinden başlayıp Millî Mücadele cephelerinde süren 30 yıllık bir dostluk, şimdi iktidar basamaklarında sürüyordu. Ama kendileri gibi dostlukları da yaşlanmış, yıpranmıştı.</p>

    <p>Gerçi Atatürk her fırsatta yakınlarına, “Çankaya’da rahat ediyorsam İsmet sayesindedir,” diyerek eski dostunu övüyordu ama sofranın daimi misafirleri, Millî Mücadele’nin iki kahramanı arasında derinden derine tırmanan gerginliği seziyordu.</p>

    <p>Atatürk’ün İnönü’yle dostluğunun çöküşü, onun bünyevi çöküşüyle aynı takvim dilimine gelip oturdu.</p>

    <p>Ve yollar 1937 başından itibaren iyiden iyiye ayrılmaya başladı.</p>

    <div class="html5_section">
      <h1 class="subtitle">İsmet İnönü (başbakan)</h1>

      <p>“1936 senesi ve 1937 başı, olayların gittikçe biriktiği, yorgunluk ve gerginliğin arttığı devirdir. Türlü meselelerden Atatürk’le aramızda münakaşa çıkmıştır. 1936-37’lerde ben nasıl yorgun, artık geçinmekte güçlük çekilen bir adam haline gelmişsem Atatürk’ün de sıhhatinde başlayan bozukluklarla sükûnetini kolaylıkla kaybeder hale gelmiş olduğu kanaatindeyim. Hasta bir insanın bir tartışmada sükûneti daima müteessir olur. Hasta vücut tartışmalarda, muhakemelerde daima bir yorgunluk ve az tahammül göstermek istidadındadır. Muhtelif meselelerde, çekişmelerde bunları, benim üzerimde bir yorgunluk devri saymak kabil olduğu gibi Atatürk üzerinde de bir hastalık devri, başlamış olan hastalıkların sinirler üzerindeki yorgunluk devri saymak mümkündür.”</p>

      <div class="margin-top html5_section">
        <p>İnönü, Atatürk’le aralarındaki anlaşmazlığa bu teşhisi koyuyordu. Ancak, ayrıntıları kamuoyunda pek bilinmeyen bu dargınlığa Atatürk’ün yakın çevresinde bambaşka teşhisler konulduğunu da burada belirtmekte yarar var.</p>

        <p>Cumhuriyet’i birlikte kuran bu iki kahramanın baş başa kaldıklarında yaptıkları tartışmalar, birer tarihî sır olarak kendileriyle birlikte toprağa gömüldü. Arkalarından yayımlanan anılar sayesinde bu tarihî küskünlüğün nedenleri kısmen aydınlatıldıysa da bunları tartışmak bu kitabın kapsamı dışında kalıyor.</p>

        <p>Burada sadece söz konusu ayrılığın final sahnesini aktarmakla yetineceğiz.</p>

        <p>Tarih 17 Eylül 1937’ydi.</p>

        <p>Atatürk o gün İstanbul’dan trenle Ankara’ya geliyordu. Ama sinirliydi. Bir diplomatik meseleden İsmet Paşa’yla araları açılmıştı. Gerginliğe yol açan konu, Nyon’da sürmekte olan bir uluslararası konferanstı. Toplantıya Türkiye adına katılan Dışişleri Bakanı Dr. Tevfik Rüştü Aras, bir yandan Ankara’dan yani hükümetten, öte yandan da İstanbul Florya’dan yani Atatürk’ten ayrı ayrı talimatlar alınca şaşkına dönmüş ve bu karışıklık, iktidarda bir kaosa dönüşmüştü.</p>

        <p>Atatürk, diğer devlet işlerini büyük oranda hükümete devretse de dış politika konularında hâlâ son derece titiz davranıyor ve açıktan müdahale ediyordu. Hükümet yönetimi ve ilkeleri konusunda son derece titiz olan İsmet Paşa ise bu müdahalelerden tedirgin oluyor ve başbakan olarak kendisini dışlanmış hissediyordu.</p>

        <p>Nihayet iki eski dost, bir süredir yaşanan bu gerginliğin ardından trende buluştular. İnönü her zaman yaptığı gibi Atatürk’ü Gazi Çiftliği istasyonunda karşılamış ve kompartımanına kabul edilmişti. Tren son durağa yaklaşırken havadaki elektriği daha da artıran bir konu açıldı. Trenin penceresinden akıp giden çiftlik, Atatürk’ün gözbebeğiydi ve Ata, Tarım Bakanlığı’nın buraya yeterince ilgi göstermediği kanısındaydı. Konu, akşam “sofra”da görüşülmek üzere ertelendi.</p>

        <p>İşte aylar, belki yıllardır süregelen gerginlikler birikmiş, birikmiş ve patlama noktasına gelmişti. Patlayacağı yer yine “ülkenin gayriresmî karargâhı” sayılan, “sofra”ydı.</p>

        <p>Tanıkların aktardıklarına bakılırsa o gece işler tersine dönmüş gibiydi. Sofrada rakı yoktu. Gerekçe ise Atatürk’ün nezlesiydi. Ya da Genel Sekreter Hasan Rıza Soyak’ın ifadesiyle “bahane” buydu. Soyak’a göre sofrada içki olmamasının asıl gerekçesi Atatürk’ün kopacak fırtınayı tahmin edip, “her ihtimale karşı tabii halde kalmak istemesi”ydi. Ama hiç beklenmedik bir şey olmuş ve o gece sofraya İsmet Paşa içkili gelmişti. Başbakan da fırtına kokusu almış olacak ki Çankaya’ya çıkmadan Anadolu Kulübü’nde birkaç kadeh viski içmiş ve yaşamının en zor kavgalarından birine hazırlanmıştı.</p>

        <p>Yalnız Cumhurbaşkanı Atatürk’le değil, dostu, silah arkadaşı Mustafa Kemal’le de kavga edecekti...</p>
      </div>
    </div>

    <div class="html5_section">
      <h1 class="subtitle">İsmet İnönü</h1>

      <p>“Ayrılmayı düşünüyordum. Ben sabırlı ve tahammüllü bir adam olarak tanınmışımdır. Arkadaşlarım, siyasi rakiplerim, münakaşa eder. Benim sabırla ve tahammülle geçirdiğim her meseleden sonra, büyük bir gayret sarf ederek o işten kurtulmaya çalıştığıma, gayretimin bu maksada dayandığına hükmetmezler. Arkadaşlarım da, herkes de, ‘O sabırlıdır, dayanır. Dayanma gücü vardır, ne kadar istesek dayanır,’ derler. Sonra yine bir gün, yine zorladıkları zaman, sabrımın hiç ummadıkları ölçüde tükendiğini görünce şaşakalırlar. Bu sefer beni haksızlıkla itham etmeye kalkarlar. Bütün hayatta kaderim bu.”</p>

      <div class="margin-top html5_section">
        <p>İşte o gece, İsmet Paşa’nın sabrının taştığı nadir gecelerden biriydi. Sofrada konu, trende açılan soruna, yani tarım bakanının beceriksizliğine gelince İnönü’nün sabır taşı çatladı ve o suskun adam birden kükremeye başladı:</p>

        <p>“Tıpkı bundan evvel diğer bazı vekiller hakkında yapıldığı gibi, fikrim alınmaya lüzum görülmeden vekillerim istifaya icbar ediliyor. Emrivakiler karşısında bulunduruluyorum, ileri sürdüğüm mütalaalara itimat edilmiyor, bunlar başkalarından tahkik ediliyor. En mühim memleket davaları alakadar olmayanlarla görüşülerek hep sofra başında kararlaştırılıyor. Sofradan emirler alıyoruz.”</p>

        <p>Bu son cümle, İsmet Paşa’nın sofraya sapladığı son bıçaktı. “Sofra”, Atatürk’ün payitahtıydı. O halde isyan sofraya değil, sofranın başköşesinde oturanaydı.</p>

        <p>Bir rivayete göre Atatürk bu noktada İsmet Paşa’ya, kendi başvekaletinin de böyle bir sofrada kararlaştırıldığını hatırlattı. Bir başka rivayete göre ise, “Anlaşıldı, bu gece doğru dürüst konuşamayacağız,” dedi ve sofrayı terk etti.</p>

        <p>İnönü, daha sonra yazdığı anılarında o talihsiz gece yaptığı çıkışı şöyle savunacaktır:</p>
      </div>
    </div>

    <div class="html5_section">
      <h1 class="subtitle">İsmet İnönü</h1>

      <p>“Evvelce de beni müteessir eden bir olay cereyan etmişti. Atatürk’ten bilhassa rica ettim; yapmasın bunu diye. Vekillerden hangisini istemiyorsa itimadı yoksa söylesin. Vekile söyleriz. Hiç kimse kendisinin itimadına mazhar olmadığı halde vekâlette kalmak arzusunda değildir. Emin olsun bundan. Bunu değiştirmek mümkündür. Bunu rica ettim kendisinden. Bu nokta üzerinde son derece kırılıyorum. Toplanıyoruz. Herhangi bir vekili istifaya mecbur etmek için sert muamele yapmak, o vekil için çok ağır bir muamele oluyor. Başbakan olarak benim için de çok üzüntü verici bir hadise oluyor. (O gece de) Atatürk çağırıyor denildiği zaman, vekillerin türlü sebeplerle, çoktan beri birikmiş olan dolgunluklarla sert muameleye mazhar olmaları ihtimali, benim zihnimde bir kâbus gibi canlandı. (Sofrada) Şahıslara karşı çok kırıcı olmaya başladı. Ben onları müdafaa etmek zorunda kaldım. (...) Evvela sakin idim. Sükûnetle geçiştirmek istedim. Halindeki tecavüz manasının arttığını gördükçe sabrım tükendi. Sonra şiddetle mukabele ettim. Mukabelemin şiddeti onu sükûnete getirdi. (...) Bununla sofra hayatımız ekşi bir hava içinde bitti.”</p>

      <div class="big1 html5_figure"><img alt="" src="../Images/page51.jpg" /></div>

      <div class="html5_figure"><img alt="" src="../Images/page52.jpg" /></div>
    </div>

    <div class="html5_section">
      <h1 class="subtitle">Şevket Süreyya Aydemir</h1>

      <p>“Atatürk’ün ertesi günkü hali üzerinde anlatılanlar hep birbirine uyar. Atatürk sinirlidir. Gece de belki hiç uyumamıştır. Köşkünde ne yapacağım da bilmez. Akşama doğru bir aralık yanına yaverini ve Cevat Abbas’ı alarak bir otomobil gezintisine çıkar. Keçiören’e vurur, baraja döner, oradaki küçük köşkte bir süre tek başına kapanır. Sonra gene şehre... Yanındakilerle hiç konuşmaz, içine kapanık ve sıkkındır.”</p>
    </div>

    <div class="html5_section">
      <h1 class="subtitle">Hasan Rıza Soyak</h1>

      <p>“O gün Ankara civarında yaptığı uzun otomobil gezintisi esnasında yanında bulunan Bolu Mebusu Cevat Abbas Gürer’e konunun muhtelif hal şekillerinden bahsetmiş, hatta meseleyi Büyük Millet Meclisi’ne intikal ettirmeyi düşündüğünü söylemiş. Gezintiden sonra Meclis binasına uğramış olması da belki bu düşüncesiyle ilgiliydi. Fakat oraya geldiği zaman Meclis, olağanüstü toplantısını yapmış, Nyon Anlaşması’nı kabul ve tasdik ederek dağılmış bulunuyordu. Cevat Abbas, bunları anlatırken Meclis’e gelmesini geciktirmek için büyük gayretler sarfettiğini de ilave ederdi.”</p>

      <p>Meselenin Atatürk’ün kafasındaki “hal” yolu, İnönü’nün istifa ettirilmesiydi. O sabah görüştüğü Cumhurbaşkanlığı Genel Sekreteri Hasan Rıza’ya bu fikrini şöyle açmıştı:</p>

      <p>“Bilmiyordum, meğer arkadaşımız bizim ikazlarımızdan mustarip oluyormuş. Kendisini bu ıstıraptan kurtarmak lazımdır. Bunun tek yolu da mesai arkadaşlığımıza bir müddet için olsun, nihayet vermektir.”</p>

      <p>Hasan Rıza, durumu yumuşatmaya çalıştı. “Efendim, biliyorsunuz Başbakan Paşa bugünlerde çok kederli ve yorgundur,” dedi. İnönü’nün birkaç gün önce en küçük kardeşi Hayri Temelli’yi feci bir kazada kaybettiğini hatırlattı. Ama Atatürk kararlıydı:</p>

      <p>“Evet, haklısın çocuk,” dedi, “Zaten ben, onu da düşündüğüm içindir ki bu kararı verdim. Maatteessüf arkadaşımız yalnız kederli ve yorgun değil, aynı zamanda hastadır.”</p>

      <p>Atatürk o akşam ünlü Beyaz Tren’e bindi ve İstanbul’a doğru yola çıktı. Yanında yakınları ve Başbakan İnönü de vardı. Tren hareket edince Ata, yanındakilere işaret etti ve, “Bizi Paşa’yla yalnız bırakınız,” dedi. Ata’ya eşlik eden erkân birer birer vagonu terk etti. Nihayet iki eski dost, trenin en arkasında cumhurbaşkanı için ayrılmış olan özel vagonda baş başa kalmıştı. Savaşın o cehennem günlerini omuz omuza yaşamış iki ateşten kahraman gibi değil, okyanusun ortasında tesadüfen karşılaşmış iki buz kütlesi gibi konuştular.</p>
    </div>

    <div class="html5_section">
      <h1 class="subtitle">İsmet İnönü</h1>

      <p>“Beraber bir kahve içtik. Ben evvela çok müteessirdim. Ağlayacak vaziyette idim. Gönlünü almayı istiyordum. ‘Çok mustaribim,’ dedim. ‘Bilmiyorum nasıl oldu? Âlem önünde olmasaydı,’ dedi. ‘Ne düşünürsün?’ dedi. Birden uyandım. Her zamanki gibi geçmiş veya geçecek bir hadise addediyordum. Bu sual üzerine ayıldım. Teessürümü yendim. ‘Bir şey düşünmedim. Ne emrederseniz öyle yaparız,’ dedim.</p>

      <p>‘Bir fasıla verelim.’</p>

      <p>‘Hay hay. Size müteşekkir olurum.’</p>

      <p>‘Şekli?..’</p>

      <p>‘Hastalık?..’</p>

      <p>‘Evvela izinle yapalım.’</p>

      <p>‘Çok iyi. Kongreden (Tarih Kurultayı kastediliyor) evvel mi, sonra mı?’</p>

      <p>‘Nasıl istersen. Sofraya gidelim.’</p>

      <p>‘Çok yorgunum. Gidip yatayım.’</p>

      <p>‘Gizli tutalım. Kimi düşünürsün?’</p>

      <p>‘Mazur gör. Kimseyi söyleyemem.’</p>

      <p>‘Celal Bayar’a ne dersin?’</p>

      <p>‘Hakikaten bana iyi tesir etti.’”</p>

      <div class="margin-top html5_section">
        <p>En fazla on dakika süren bu diyalog, neredeyse bir ömür süren dostluğun sonu oldu.</p>

        <p>Herkes sofra başında bu esrarengiz görüşmenin sonucunu bekliyordu. Kompartımanın kapısından önce İnönü çıktı. Yüzü ifadesizdi. Yemek salonundan hiçbir şey söylemeden geçti ve odasına kapandı. Mustafa Kemal ise az sonra sofraya katıldı. Merakla yüzüne bakanlara her şeyi iki kelimede özetledi:</p>

        <p>“Oldu, bitti...”</p>

        <p>O gece yanına çağırdığı Hasan Rıza Soyak’a şunları öğütleyecekti:</p>

        <p>“Biliyorsun, bizde, bilhassa politikacılar arasında kökleşmiş, çok kötü bir itiyat mevcuttur. Bir adam, makamdan çekildi mi derhal etrafı boşalır, en yakını gibi görünen kimseler tarafından dahi terk edilir. Bu sefer arkadaşlar bunun aksini yapmalı. Bu sakim itiyadı, medeni insanlara yakışan hareketleriyle fiilen ortadan kaldırmak yoluna gitmelidirler. Bunun için de İnönü ile teması kesmemeleri, kendisini yalnız bırakmamaları, hürmette asla kusur etmemeleri, hatta eskisinden fazla hürmet etmeleri lazımdır. İşte bunu sağlamaya çalışmalıyız.”</p>

        <p>Tren ertesi sabah Haydarpaşa’ya vardığında İsmet Paşa artık Atatürk’ün yanı başında değildi. Karşılayıcılar arasında bulunan Afet İnan, olup bitenlerden habersiz bir şekilde İnönü’ye yaklaştı ve, “Sarayda odanızı hazırlattım Paşam,” dedi. Ama Atatürk’ün verdiği cevapla buz gibi oldu:</p>

        <p>“Paşa, evinde istirahat edecektir.”</p>

        <p>O “eski kötü itiyat” orada işlemeye başladı.</p>

        <p>Karşılama heyeti, Atatürk’ün peşinden garı terk etti.</p>

        <p>Ve İnönü, Haydarpaşa Rıhtımı’nda yapayalnız kaldı.</p>

        <p>Aynı gün öğleden sonra Heybeliada’daki evinde Anadolu Ajansı’nın neşrettiği şu tebliği dinledi:</p>

        <blockquote class="text">
          <p>Başbakan, Malatya Mebusu İsmet İnönü, şiddetli sürmenaj neticesi olarak mutlak istirahat şeklinde mezuniyete ihtiyaç hissetmekte olduğundan bahis ile tedavisini bitirebilmek üzere 1,5 ay müddetle mezuniyet istemiş ve talebi tensip edilerek başvekâlete İktisat Vekili Celal Bayar’ın tayini muvafık görülmüştür.</p>
        </blockquote>

        <p>Şevket Süreyya Aydemir, <em>İkinci Adanı’da</em> bu hazin öyküyü daha sıcak bir finalle noktalar:</p>
      </div>
    </div>

    <div class="html5_section">
      <h1 class="subtitle">Şevket Süreyya Aydemir</h1>

      <p>“Dolmabahçe Sarayı’nda Türk Tarih Kurultayı açılmıştır. Atatürk locasındadır. İsmet İnönü’yü de locasına çağırır. Herkes kürsüde konuşulanlara dalmıştır. Bir aralık İnönü, kimseye fark ettirmeden cebinden çıkardığı küçük bir kâğıt parçasına birkaç kelime yazar. Atatürk’ün eline sıkıştırır:</p>

      <p>‘Bana hâlâ dargın mısın?’</p>

      <p>Kısa bir cevap aynı şekilde gelir:</p>

      <p>‘Sana dargın olabilir miyim?’</p>

      <p>‘Bu kâğıdı saklayabilir miyim?’</p>

      <p>‘Nasıl istersen.’”</p>
    </div>
  </div>
</body>
</html>
