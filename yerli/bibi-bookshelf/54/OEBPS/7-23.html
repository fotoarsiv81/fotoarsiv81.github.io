<html xmlns="http://www.w3.org/1999/xhtml">
	<head>
		<title>7-23.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-23.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"><span>Uyuşmuştum. Her yerim uyuşmuştu. Bacaklarım, kollarım, bütün kaslarım, hatta dilim ve dudaklarım bile uyuşmuştu. Saat, yine 3’ü çeyrek geçiyordu ve tam 12 saattir, orada, öylece oturuyordum. Sol omzuma dayanmış olan şeyin, birinin başı olduğundan emindim. Hatta her kimse, bundan saatler önce, itmeye çalışırken, elime kaburga kemikleri gelmişti. Belki de o, başka birinin gövdesiydi, bilemiyordum. Sağ omzumdaysa, muhtemelen çenesi dizlerine yapışmış biri vardı. En azından, öyle sanıyordum. Hemen sonrasında da, parmaklarımın karanlıkta girip çıktığı ağzın ait olduğu o yüz vardı. Yüzün geri kalanının nerede olduğunuysa kesinlikle bilmiyordum. Çünkü artık, çakmağın alevinde birkaç saniyeliğine gördüğüm o sahneyi hatırlayamıyordum. Aslında elimdeki o saat olmasa, pek az şeyi hatırlıyor olurdum. Her şey birbirine karışıyordu. Öncelikle, kaza, yıllar önce olmuş gibiydi. Ama cesetlerden süzülen yağmur suyunu</span><span> içtiğim an, sanki birkaç dakika önceydi. Galiba deliriyordum ve bunun olmasından çok korkuyordum. Dolayısıyla kurtulmak bana yetmiyordu. Bir de, delirmeden kurtulmam gerekiyordu. Hayatımın geri kalanını bir deli olarak geçirmekten o kadar korkuyordum ki daha birkaç saat önce küfrettiğim ve adını bildiğim bütün ilahi güçlere, delirmeden önce ölebilmek için dua ediyordum. Tek istediğim buydu: Delirmeden önce ölmek. Ama hiçbir çabam, olayları sırasıyla hatırlamamı sağlamıyordu. Ne saniye çubuğunu aralıksız takip etmem ne de saniyeleri yüksek sesle, hatta bağırarak saymam. Bir süre sonra, mutlaka karıştırmaya başlıyordum. 5’ten sonra 17, diyor ya da izlediğim saniye çubuğuna bakarak dalıp gidiyor ve yeniden kendime geldiğimde, ne kadar zaman geçmiş olduğunu bir anlığına çözemiyor ve paniğe kapılıyordum. Sonra nefesimi tutup gözlerimi kapatıyor ve kadranında 3’ü çeyrek geçen bir saatin zihnimde belirmesini bekliyordum. 3’ü çeyrek geçen bir saat kadranı benim için her şeyin başlangıcıydı. Bir milattı. Tarihin hareket saati gibi bir şeydi. Eğer onu kaybedersem, her şey havaya uçardı. Havaya uçup birbirine girerdi ve o delikte geçirdiğim süreyi asla hesaplayamazdım. Hesaplayamadığım için de mutlaka delirirdim. Çünkü orada zaman yoktu. Varsa bile, ben anlayamazdım. Çünkü bunu anlamak için gidilmesi gereken okullar vardı. Sırf bir cesede şöyle bir bakarak, ne kadar süre önce öldüğünü tahmin edebilen insanların gittiği okullar... Benimse sadece bir başlangıç saatim vardı, o kadar. O benim geçmişim ve sahip olduğum her şeydi. Onu unutursam, mahvolurdum. Boşluktan boşluğa uçuşan bir kum tanesinden ibaret kalırdım. Eğer bir kum tanesi olacaksam da, bu sadece bir kum saatinde olmalıydı. Dolayısıyla, 3’ü çeyrek geçen o kadranı zihnime olabildiğince kazımaya çalışıyor ve kapalı gözlerimin ardında belirene kadar nefesimi tutuyordum. Kalbim hızlansa da, zorlansam da, o kadranı görene kadar nefesimi bırakmıyordum. Bu hem beni sakinleştiriyor, hem de o saati hatırlamama yarıyordu. Sakinleştiriyordu, çünkü nefesimi tutunca dünyayla her türlü ilişkimin kesildiğini düşünüyordum. Yani aramızda bir alışveriş kalmıyordu. Bedenim hâlâ orada duruyordu ve ben o bedenin içinde oturuyor oluyordum ama, bir anlamda da buharlaşıyordum. Buharlaşıp yok oluyor ve kendimi her şeyden muaf hissediyordum. Panik nöbetlerim için çözümüm buydu. Ama yine de 3’ü çeyrek geçen o kadranı, herhangi bir yere yazmanın bir yolunu bulmalıydım. Hatta elimdeki kadranda, her 12 saatte bir, 3’ü çeyrek geçeceği için, onları da işaretlemeliydim. Her 12 saatte bir, belli bir yere çentik atmalıydım. Tabii bütün bunları düşünmek, beni daha da derin bir paniğe sürüklüyordu. Çünkü bütün bu hazırlıklar, hemen o gün kurtulamayacağımı kabullenmem anlamına geliyordu. Ben de yeniden nefesimi tutup bir kez daha üzerime gelen o paniğin durup benden uzaklaşmasını bekliyordum. En kötüsü de, işaretleri koyabilmem için çakmağı yeniden yakmam gerekiyordu. Ayrıca, nereye ve nasıl yazacaktım bütün o sayıları? Çamura yazsam, silinebilirlerdi. Sanki bir şey görecekmiş gibi çevreme bakmaya başlamıştım. Tabii ki hiçbir şey görememiştim ama başımı kaldırdığımda aklıma bir çözüm gelmişti. Çakmak alevinin isiyle, üzerimdeki kayaya bir şeyler yazabilirdim. Ama o zaman da, çakmağın gazını fazla harcamış olurdum. Bir seçim yapmam gerekiyordu. Ya olması gerekenden daha önce çakmaksız kalacaktım ya da bir an gelecek, zamana ilişkin her şeyi unuttuğum için delirecektim. Aslında bir karar vermek, o kadar da zor değildi. Nasıl olsa, korkudan çakmağı yakamıyordum. Üstelik bir çakmağım daha vardı. Babamın verdiği paketteki çakmak. Demek ki karar verilmişti. Tarih ve saat, hemen üstümdeki kayaya isle yazılacaktı. Ama bu sefer de, alevle birlikte belirecek olanları nasıl görmezden gelebileceğimi düşünmeye başlamıştım. Bir insan, cehennemi nasıl görmezden gelebilirdi ki? Var mıydı bir yolu? Tabii ki vardı! Dünya üzerindeki bütün otopsi uzmanlarını düşünmek! Tam da o an, ben, üst üste binmiş onca cesedi görmekten korkarken, asla titremeyen ellerle parçaladıkları bedenlere ve gözlerinin önündeki o kanlı gösteriye son derece soğuk gözlerle bakabilen, kim bilir kaç kişi vardı? Onlar yapabiliyorsa, ben de yapabilirdim. En azından, çakmağı yakıp o cesetlerle ilgilenmeden kendi işimle uğraşabilirdim. Başımı kaldırır ve sadece kayaya bakardım. Sonuçta, ben dahil, hepimiz ettik. Başka bir gezegenin kasaplarında kiloyla bile satılıyor olabilirdik! İlk atlayışını yapan bir paraşütçü gibi, ani bir kararla bıraktım kendimi geleceğe. Başımı kaldırıp çakmağı yaktım. Evet, onları hissedebiliyordum ve gözlerim o cesetlerin orada olduğunu biliyordu ama ben inatla kayaya bakıyordum. Ancak elimdeki çakmağı, bir is lekesi görebilmek umuduyla aynı noktaya tutsam da herhangi bir renk değişimi olmuyordu ya da ben göremiyordum. Kaya ıslaktı. Belki de onun için bir işe yaramıyordu. Elim yandığı için daha fazla dayanamadım ve çakmağı söndürecektim ki, kendime hâkim olamayarak, bir an için, başımı eğip önüme baktım ve bir çift göğüs gördüm. Bir kadının göğüsleri... Sonra da başparmağımı, çakmağın pedalından çektim. Yine karanlıktaydım ama gözümün önünde o göğüsler vardı. Kadının boynu ve başı, başka bir bedenin iki bacağı arkasında kalmıştı ve görünmüyordu. Belinden aşağısı da, yine başkasına ait bir çift bacağın üzerinde, geriye doğru gidiyor ve karanlığın içinde gözden kayboluyordu. Korsan gemilerinin önündeki ahşap kadın heykelleri gibi ileri ve yukarı doğru uzanmıştı. Sırtı, geriye doğru bir yay gibi gerilmişti. Bu yüzden de, göğüsleri ve kaburgası olabildiğince öne çıkmıştı. Tek görebildiğim, boynundan aşağısıyla, hafif şişkin duran karnının arasıydı. Kadının gerisi yoktu. Üzerindeki gömlek, düğmeleri koptuğu için tamamen açılıp iki yana sarkmıştı ve göğüsleri, beyaz bir sutyenin etrafından taşıyordu. Sadece bir saniye için gördüğüm o her şeyden öylesine tahrik olmuştum ki çakmağı yeniden yakıp uzun uzun izlemek, hatta bir yolunu bulup o göğüslere dokunmak istiyordum. Ama ellerimle ulaşamayacağ</span><span>ım bir yerdeydiler. Bunu yapmak için, öne doğru uzanmam gerekirdi. Bu da, iki yanımdaki bütün o et kütlesinin aniden düşüp, arkamdaki kayayla sırtımın arasını doldurması anlamına gelirdi. Belki de ayakkabılarımı çıkarıp ayak parmaklarımla dokunabilirdim. Ya da, iki omzuma yaslanmış olanların ben aradan çekilince düşme ihtimallerini boş verip, tek bir hamlede uzanabilirdim. Ayrıca, en fazla ne kaybederdim? Belki otuz santimlik bir boşluk. Üstelik sağımdaki cesedin pek de hareket edebileceğini sanmıyordum. Ne de olsa kayayla başka cesetlerin arasına, hiç kemiği yokmuş gibi katlanarak sıkışmış bir halde duruyordu. Ama solumdaki cesedin, en azından başının düşeceğinden emindim. Gözüm öylesine dönmüştü ki hiçbir şeyi umursamadım ve çakmağı yakıp, sadece ama sadece o göğüslere bakmaya başladım. Hemen solunda bir yüz vardı. Asla, ama asla ona bakmamaya çalışıyordum. Ve yaptım! Öne doğru uzanıp iki parmağımı sutyenin ortasındaki şeride soktum ve çekip yukarı doğru kaldırdım. İki göğüs de, aralanan sutyenin altından sıyrılıp ortaya çıktı. Sutyen de, göğüslerin üzerinde, kadının gözden kaybolan boynuna yakın bir yere, kayıp durdu. Bu sırada da, arkamda bir deprem oldu! Solumdaki ceset, sadece başıyla değil ama bütün gövdesiyle arkama düştü ve kayayla aramdaki boşluğu doldurdu. Artık dizlerim neredeyse üzerlerine dirseklerimi koyabileceğim kadar bana yakındı. Otuz santim değil, en az yarım metrelik bir alan kaybetmiştim! Bacaklarımı asla bundan fazla uzatamayacaktım. Bir an için, arkama düşen cesedin üzerine oturabileceğimi ve bacaklarım için yer kazanabileceğimi düşündüm. Ama o zaman da, buna tepemdeki kaya izin vermezdi. Yeterince yüksek değildi. Peki, bütün bunlar ne uğrunaydı? Şimdi öğrenecektim! Önce çakmağı bıraktım, sonra da pantolonumun düğmesini açtım. Öyle acele ediyordum ki ellerim titriyordu, fermuarımı açamıyordum. Sonunda, karşımdaki cesede ayaklarımı, arkamdaki gövdeye de sırtımı yaslayıp, kendimi bir anlığına havaya kaldırdım ve fermuarımı açıp pantolonumu sıyırabildim. Sonra da o karanlıkta, bir elimle, yerini ezberlediğim göğüsleri, diğer elimle de, külotumun içinden, kendimi okşamaya başladım. Hepsi de çok soğuktu. Ellerimden daha soğuk. Ve hiçbir şey olmuyordu. Ne içimdeki kan birikmesi gereken yerde toplanıyordu, ne de dokunduğum o göğüslerin biraz önce beni tahrik eden o et parçaları olduklarının farkına varabiliyordum. Hiçbir şey gerçek gibi değildi! Ama hiçbir şey! Ne orada bulunmam, ne bir cesedin göğüslerini okşamam, ne de kendime yaptıklarım! Bu yüzden de, gözlerim yaşara yaşara, olmayacak bir şey için uğraşıyordum. Her şey gitmişti. Bütün isteğim öyle bir kara deliğe girip kaybolmuştu ki ardında hiçbir iz yoktu. Bulup çıkarmam asla mümkün değildi. Kendimi, o buz gibi toprağın üzerinde otururken ve asla katılaşmayacak bir çamuru yoğururken bulmuştum. Bir çift ölü göğsü koparırcasına sıkıp bırakıyor, okşuyor ve hiçbir şey hissetmiyordum. Ama bu cansızlığa teslim olmak gibi bir niyetim yoktu. Her şey yeterince ölüydü, ama ben değildim! Zorlukla da olsa, başımı eğip ayaklarımı altıma aldım ve dizlerimin üzerinde o göğüslere tutunup uzandım. Alnımı, üzerinden sol elimi çektiğim göğse yasladım. Ve bütün yüzümü, ağır ağır, o göğsün üzerinde gezdirdim. Kaşlarım, gözlerim, elmacık kemiklerim, burnum ve yanaklarım. Yüzümün her yeri, bir mermer kadar soğuk ve sert olan o göğse değsin, istedim. Sonra da o mermerin ince yeşil damarlarının buluştuğunu hayal ettiğim yeri öptüm. Dudaklarım aralandı ve iki uç birleşti. Dilimin ucu, o göğüs ucunun üstünde ve çevresinde gezdi. Bütün bunları o kadar yavaş yapıyordum ki sanki her bir hamlem, saatler sürüyordu. Ve emmeye başladım. Gözlerim kapalı ve dizlerimin üzerindeydim. Bir elim diğer göğse, bir elim de kendime tutunmuştu. İki dudağım ve dilimle nasıl emiyorsam o göğsün ucunu, beş parmağımla öyle dokunuyordum kendime. Ne daha hızlı ne daha yavaş. Yumruğum, bir bıçak bileyliyormuş gibi bir ileri bir geri gidiyor ve içinde bir sıcaklık büyüyordu. Büyüdükçe de yumruğuma sığmıyordu ve parmaklarım aralanıyordu. Dünyanın en güzel kızını düşünüyordum. Ve diğerlerini... Nerede olduğumu ve kim olduğumu tamamen unutmuştum. Gözlerimi sımsıkı yummuş, o anın gelmesini bekliyordum. Her şeyin biteceği o an gelecek ve acı içindeki bedenimle zihnimin her yanına öyle bir zevk yayılacaktı ki hiçbir şeyin önemi kalmayacaktı. Acı ve zevk öyle bir eşitlenecekti ki hayat aralarına bir ip gibi gerilecek ve ben bir cambaz olup, üstünde taklalar atacaktım. Hissediyordum. Bardağı taşıracak olan son damlanın, yuvarlana yuvarlana içimde nasıl dolaştığını hissedebiliyordum. Kasıklarımdan bir nehir akacaktı birazdan, biliyordum. Tam nefesimi tutmuş ve bir saniye sonra kapıları açılacak olan bütün hücrelerimle o anı karşılamaya hazırlanmıştım ki ağzım acı bir sıvıyla doldu! Yapış yapış ve yoğun ve acı bir sıvı! Önce kan sandım! Bütün o cesetlerin arasında başka ne olabilirdi ki? Tabii ki kandı! Kim bilir kadının neresinden çıkmış ve göğsünün ucuna kadar gelmişti? Kim bilir ne kadarını emmiş, hatta yutmuştum? Geriye doğru attım kendimi. Dizlerimin üstünde yaylı bir oyuncak gibi havalanıp, önce başımı kayaya çarptım, sonra da arkamda uzanmış olan cesedin üstüne, sırt üstü düştüm. Bir çığlık atıp doğruldum ve topuklarımın üzerine oturur oturmaz ellerimin tersiyle ağzımı silip tükürmeye başladım. Ama artık çok geçti, çünkü birkaç damla da olsa yutmuştum! Yere bıraktığım çakmağı arayacak halim yoktu. Cebimdeki paketi çıkarıp içinden diğer çakmağı çektim ve yaktım. Önce ellerime baktım. Ama üzerlerinde, kana benzeyen bir şey yoktu. Sadece parmaklarımın arasında ince köprüler kurmuş, rengi sarıya kaçan saydam bir sıvı vardı. Benim peşinde olduğum sıvı da, hemen hemen bu renkteydi ama bu gördüğümün, benden çıkmadığı kesindi! Derhal başımı kaldırıp kadının</span><span> göğsüne baktım. İşte, oradaydı! O göğsün ucundan, iri bir gözyaşı gibi süzülüyor ve toprağa dökülüyordu. Gördüğüm o damla, sonuncusu olmalıydı. Çünkü ardından başkası gelmedi ve her şey kurudu. Hiçbir anlam veremiyordum. Neden, diyordum? Nasıl olur? Ne ki bu? Bir hastalık mı? Bir iltihap mı? Bir kadının göğsünden neden böyle bir şey... Durdum! Öyle bir duvara çarpmıştım ki durmaktan başka çarem yoktu. Öyle bir anlamıştım ki her şeyi, hepsinin de ağırlığıyla çökmüştü omuzlarım. Emdiğim göğüs, hamile olan kadına aitti. Erkek olursa çocuğunun adını Rastin koyacak olan kadına ait. Dört aylık hamile olduğunu söylemişti. Kadının bedeni, bebeğin gelişine kendini çoktan hazırlamaya başlamış ama yarı yolda ölüp gideceğini hesaplayamamıştı. O emdiğim şey de, hiçbir zaman doğmayacak olan bir insan için o göğüste toplanmıştı. Hayatımda ilk kez boğazımdan anne sütü geçmişti. Benim annem yapmamış ama sonunda biri beni emzirmişti. Ne düşüneceğimi bilemiyordum. Ya da ne hissedeceğimi... Utandığımdan bile emin değildim. Çakmak bir meşale gibi elimde kalmış, her yeri aydınlatıyordu ama ben başımı öne eğmiş, hiçbir şey görmüyordum. Pantolonum bileklerime inmişti ve ben üzerinde oturuyordum. Çakmağı söndürüp dişlerimin arasına koydum. Sonra da hafifçe doğrulup, zorlukla da olsa, bacaklarımı önüme aldım ve arkamdaki cesede sırtımı verdim. Bacaklarımı olabildiğince uzatıp pantolonumu çektim ve fermuarını kapatıp düğmesini ilikledim. Yeniden doğrulup bacaklarımı altıma aldım ve topuklarımın üzerine kendimi bıraktım. Çakmağı dişlerimin arasından çekip cebime soktum ve gözlerimi kapatıp nefesimi tuttum. Beklemeye başladım. Saat kadranının zihnimde belirmesini bekledim... Ama olmadı. Kapkaranlık zihnimde o resim bir türlü çizilemedi. Nefesimi ne kadar tutarsam tutayım, saatin kadranı gözlerimin ne arkasına ne de önüne geldi. İşte o an, cehennemin bir kat daha derinine indim. Çünkü cehenneme geliş saatimi hatırlayamadığımı fark ettim. Az önce olanlarla zihnim öylesine hırpalanmıştı ki geriye acıdan başka bir şey kalmamıştı. Acı o kadar çok yer kaplıyordu ki aklım onu kendine sığdırabilmek için diğer her şeyi fırlatıp atmıştı. Tabii ki her şeye, başlangıç saati de dahildi ve hepsiyle birlikte o da kovulup gitmişti.</span></p>
				<p class="paragraf-1"><span>Artık delirebilirdim ve delirdim. Kendime vurmaya başladım. Tokatlamaya! Sonra cesetlere vurdum. Ellerime denk düşen ne varsa, yumrukladım. Bacaklara vurdum, karınlara, sırtlara, göğüslere ve ne olduğunu tahmin ettiğim ama düşünmek istemediğim şeylere vurdum. Kendimi kaybetmiştim. Sadece bağırıyor ve ellerimle, çevremi kuşatmış olan, deri kaplı o davulları çalıyordum. Topuklarımın üzerinde bir yükselip bir alçalıyor, bacaklarıma, bükülmüş dizlerime ve kasıklarıma vuruyordum! Acımı dindirmek için bana vereceğini umduğum zevkin hayaliyle çaresizce sarıldığım o et parçasına vuruyordum. O daracık yerde, sahip olduğum bütün dünyayı yumruklarımla dövüyordum. Artık hiçbir şeyden emin olamayacaktım. Ne geçen zamandan, ne de başka bir şeyden! “Belki de günlerdir buradasın!” diye bağırmaya başladım. “Nereden bileceksin ki?” Gerçekten de kim bilebilirdi? Ben bilemedikten sonra kim bana bunu söyleyebilirdi? Belki de haftalardır oradaydım. Evet, ancak böyle açıklanabilirdi her şey! Haftalardır orada olmasam, bir cesetle sevişmeyi düşünecek kadar kendimi kaybedebilir miydim? Tabii ki hayır! Ama o zaman her şeyin çürümüş olması gerekmez miydi? Çakmağı öyle bir çektim ki cebim yırtıldı. Çakmak yandığında ne görmeyi umduğumu bilmiyordum. Çürümüş olmaları mı daha iyiydi, yoksa, onlar daha çürüyecek zamanı bulamadan benim bir cesedi sikmek isteyecek kadar delirmem mi? Hangisi? Elimdeki çakmak yandığında, her şey ortaya çıkacaktı. Ya onları çürümüş olarak görecek ya da içimin çürümüş olduğunu kabul edecektim! Bir nefes alıp çakmağı yaktım ve gözlerimi açtım. Hepsine baktım. Her şeye! Matlaşmış gözlerinin içine! Morarmış dudaklarına! Kanamış burunlarına! Parçalanmış derilerine! Etlerinden sıyrılıp çıkmış kemiklerine! Hayat bana ne gösteriyorsa, hepsine, teker teker baktım. Hiçbiri de çürümemişti! Demek ki çürümüş olan bendim. Çünkü benim gömülme hikâyem, hepsinden önceydi. Çürüyüşüm, annemin beni bir taş gibi gömmeye çalıştığı o gece başlamıştı. Tam 15 yıldır çürüyordum! O an, annemden öyle bir nefret ettim ki elimdeki çakmağın alevini, biraz önce sütünü içtiğim o göğsün ucuna götürdüm ve yanmasını bekledim. Beklerken de annemden daha çok nefret ettim ve o iki göğsü yanık içinde bıraktım. Aklımda artık isiyle yazılacak bir başlangıç saati kalmadığı için bütün dumanı içime çektim. Derimin altında gidebileceği her yerden geçmiş olan duman burun deliklerimden çıkarken etrafımdaki bir depo insana baktım. Sonra aklıma başka insanlar geldi. Toz Sokak’taki depodan geçip gitmiş başka insanlar... Dünyanın en güzel kızını gördüm, burnumdan çıkan o dumanda. Sonra diğer kızları... Hiçbiri tecavüz gibi görünmese de aslında tecavüz ettiğim bütün o kızları... “İşte” dedim. “İntikam böyle alınır!” Çünkü anlamıştım. Peşine düşeceğimi çok iyi bildiklerinden o bir çift göğsü karşıma çıkarıp tabutumu daha da darlaştıran ve asla unutmamam gerekeni bana unutturan onlardı. Bunu da, benden intikamlarını almak için yapmışlardı! “Gördün mü?” diyorlardı. “Sen bize dokunmak istedin. Biz de, ya korkumuzdan ya da ölü olduğumuzdan kabul ettik. Ama sonunda, biz değil, sen delirdin! Sen!” Ben de “Yetmez!” diyordum. “Bu kadar acı yetmez! Biraz daha verin! Daha çok, daha!” Ama bu defa bir yanıt gelmiyordu. “Daha!” diyen her kimse benimle artık konuşmuyordu. Belki de anahtar deliği kadar bir boşluktan, bütün yaptıklarımı görmüş ve nasıl bir canavar olduğumu anladığı için benimle konuşmuyordu. O tek kelimeyi söylemeyi bile reddediyordu. Ya da geberip gitmişti! O sıkıştığı yerde, kendi kanıyla boğulmuş ve </span><span>üzerimdeki et binasına bir tuğla daha olmuştu. İlgilenmiyordum. İster ölü, ister diri, umurumda bile değildi. Nasıl olsa, ben onun yerine de bağırabilirdim. Çakmağın alevinde ölüp ölüp dirilen bütün o ceset yüzlerine baka baka “Daha!” diyebilirdim. Hem de istediğim kadar! “Daha!” Gırtlağım çatlayana kadar! “Daha! Hadi! Başka yok mu? Hepsi bu kadar mı? Daha çok, hadi! Ne veriyorsanız, daha çok verin! Ne olacaksa, daha çok olsun! Daha! Daha! Daha!”</span></p>
				<p class="BOSLUK" xml:lang="en-GB"/>
				<p class="paragraf-1"><span class="metin-bold">Gazâ! Sakin ol ve o çakmağı söndür. Sonra da gözlerini kapat ve nefesini tut. Aradığın sayılar 3 ve 15. Buraya düştüğünde saat 3’ü çeyrek geçiyordu ve bu, 12 saat önceydi. Sana son kez yardım ediyorum. Öyle görünüyor ki sesimi bir daha duyamayacaksın. Çünkü onu hak etmiyorsun. Şimdi, bırak nefesini. Hoşça kal.</span></p>
				<p class="paragraf-1">Öyle mi? Beni burada yalnız mı bırakacaksın? Peki. Git. Ne istiyorsan yap! Demek, hak etmiyorum sesini! Tamam. Bırak beni burada! Siktir git! Hiçbir şeye ihtiyacım yok benim! Sen olmadan da hayatta kalırım ben! Belki deliririm ama yaşarım! Senin gibi öyle geberip gitmem! Daha çok yaşarım ben, Cuma... Cuma! Sen miydin o? Baştan beri, “Daha!” diyen sen miydin? Cuma!.. Cuma!</p>
				<p class="paragraf-1 para-style-override-17"/>
				<p class="paragraf-1 para-style-override-17"/>
				<p class="paragraf-1 para-style-override-17"/>
				<p class="paragraf-1 para-style-override-17"/>
				<p class="paragraf-1 para-style-override-17"/>
			</div>
		</div>
	</body>
</html>