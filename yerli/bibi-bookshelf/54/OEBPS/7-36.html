<html xmlns="http://www.w3.org/1999/xhtml">
	<head>
		<title>7-36.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-36.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1">Bir an önce, taburcu olmalı ya da kaçmalıydım! Bir macera romanında olmadığımız için de, öncelikle ilkini denemeliydim. Ne kadar zor olabilirdi ki iyileşmiş taklidi yapmak? Ne de olsa, deliliğim, ne röntgenler, ne tomografiler ne de kan testlerinde çıkan türdendi! Hiçbir x-ray cihazının yakalayamayacağı bir hastalık taşıyordum içimde! Kimsenin, varlığından haberi olmadan, dünyayı bile gezebilirdim. Ama ilk yapmam gereken, hastanenin kapısından çıkmaktı. Bunun için de, ne yazık ki birilerine çıplak elle dokunmam gerekiyordu. Üstelik bunu da, çığlık atmadan ve içimi işgal eden ağrıdan ötürü yüzümü buruşturmadan yapmalıydım. Belki de birkaç alıştırmayla başlamalıyım, diye düşündüm. Birkaç deneyle... </p>
				<p class="paragraf-1">Tabii ki tıp tarihi ortadaydı ve ben de, vicdan sahibi bütün bilim insanları gibi, deneylerimi ilk önce hayvanlar üzerinde yapacaktım. Önce onlara dokunacaktım. Gerisi elbet gelirdi. Bir şempanzeye dokunmakla bir insana dokunmak arasında ne kadar fark olabilirdi ki? İkisi de aynı primattan gelmiyor muydu? Âdem denilen bir primattan... Evet, belki biri diğerinden daha zekiydi, doğru! İçgüdülerini kullanıp şempanzeliğe sapmış ve evrimine doğayla uyum içinde devam etmişti. Diğeri de, bütün salaklığıyla, tatminsizlikten geberen bir yaratığa dönüşmüş ve kendini doğanın dışında bulmuştu. Ama bütün bunlar beni ilgilendirmiyordu, çünkü dokunduğum etin kaça kadar sayabildiği ya da dünyanın sonunu getirip getiremeyeceğinin hiçbir önemi yoktu. Sonuçta, et, etti! İğrençti ama dokunmalıydım. Sonra da bir adım ileri gidip insanlara dokunabilmeyi başarmalıydım. Başka bir yer ve zamanda olsam, örneğin, 17. yüzyılda yamyam bir kabilede yaşasam, akıl sağlığımın yerine geldiğini kanıtlamak için, dokunmaktan öte insan yemek zorunda bile kalabilirdim, diye düşünüp kendimi avutmaya çalıştım. Sonuçta, o da bir kültürdü ve içinde doğmuş olma ihtimali sadece matematikti. Nasıl Bamiyan Budaları bir kültürün ürünüyse, onları havaya uçuran Taliban da öyleydi. Hatta 1.500 yıl önce o heykelleri inşa edenlerle, bugün Burma’da Müslümanları öldürenler, aynı Budist kültürdendi. Dolayısıyla, kültür kavramını o kadar da büyütmemek gerekiyordu. Ne de olsa kültür, hiçbir alışkanlığından vazgeçemeyip bütün davranışlarını nesilden nesile aktararak biriktiren ve böylece dünyayı yavaş yavaş <span class="metin-italik">çöp ev</span>e çeviren birtakım saplantılı manyakların işiydi! Evet, aynı zamanda toplumsal bir hafızaydı ama, Alzheimer’a yakalanma eğilimi de ağırdı! Ayrıca bugün, insanlara, dünya üzerindeki bütün kültürleri tanıtan bir sunum yapılsa ve “Buyurun, seçin! Ulaşım bedava! Hangisini beğenirseniz sizi o kültürün içine bırakacağız ve artık orada yaşayacaksınız!” dense, yeryüzünün hangi <span class="metin-italik">değerli kültür sahibi</span> bölgeleri üç saniye içinde boşalırdı acaba? Bütün bunları düşündüm ama tabii ki hiçbiri, bir işime yaramadı! </p>
				<p class="paragraf-1">Dokunmaya hayvanlarla başlayacağımı ve aşama aşama ilerleyeceğimi söylediğimde, Emre önce tereddüt etti. Ne de olsa, fikir ona ait değildi. Başkalarının aklından geçenleri kabullenmesi için, insanın belli bir süreye ihtiyacı oluyordu. Bu süre içinde, kendisine sunulmuş olan fikri alıp, üzerinde birtakım değişiklikler yaparak kişiselleştirmesi gerekiyordu. Böylece fikri, kendisi bulmuş gibi sahiplenmesi mümkün olabiliyordu. Emre için, bu kendini kandırma süresi, yaklaşık dört saatti. Koğuşa gelip beni buldu ve yatağımın demirine yaslanıp konuştu:</p>
				<p class="paragraf-1">“Tamam... Dediğin gibi yapacağız... Ama senden, bir hayvanı doğurtmanı isteyeceğim!”</p>
				<p class="paragraf-1">Doğurtmak mı? Bu herifteki doğum saplantısından nefret ediyordum! Aslında, belki de doğumlar umurunda bile değildi ve sırf benim fikrimin üstüne bir şeyler eklemek için ayaküstü, tedavi uyduruyordu! Yine de kabul etmekten başka çarem yoktu. Çünkü acelem vardı.</p>
				<p class="paragraf-1">“Ne zaman?”</p>
				<p class="paragraf-1">“Hayvanat bahçesiyle görüşeyim, sana haber vereceğim. Belki de bir çiftlik buluruz... Bir bakalım... ”</p>
				<p class="paragraf-1">Ve gitti... Gider gitmez de, midemde bir ağrı başladı. Gözlerimi her kırpışımda, zihnimde farklı bir hayvan beliriyordu ve denizanasına benzeyen plasentalarını ellerimde hissediyordum. Ağrı şiddetlenmeye başlamıştı, titriyordum. Yatakta oturuyor ve çaresizce etrafıma bakıyordum. O an aklıma, tanıdığım en zararsız hayvan geldi. Cebimden çıkarıp ona dokunmaya başladım. Yüzüme sürdüm. Boynuma... Bir merhem gibi, nerem ağrıyorsa, oraya sürdüm... Ve acı hissedilmez olmaya başladı... Kabul etmeliyim ki o gün beni, Cuma’nın kâğıttan kurbağası kurtardı.</p>
				<p class="paragraf-1">Üç gün sonra, bir şoför eşliğinde, Emre’yle Polatlı yakınlarında bir çiftliğe gittik ve doğurmakta güçlük çeken bir ineğin önünde diz çöktüm. Çiftçi, inekten çıkmış olan iki toynağı elleriyle yakalayıp kendisine doğru çekerken, “Ben ne yapabilirim?” diye sordum. O da, “Sev” dedi. “Sadece sev...”</p>
				<p class="paragraf-1">Önce Emre’ye, sonra da ahırın duvarına yaslanıp yatmış olan dev hayvana baktım ve kendimden büyük bir nefes alıp o sıcak sırtına dokundum. Sanki elim yanacakmış gibi geri çektim ama sonra bir nefes daha alıp tekrar dokundum. Hayvan başını çevirip bana baktı ve “Korkma” dedi. Konuşan Emre’ydi ama umurumda değildi... Ve okşadım... Ve okşadım... </p>
				<p class="paragraf-1">Önce iki toynak iki ince bacağa dönüştü, sonra da onların arasında buzağının başı göründü. Ne zaman ki tutulup hayata çekildi ve annesinden tamamen ayrıldı, ben de ağlamaya başladım. Çoktan ağrımaya başlamış olması gereken şakaklarım gözyaşlarımla ıslandı ve sanki doğan benmişim gibi ağladım. Sonra da çiftçinin ellerini tutup “Sağ olun!” dedim. “Teşekkür ederim...”</p>
				<p class="paragraf-1">Dönüş yolunda Emre o kadar mutluydu ki defalarca “Seninle gurur duyuyorum” dedi. Ne de olsa, bir taşla kuş sürüsü vurmuştuk. Hem hayvana, hem de çiftçiye dokunabilmiştim. Hatta hızımı alamayıp, Emre’ye bir yanıt olarak, yol boyunca, koluna ve omzuna dokundum. Hem de defalarca... Birbirimizin yüzüne bakıp güldük ve çiftçinin sesini taklit edip “Sadece sev!” dedik. “Sadece sev...”</p>
				<p class="paragraf-1">Hastaneye döndüğümüzde, Emre’yle ayrıldık ve ben tuvalete girdim. Lavabolardan birinin önüne geçip musluğu açtım ve ikinci derim haline gelmiş olan, kurumuş yumurta akını avuçlarımdan sökmeye başladım. O kadar da aptal değildim! O kadar da değil... Bir insana ya da plasentaya değmemenin en iyi yolu, avuçlarımı ve parmaklarımın içini başka bir plasentayla kaplamaktı. Aslında, bu fikri, Yadigâr’ın nezarethanesinden çıktığım gün, bileğimdeki sigara yanığına bastırıp beni mahvetmiş olan Ahad’a borçluydum. Ne zaman ki konuşmasını bitirip, elini bileğimden çekmiş, “Git, iki yumurta kır... Aklarını ayır, iyice çırp, sür oraya! Yanığa iyi gelir!” demişti. Söylediğini yapmıştım ama hiçbir halta yaramamıştı. Sadece o yumurta aklarının, derimi şeffaf bir eldiven gibi kapladığını görmüştüm. </p>
				<p class="paragraf-1">Dolayısıyla çiftlikteki gösterim için gerekli olan tek aksesuar iki yumurtaydı ve hastanenin mutfağında bol bol vardı. Sonrası, oyunculuktu. Ve ben, doğduğumdan beri oynuyordum. Çünkü Gazâ, bir insanın değil, bir rolün adıydı. Bir karakterin adı! Öyle olması gerekiyordu. Yoksa kendimi çoktan öldürmüş olurdum. Eğer Gazâ, gerçekten de bir insan olsaydı, onun varlığına tahammül etmek mümkün olmazdı. Hele onu sevmek, asla! Dolayısıyla, Gazâ bir dublördü aslında. Tehlikeli sahneler uzmanı bir dublör! Hatta bu sayede, öylesine doğal bir şekilde söyleyebilmişti o cümleyi: “Sadece sev!” Defalarca tekrarlamıştı... İneği sev, kendini sev, insanları sev, hayatı sev... Sadece sev, öyle mi? Siktir! Sen hiç hayatında bir Gazâ tanıdın mı? Kolaysa gel de sen sev, amına koyayım!.. Sonuçta, belki bir deliydim... Ama insanlara dokunacak kadar değil!</p>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>