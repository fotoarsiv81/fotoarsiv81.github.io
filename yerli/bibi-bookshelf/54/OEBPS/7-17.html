<html xmlns="http://www.w3.org/1999/xhtml">
	<head>
		<title>7-17.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-17.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"><span>Kamyonun farları iki tarafında ağaçların sıralandığı dar yolu aydınlatıyordu ve gecenin içinde ilerliyorduk. Yaydığımız ışık yola bir yelpaze gibi açılmış asfaltı süpürüyordu. Karanlık ağaç gövdeleri birbirine karışırken, bellerine kadar kireçlenmiş olanlar, bembeyaz hayaletler gibi, bir görünüp bir kayboluyordu. Bazen de o hayaletler, bizi yakalayıp durdurmak istermiş gibi ellerini uzatıyordu. Duyabiliyordum. Dalların kamyona sürtünüp çıkardığı sesler, bir dalga gibi üzerimizden geçiyor, sonra da sessizliğe karışıyordu. Ancak o dalların hiçbiri, bizi tutup yolumuzdan döndürecek kadar güçlü değildi. En kalınını bile bir kibrit çöpü gibi kırıp ardımızda bırakıyor ve o yapraksız ellerin arasından kayıp gidiyorduk. Son nefesini marta vermiş olan ormanda bizden başka hayat yoktu. Elbette nisan tarafından diriltilecekti, ancak o güne kadar, orman dev bir cesetti. Ve her cesedin içinden bir solucan geçerdi. İşte o da, üzerinde gittiğimiz yoldu. Kıvrıla kıvrıla ilerliyor ve sırtında bizi taşıyordu. İki gözünden alevler saçan ve baktığı her yeri yaka yaka ilerleyen bir canavarın içindeydik. Değişen her viteste öylesine kükrüyor</span><span>du ki radyoyu bile duyamıyorduk. Bu yüzden babam, bir sigara yakıp radyoyu kapattı. Sonra da dönüp sordu.</span></p>
				<p class="paragraf-1">“Sigara içiyor musun?”</p>
				<p class="paragraf-1">O an, içimdeki bin ses, aynı anda “Evet!” diye bağırdı ama hiçbirini dinlemedim. </p>
				<p class="paragraf-1">“Ne sigarası, baba? Hayır.”</p>
				<p class="paragraf-1">Daha o sabah, babamın gözlerinin önünde bahçemize bir ceset gömmüştüm. Ancak aynı gözlerin önünde sigara içmem mümkün değildi. Bunda aranacak bir mantık yoktu. Çünkü o cesetle birlikte mantığı da gömmüştüm. Her ne kadar öleli yıllar olsa da...</p>
				<p class="paragraf-1">“Yak bir tane, yak!” deyip paketi uzattı. Yüzüne baktım. Gülümsüyordu. Bir tuzak mıydı? Pakete uzandığım anda kamyonu kenara çekip, o uzattığım eli kıracak mıydı? Tereddüt ettiğimi görünce konuştu.</p>
				<p class="paragraf-1">“Biliyorum içtiğini. Al, yak.”</p>
				<p class="paragraf-1">Her şeyi biliyordu! Hep biliyordu! İşi buydu: Beni bilmek. Beni takip etmek! Daima peşimde olmak! Tek işi, hakkımda istihbarat toplamak olan bir gizli servisin adıydı, <span class="char-style-override-11">AHAD</span>. Gizli bir örgüt! Kesinlikle! Aslında bu paranoyak teorimin o kadar da temelsiz olmadığını, yıllar sonra, biraz gülümseyerek, biraz da dalgınlaşarak öğrendim. Okuduğum tarih kitabında, 20. yüzyılın başlarında Osmanlı ordusunun bugünkü Irak ve Suriye topraklarında görev yapan Arap subaylarının, gördükleri bağımsızlık rüyalarına renk vermek adına, bir araya gelip kurdukları gizli bir örgütten söz ediliyordu. Amaçları, üniformasını taşıdıkları Osmanlı ordusuyla ilgili askeri sırları İngilizlere yetiştirip Arap devrimini başlatmak olan bu subayların kurduğu istihbarat örgütünün adı, <span class="metin-italik">El-Ahad</span>’dı! Demek ki babamın tek işinin beni gözetlemek olduğunu düşündüğüm gece, o kadar da deli değilmişim. O kadar da değil! </p>
				<p class="paragraf-1">Ve paketten bir sigara çekip yaktım. Önce elim biraz titredi ama sonra toparlandım. Babamın yaptığı gibi çakmağı içine koyduğum paketi geri verecektim ki “Sende kalsın” dedi. “Üstümde bir paket var zaten” demedim tabii. Alıp koydum cebime. Sigarayı dudaklarımın arasına götürmek için, her defasında babamı bekledim. Aynı anda dumanı içimize çekip aynı anda geri verdik. Aynı anda camlarımızı açıp aynı anda fırlattık izmaritleri. Sonra da yoldaki hayaletleri izledim. Kasadaki hayaletleri düşüne düşüne... </p>
				<p class="paragraf-1">Hiç de korktuğum gibi olmamıştı. Akşam, saat tam 10’da hangara girip önce kasanın kapılarını sonra da deponun kapağını açmıştım. Elimdeki altı kol saatini depo ağzının yanına bırakmış ve Rastin’in dediği gibi hangardan çıkıp, aralık bıraktığım kapının ardına saklanmıştım. Böylece, hiçbirine görünmeden, deponun ağzından teker teker çıkışlarını, sahiplerinin saatlerine yeniden kavuşmalarını ve kamyon kasasına ikişer ikişer girişlerini izleyebilmiştim. Herhangi bir aksilik olmaması için saymıştım hatta! 31 kaçak kasaya girmiş ve sona kalan Rastin de durup çevresine bakmıştı. O gözlerin beni aradığından emindim. Ama kimseyle yüzleşecek halim yoktu. Yine de, Rastin’i duymak zorunda kalmıştım. Çünkü bağırmıştı: “Yalancı!” Ama bu defa, kelime, ağzından biraz da tereddütle çıkmıştı. Her ne kadar böbreğini vereceğine inanmasa da, bir türlü emin olamıyordu. Çünkü o da, en az benim kadar, inanmak istemediğimiz ne varsa hepsinin de gerçek olduğunu biliyordu. Örneğin, bir zamanlar uğruna savaştığı halkının kendisini terk edeceğine inanmak istememişti, ancak gerçekleşen bu olmuştu. Ben de, annem tarafından diri diri gömülebilecek olmama inanmak istememiştim ama o da gerçekti. Dolayısıyla, cehennemin gerçek olma ihtimalinin, cennetin gerçek olma ihtimalinden kaç kat yüksek olduğunun farkındaydık. Bu yüzden de, Rastin, başını öne eğip ayaklarının altındaki talaşa tükürmek, gözlüklerini düzeltmek ve kasaya atlayıp kapılarını çekmek için çok da beklememişti. Oysa bilmediği bir şey vardı. Belki de hayatında ilk kez, endişeleri yersiz çıkacak ve böbreği yerinde kalacaktı. Bu da, Rastin’e verebileceğim tek armağandı. Aslında Rastin de diğerlerine benzer bir armağan vermişti. Günler boyunca, o insanları depoda hapis kaldıklarına inandırmış, sonra da sahte kurtuluşlarını ilan etmişti. Sonuçta, içinde bulunduğumuz şartlar o kadar boktandı ki elimizden gelen tek şey, cehennemi gösterip arafa razı etmekti. Kendimizi ve çevremizi... </p>
				<p class="paragraf-1">Şimdi de, geriye, teknenin yanaşacağı kıyıya varmak ve birkaç dakika içinde, 32 kişiyi kasadan indirip o güverteye geçirmek kalmıştı. Babamı daha kamyondan inmeden durdurup “Ben hallederim” demeyi düşünüyordum. Tam olarak şöyle söyleyecektim: “Çıkma şimdi bu soğukta, ben halleder, gelirim!” Önce bir “Olmaz öyle şey” diyecek, sonra da malın eksilmesi nedeniyle suçluluk hissettiğimi düşünüp, hatamı telafi etme çabama bir şans verecekti. En azından ben öyle umuyordum. Aslında galiba, o kadar da umurumda değildi. Kasadan tekneye geçerken babamı görüp hatırlayan biri çıksa da, nasıl olsa, o anın heyecanıyla hiçbir şey yapamazdı. O teknelere geçişleri defalarca izlemiştim. O ayak bastıkları tekne kendilerini Mars’a götürecekmiş gibi heyecanlanırlardı. Belki de bir anlamda, yapacakları o yolculuk gerçekten de uzaya çıkmakla eşdeğerdi o insanlar için. Yine de, benim gözümde, insandan çok, uzaya gönderilen maymunlara benziyorlardı. Evet, belki atmosferi geçip uzaya çıkmayı başaracaklardı ama daima maymun olarak kalacaklardı! Her neyse, sonuçta, tansiyonlarının lunapark treni gibi inip çıktığı o birkaç dakika içinde, yani hayatlarının en önemli anlarından birinde, babamın yakasına yapışıp “Hani sen ölmüştün!” diyecek birileri olabileceğini sanmıyordum. Sonrasındaysa Rastin, bir yolunu bulup, benim tarafımdan kandırılmış olduğunu pekâlâ anlatabilirdi. İnsanlara nasıl yalan söyleyebildiğini gayet yakından görme fırsatım olmuştu. O konuda bir ölü kadar soğukkanlıydı. Hatta öylesine başarılı bir yalancıydı ki, babamı görüp de hatırlayacak olan o kişiyi, birkaç cümlede, bir hayalet gördüğüne inandırabilirdi.</p>
				<p class="paragraf-1">Dolayısıyla, bütün bunlar bir sorun değildi. Küçük de olsa, soruna benzeyen başka bir şey vardı: Kaptanın telefonda babama tarif ettiği buluşma yerine daha önce hiç gitmemiştik. O güne kadar hiç mal teslimatı yapmadığımız bir bölgedeydi. Anladığım kadarıyla küçük bir koydu. Ormanın bitip de ağaçların seyrekleşmeye başladığı, sonrasında da kayaların denize saplandığı küçük bir koy. En azından, babamın krokisinde öyle görünüyordu. Her virajdan sonra, direksiyona yasladığı kâğıda bakıyor ve kamyonu doğru ipin üzerinde yürüttüğünden emin olmaya çalışıyordu. </p>
				<p class="paragraf-1">Saat, sabahın ikisiydi ve dışarıdaki karanlığa daha fazla bakmamak için gözlerimi kapatacaktım ki yağmur başladı. Sonraki birkaç dakika da damlaları izledim. Önümdeki cama sinek gibi çarpıp parçalanan damlaları. Ve indirdim gözkapaklarımı. Önce kamyonun kükremesi yok oldu, sonra da gerçek hayat... Geriye bir rüya ve annem kaldı. Hayatımda ilk kez, rüyamda annemi gördüm. Üzerinde mor çiçekler olan yeşil bir elbiseyle, tanımadığım bir kumsalda ve hamileydi. Arkasında koca bir deniz ve küçük bulutlar vardı. Sağ elinde ayakkabıları, dimdik durmuş, bana bakıyordu. Bacakları bitişikti ve çıplak ayakları bileklerine kadar kuma gömülmüştü. Sadece kumda yetişen, mor çiçekli bir ağaç gibiydi. Sol eliyle, rüzgârın dağıttığı, uzun siyah saçlarını toplamaya çalışıyor ve galiba gülümsüyordu. Rüyamda annemi böyle görüyordum. Çünkü evdeki o tek fotoğrafta annem böyle görünüyordu. Mutlu olup olmadığını anlayabilir miyim, diye, gözlerine baktım. Sadece gözlerine. Ama hiçbir işe yaramadı. Fotoğrafın çekildiği o an her ne hissediyorsa, hiçbir duygusu bedeninden taşmamıştı. Tek yaptığı, durmak, hamile olmak ve objektife bakmaktı. Fotoğrafı babam çekmiş olmalıydı. Sabahın erken bir saatinde, güneşi ardına almış ve muhtemelen farkında olmadan, kadraja kendi gölgesini de sokmuştu. Anneme kadar uzanan bir gölgeydi babam. Sanki o gölgenin bittiği yerde annem, kumların içinden çıkıp yükselmiş gibiydi. Rüyadaydım. Belki de sorsam söylerdi. O fotoğrafın içinde hayat bulur ve benimle konuşurdu. </p>
				<p class="paragraf-1">“Neden anne? Neden beni öldürmek istedin? Lütfen söyle...”</p>
				<p class="paragraf-1">Bekledim... Ama ne dudakları kıpırdadı ne de aralarından bir ses çıktı. Sonra gözlerim gölgeye kaydı ve babamı düşündüm. Bu fotoğrafı neden sakladığını anlamaya çalıştım. Oğlunu öldürmeye çalışmış olan kadının fotoğrafı neden hâlâ başucundaki komodinin çekmecesinde duruyordu? Uyanmalıyım, dedim. Bir an önce uyanıp bunu sormalıyım. Ve gözlerim açıldı...</p>
				<p class="paragraf-1">Yağmur hızlanmış ve ormandan çıkmıştık. Bir yanımız uçurum, bir yanımız kayalıktı. Kandağ’a tırmanıyorduk. Ağır ağır... Çok uzaklardaki bir köyün belli belirsiz ışıklarını gördüm ve başımı çevirip sordum.</p>
				<p class="paragraf-1">“Neden annemin fotoğrafını saklıyorsun?”</p>
				<p class="paragraf-1">Silecekler, incecik bedenleriyle mekik çeken iki dopingli maratoncu gibi doğrulup yatıyor, babamsa gözlerini yoldan ayırmıyordu. </p>
				<p class="paragraf-1">“Neden baba?”</p>
				<p class="paragraf-1">Bir saniye için dönüp bana baktı, sonra yine yola çevirdi yüzünü ve “Hatıra!” dedi.</p>
				<p class="paragraf-1">“Hatıra mı? Ne hatırası! Annem beni öldürecekti! Sonra da seni terk edip gidecekti! Böyle bir kadının hatırası için mi saklıyorsun o fotoğrafı?”</p>
				<p class="paragraf-1"><span>Arka tekerleklerin neredeyse boşluğa savrulacağı dar virajı geçene kadar konuşmadı. Ne zaman ki yol yeniden uzun bir yokuş olup önümüze serildi, babamın sesini duydum.</span></p>
				<p class="paragraf-1">“Nereden çıktı lan, şimdi? Nereden geldi aklına?”</p>
				<p class="paragraf-1">“Rüyamdan!” diyebilirdim ama demedim. Onun yerine, uykusunu atmış zihnimin üzerindeki pusun dağılmasıyla birlikte görmeye başladıklarımı söyledim.</p>
				<p class="paragraf-1">“İnsan başka birinin fotoğrafını niye saklar? Hâlâ onu düşündüğü için, herhalde. Değil mi? Hatta hâlâ onu sevdiği için... Sen de onun için saklıyorsun o fotoğrafı. Hatta annemi o kadar çok seviyorsun ki başka kimseyi sevemedin. Onun için de hiç evlenmedin. Değil mi?”</p>
				<p class="paragraf-1">Ve Ahad güldü! Ne diyeceğini bilemediği için gülen bir aptala benziyordu. Konuşmak zorunda kalmamak için ölene kadar gülecekmiş gibi! Ama insan, kendi kendine, en fazla ne kadar sırıtabilirdi ki? O da daha fazla dayanamadı tabii. </p>
				<p class="paragraf-1">“Saçmalama!”</p>
				<p class="paragraf-1">Evet... Ahad’ı anlamıştım. Her şeyi anlamıştım... Annem rüyamda benimle konuşmamış ama her şeyi anlatmıştı aslında. Bütün o duruşu ve o gözleri ve kuma saplanmış o ayaklarıyla. Hiçbir şey anlatmayarak anlatmıştı bütün hikâyeyi. O fotoğraf çekilirken ve bana hamileyken, annem hiçbir şey hissetmemişti. O yüzden, tek bir duygu kırıntısı bile yoktu yüzünde. Ya da ellerinde... Annem bir ağaçtı o fotoğrafta. Bir kum tanesiydi. Babamın ardında kalan güneşti. Koca bir denizdi... Annem, hiçbir şey hissetmeyen doğaydı. İstese de babamı sevemezdi. İstese de beni kucağına alıp “Oğlum!” diyemezdi. </p>
				<p class="paragraf-1">“O zaman söyle!” dedim babama. “Söyle! Ne yaptın anneme de, senden kaçmak istedi? Bu kadar kötü ne yapmış olabilirsin? Düşünsene, senden o kadar nefret etmiş ki, beni bile gebertmek istemiş!”</p>
				<p class="paragraf-1">Vuracaktı, biliyordum. Sol eliyle direksiyonu tutacak, sağ elinin tersiyle de suratıma bir tane geçirecekti. Bekliyordum. Ama olmadı. Hiçbir şey yapmadı. Hatta o da öyle söyledi.</p>
				<p class="paragraf-1">“Hiçbir şey yapmadım! Annene hiçbir şey yapmadım.”</p>
				<p class="paragraf-1">“O zaman, neden? Neden kurtulmak istedi bizden? Niye gidip de o mezarlıkta beni doğurmaya çalıştı? Boşanabilirdi de! Değil mi? Senden boşanırdı, sonra da beni sana bırakır giderdi! Ya da ne bileyim, beni de alırdı belki yanına! Ama niye gidip de öyle bir şey yaptı?”</p>
				<p class="paragraf-1">Silecekler artık yağmurun gerisinde kalıyordu. Yağmur hızlandıkça babam yavaşlıyor ama yine de ilerlemeye devam ediyordu. Ve Ahad bağırdı:</p>
				<p class="paragraf-1">“Söyledi zaten! Söyledi! Boşanalım, dedi! Bebeği ne yapacaksın, dedim. Aldıracağım, dedi! Neden, dedim? Çünkü gitmek istiyorum, dedi! Gidip başka yerleri görmek istiyorum, dedi! Her yeri görmek istiyorum, her şeyi bilmek istiyorum, dedi! Hani sen de öyle diyordun ya? Hatta onun için gittin, girdin o sınava! Anladın mı şimdi?”</p>
				<p class="paragraf-1">Belki de ilk kez babam benimle gerçekten konuşuyordu. Ya da hayal görüyordum ve Ahad, aslında kendisiyle konuşuyordu. Kelimeler ağzından öyle bir boşanıyordu ki matkap gibi yağan yağmurdan önce, onlar bizi boğacaktı. Yine de şansımı denedim. Belki arada beni de duyar diye. </p>
				<p class="paragraf-1">“Sen ne yaptın peki? Hiçbir yere gitmiyorsun, dedin, değil mi? Kalacaksın, dedin! Zorla!”</p>
				<p class="paragraf-1">Ve aklıma depo geldi. Ve aklıma, depodaki o hücre bölmesi geldi. Ve aklıma, o bölmeye çaktığım demir halka geldi. Ve aklıma, insanları o halkaya zincirlemeyi düşündüğüm geldi! Ve son olarak, aklıma, benim aklıma gelenin, babamın da aklına gelmiş olabileceği geldi!</p>
				<p class="paragraf-1">“Öyle yaptın, değil mi? Zorla tuttun kadını! Zincirledin bir yere, orada öyle kaldı, değil mi? Sonra da kaçtı bir gece! Sen de düştün peşine! Zincirledin, değil mi? Bir hayvan gibi zincire vurdun karını! Bir köpek gibi bağladın annemi! Değil mi?”</p>
				<p class="paragraf-1">Dönüp bana baktı ve hiçbir şey söylemedi. Sadece hızlandı. Hem de bana baka baka! Galiba gülümsüyordu... Fotoğraftaki annem gibi...</p>
				<p class="paragraf-1">“Yola bak!” diye bağırdım. “Yola bak!”</p>
				<p class="paragraf-1">Ama o sadece bana baktı. </p>
				<p class="paragraf-1">Ve baba oğul, göz göze, bir boşluğa düştük. Uçurum kadar bir boşluk... Kandağ kadar bir boşluk... </p>
				<p class="paragraf-1">Hiçbir zaman emin olamadım. Ama hiçbir zaman! Bir kaza mıydı, yoksa intihar mı? </p>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>