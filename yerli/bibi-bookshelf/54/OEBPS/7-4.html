<html xmlns="http://www.w3.org/1999/xhtml">
	<head>
		<title>7-4.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-4.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1">12 yaşındaydım ve hayatıma düzenli olarak girip çıkan Yakın-Orta-Uzak Asyalılar sayesinde coğrafya bilgim bir Çingene’ninki kadar genişlemişti. Öğretmen, sınıfta beni örnek olarak gösteriyor ve “İşte!” diyordu. “Bakın, arkadaşınız Gazâ, boş zamanlarında dünya haritasını inceliyor. Siz de biraz ilgilenseniz hiç fena olmayacak. Dünya bu yaşadığınız yerden ibaret değil çocuklar!” Sonra da, sıramı paylaştığım Ender hariç bütün öğrenciler bana yiyecekmiş gibi bakıyor ve o an saldıkları öfke kokusu, sınıfı cam açtıracak kadar dolduruyordu. Benden gerçekten de nefret ediyorlardı. Ondan emindim. Beni dövmek istiyorlardı. Ama bunu yapabileceklerinden de onlar emin değildi. Çünkü bazı küçük, mide bulandırıcı ayrıntılar duymuşlardı. Ben ve hayatım ve yakın ve uzak çevrem hakkında. Zaten bu yükselip azalan ve hedefinde bağdaş kurup oturmuş olduğum şiddet eğilimleri çok da sürmedi. Çünkü bir gün Harmin’le Dordor beni okuldan almaya gelip dört metrelik bir boy gösterisi yaptı. Böylece, tarafından kuşatılmış olduğum çocuk nefreti bükülüp içine katlandı ve mutlak sessizliğe dönüştü. Artık tek konuşan Ender’di. Sadece o, bana bir şeyler anlatıyor ve yanıtını alamayacağı sorular sorup, kendi kendine gülüp duruyordu. Babası jandarmaydı. Bir başçavuş. Tanıyordum. Yadigâr amca. Okul çıkışına her geldiğinde cebinden bir çikolata çıkarıp Ender’e uzatır, sonra da “Bölsene oğlum, Gazâ’ya da ver” derdi. Ben çikolatayı ağzıma atmış çiğnerken de, “Gelsene bize, bak, Salime teyzen köfte yapmış” diye davet ederdi, ben de bir iki başımı sallayıp uzaklaşırdım. Ahad’ın oğlu olduğumu tabii ki biliyordu ama, Ahad’ın ne bok olduğunu bir türlü çözemediğine emindim. Belki de bu yüzden sürekli beni eve çağırıyordu. Köfte karşılığında ağzımdan laf almak için. Ama benim annem yoktu ve köfteyi kendim de yapabiliyordum. Hem de iki yıldır... </p>
				<p class="paragraf-1">Kahraman Başçavuş Yadigâr Amca! Gerçekten de öyleydi. İki yaz önce çıkan orman yangınının ortasında kalan üç çocuğu kucaklayıp kurtarmış, sağ yanağı tamamen yanmış, bir de madalya almıştı. Hatta bir gün Ender okula o madalyayı takıp gelmiş ve babaları zeytinci, manav, terzi, turşucu, kırtasiyeci, kasap, zabıta, gardiyan, lokantacı, mefruşatçı ya da ölü olan diğer çocuklar dudaklarını kaplamış olan kıskançlığı kemire kemire sıyırmış, sonra da hepsini dillerinin ucunda toplayıp yere tükürmüşlerdi. Zaten benimle konuştuğu için uzak durdukları Ender’i daha da dışlamış –ki bu dışarının da dışarısı demekti– ve 47 kişilik sınıfta kaçakçının oğluyla jandarmanın oğlunu yalnız bırakmışlardı. Ama Ender’in büyümesi o kadar durmuştu ki bütün bunların farkına varamıyor ve kendi kendine gülmeye devam ediyordu. Bense yüzümün değil de içimin sivilcelenmeye başladığından emindim. Çünkü yavaş yavaş da olsa, kaçaklardan midem bulanmaya başlamıştı. </p>
				<p class="paragraf-1">Kaynağını bilmedikleri en küçük gürültüde korkudan birbirlerine sarılıp mikroskopik çığlıklar atan, Parkinson hastalığının gizemli bir türüne yakalanmış gibi sadece gözbebekleri titreyen, suya batmış kalemlere benzeyen kırık burunlarıyla bir sonraki anı koklamak için çırpınıp duran, sürekli konuşmalarına rağmen “Daha!” demekten başka bir şey bilmeyen, önce terden sararmış sonra da isten kararmış on yedi kat kumaşın içine gömülmüş olan ve bu tekstil mezarlarından sadece bir şeyler istemek için başlarını çıkaran o insanları gördükçe, “Siktirin gidin artık!” diyordum. Hem de yüzlerine. Nasıl olsa anlamıyorlardı. Anlayan da çenesini göğsüne saplayıp oturuyordu. </p>
				<p class="paragraf-1">Ender “Ne yapacaksın bu hafta sonu?” dediğinde, “Adam kaçıracağım, amına koyayım!” diye yanıt veremiyordum tabii. “Babama yardım edeceğim” dedikçe de, “Keşke sen de gelseydin!” deyip, hep gitmek istediğim yerleri sayıp duruyordu: Şehirdeki sinema, komşu kasabadaki lunapark, şehirdeki alışveriş merkezindeki oyun salonu, bizim kasabadaki iki internet kafeden herhangi biri... Ender’in bir işi yoktu ki! Tek işi ödev yapmaktı, bir de annesinin köftelerini yemek ve bir de belki Kuran kursuna gitmek! Ben köpek gibi çalışıyordum! Kaçakların sıçtıkları torbaları toplayıp deponun arkasına bok gömüyor, toplu alışveriş dikkat çekeceğinden kasabanın bütün marketlerinden ikişer ikişer su, üçer üçer ekmek satın alıyor, işedikleri bidonları boşaltıyor, sürekli hastalandıkları için eczaneden eczaneye koşturuyor, bir an bile durmuyordum. Sırf birilerinin canı bir ülkeden diğerine gitmek istediği için benim canım çıkıyordu! Ender’den aldığım <span class="metin-italik">Robinson Crusoe</span>’yu bile okumaya fırsat bulamadan geri vermiştim. Aslında sırf, “Bir köle tüccarı var, ıssız bir adaya düşüyor...” diye özetlediği için merak etmiştim kitabı. Hatta bunu duyduğum an derhal ben de istemiştim ıssız bir adaya düşmeyi. Ne de olsa ben de bir köle tüccarı sayılırdım ve ikisinden de bıkmıştım: Kölelerden de, tüccarlığından da! Tek isteğim, babamdan, sıradan bir çocuk gibi, sadece karnemdeki zayıflar yüzünden azar işitmekti. Kamyonun kasasına yeni taktırdığımız havalandırmayı çalıştırmayı unuttuğum için değil! Evden çıkarken ışıkları açık unutmak gibi bir şey değildi. O havalandırmayı çalıştırmadığım için bir Afgan’ın boğularak ölmesine neden olmuştum. 26 yaşındaydı ve bana kâğıttan kurbağa yapmıştı. Parmağımı üstüne hızla basıp çektiğimde zıplayan bir kurbağa. Adı Cuma’ydı. Kurbağanın değil, Afgan’ın. Yıllar sonra öğrendim ki Robinson’un da bir Cuma’sı varmış. Ama o bir roman kahramanı olduğu için Cuma’dan sayılmazdı elbette! Çünkü ne bir kamyon kasasında havasızlıktan ölü bulunabilir ne de ona bir yılan gibi davranan çocuğa kâğıttan kurbağa hediye edebilirdi! Tabii eğer gerçekte yaşamış olsalardı, Robinson’la Cuma’ya da bizim hayatımız roman gibi gelirdi. Sorun da buydu zaten. Herkese, başka hayatların roman gibi gelmesi. Oysa sadece hayattı hepsi. Anlatınca roman olmuyordu. Belki en fazla, bir otopsi raporu... Konulu... Kütüphaneler onlarla doluydu: Konulu otopsi raporlarıyla. Ciltli ya da ciltsiz, hepsi de solan ciltlerin hikâyesini anlatıyordu. Ne de olsa, bir deri bir kemikti insan. Ya sonunda kırışacak ya da yolda kırılacaktı. Ya da Rodin’in o düşünen taşı gibi ölmek için Cuma adında bir Afgan olacaktı. Bir pazar günü ölen bir Cuma... </p>
				<p class="paragraf-1">Ve kendimi o kadar kötü hissettim ki, sonunda dayanamayıp Enderlere köfte yemeye gittim. Ama hiçbir boka yaramadı. Hatta o sofrada oturup o aileyi izledikçe kendimi daha da kötü hissettim. Oysa köfte çok lezzetliydi. Bir annem olsaydı, eminim o da böyle yapardı. O da sorardı, “Daha ister misin?” diye. “Biraz daha?” Belki de o zaman, “daha”lardan bu kadar nefret etmezdim. Alışkanlıktan olsa gerek, tavadaki köfteleri çevirmek üzere yerimden kalktığımda, Salime gibi annem de, “Çocuk işi değil o, bırak sen” derdi. Ben de bir çocuk gibi oturup beklerdim ve sıçrayan kızgın yağlar ellerimi yakmaz, sonra da parmak aralarım su toplamazdı. Her defasında olduğu gibi... </p>
				<p class="paragraf-1">“Dondurma var” dediler ama kalmadım. Çıkıp gittim. Yadigâr hiçbir şey sormadı. Ne babamın sağlığını ne de yaptığı işlerin nasıl gittiğini. Her şeyden haberi varmış gibi, sadece “Ye” dedi. “Senin ihtiyacın var.” Haklıydı aslında. Hepimiz büyüme çağındaydık. Kaç yaşında olursa olsun, herkes. Bütün dünya. Döne döne geçiyorduk büyüme çağından. Başımız döne döne... Bu yüzden yiyorduk ve yemeliydik. Birbirimizi ve her şeyi. İhtiyacımız vardı. Bir an önce büyümek için. Bir an önce büyüyüp de gebermek ve yerimizi başkalarına bırakmak için. Yeni bir çağ başlasın diye. Mümkünse bu çağa benzemeyen... Çünkü bizden bir bok olmayacağını anlamıştık. O kadar da aptal değildik. O kadar da değil...</p>
			</div>
		</div>
	</body>
</html>