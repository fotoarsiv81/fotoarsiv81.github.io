<html xmlns="http://www.w3.org/1999/xhtml">
	<head>
		<title>7-37.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-37.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">Binanın kapısında duruyor ve etrafımızda uçuşan kar tanelerinin omuzlarımıza değdiği anda eriyişini izliyorduk. Ya da sadece ben izliyordum. Emre tokalaşmak istedi. Önce eline baktım, sonra da gülümseyip, hiç beklemediği bir şekilde sarıldım. Yıllar önce Ender’in bana yaptığı gibi, sıkı sıkı kavradım Emre’yi. Bu defa, sarılma sırasında nereye bakacağını düşünmesi gereken ben değildim! Birden etrafını sarmış olan kollarımın arasında şaşkınlık geçiren, Emre’ydi. Eline dokunmaktansa üzerindeki kumaşlara değmeyi tercih ettiğimi anlamasın diye, olabildiğince öyle durdum. Hatta kulağına, “Her şey için teşekkür ederim” diye fısıldadım. Sonra da sarıldığım hızla, geri çektim kendimi. Böylesi sıcak bir vedalaşmadan biraz da sarsılmış olan Emre, ne diyeceğini bilemediği için, cebinden, üzerine labirent çizdiğim kâğıdı çıkarıp gösterdi ve “Bak, saklıyorum bunu...” dedi. Sonra da ekledi: “Sen çok akıllı bir adamsın, Gazâ!”</p>
				<p class="paragraf-1">Bu cümleyi bir yerden hatırlıyordum. Savcı da böyle bir şey söylememiş miydi? Galiba o “çocuk” demişti ama artık büyümüştüm. En azından, dışarıdan öyle görünüyordu... Kâğıttaki kurumuş kan izine bakmamaya çalışsam da gözüm kaydı ve başımı kaldırıp, “Tekrar özür dilerim” dedim. Emre de “Boş ver! O benim hatamdı” deyip kâğıdı cebine koyacaktı ki yeniden konuştum: </p>
				<p class="paragraf-1">“Yalnız, labirentin gerçek çözümü o değil...”</p>
				<p class="paragraf-1">“Değil mi?” diye sorup, elindeki kâğıda baktı.</p>
				<p class="paragraf-1">“Biraz daha düşünün” deyip gülümsedim.</p>
				<p class="paragraf-1">“Peki” dedi Emre. “Düşünürüm... Hoşça kal Gazâ.”</p>
				<p class="paragraf-1">Gölbaşı’ndaki hastaneden, beni oraya getirene benzeyen bir minibüsle ayrıldım. Deli olarak girdiğim binadan, hem deli hem de bağımlı olarak çıkmıştım. Cebimde, Cuma’nın kurbağası ve Emre’yle meslektaşlarının aralarında topladıkları paradan başka bir şey yoktu. Hava soğuktu. Her yeri merhamet kaplamıştı. Ama lastiklerimiz ve ben zincirliydik. Dolayısıyla, ne merhamet ne de buz bizi durdurabilirdi. Ne yolda kaldık ne de dönüp arkamıza baktık... </p>
				<p class="paragraf-1"><span>Hastanenin minibüsünden inip Ankara’ya giden bir belediye otobüsüne bindim ve kalabalığın içine bir yumruk gibi girdim. Kimseye değmemek için boşluğa savrulan bir yumruk gibi. Ama yapabileceğim bir şey yoktu. Otobüs öylesine doluydu ki ya birinin omzuna ya da dirseklerine değiyordum. Her yerim, insan etiydi ve yolum uzundu. Tek yapabildiğim gözlerimi olabildiğince kapalı tutmak ve dişlerimi sıkmak oldu. O et ve kumaş parçalarına sürtüne sürtüne ilerlerken, kendimi, Emre’ye bahsettiğim, labirentin o gerçek çözümü gibi hissediyordum. Emre’nin o çözüme ulaşması için, eline bir silgi alıp, labirenti tamamen silmesi gerekiyordu. Böylece geriye, sadece, tükenmezkalemle çizmiş olduğu, gidiş yolu kalacaktı. Ve işte o gidiş yolu da, labirenti etrafına kurduğum sırrımdı. Labirent silindiğinde, o kâğıtta bir G harfi kalacaktı. Tabii ki “Gazâ”nın değil, “gat”ın G’si! Ankara’ya giden o otobüste, kendimi gat gibi hissediyordum. Her zaman olduğu gibi... Çiğneniyormuş gibi... Otobüsten indiğimde de tükürülmüş gibi...</span></p>
				<p class="paragraf-1">Otogardaydım. 19 yaşında ve morfin sülfat peşinde... Beni Kandalı’ya götürecek olan otobüs kalkana kadar, binadaki iki eczanenin önünden onlarca kez geçtim. Ancak her yer polis kaynıyordu. Ya da ben hayal görüyordum. Bu yüzden de, eczanelerin hiçbirine girip “Ya bana morfin sülfat verirsiniz ya da görünmez tabancamla sizi öldürürüm!” diyemedim. Gerçekten de, silahım olmadan, bir eczaneyi nasıl soyabilirdim ki? O an için, çantamdaki Tolvon’la idare etmekten başka çarem olmadığını anladım. Konuyu uyuyarak da kapatabilirdim... </p>
				<p class="paragraf-1">Kalkmasına bir saat kala perona yanaşmış olan otobüse binip, doz aşımına yakın adette Tolvon içip gözlerimi kapadım ve Kandalı’ya kadar gözkapaklarımı kaldırmayacağıma dair kendime söz verdim. Bir mucize oldu ve sözümü tutabildim. Saatler süren yolculuğu tek bir uyku adımında geçmiştim. Eğer bunu yapamamış olsaydım, büyük ihtimalle, daha otobüs ilk 100 kilometresini kat etmeden koltuğumdan kalkar, şoförün yanına gider ve direksiyonu tuttuğum gibi yolun dışına kırardım. Eğer uyuyamamış olsam, o otobüsün ön camından, önce ben çıkardım... Ama uyumuştum!</p>
				<p class="paragraf-1">Böylece, 15 yaşında “Asla dönmeyeceğim!” diyerek terk ettiğim Kandalı’ya, dört yıl sonra ayak bastım. Başka biri olsa, içinde, duygusal birkaç çarpışma gerçekleşebilirdi ama ben hiçbir şey hissetmedim. Sadece kaldırımdaki talaşlara basa basa yürüdüm. Önce jandarma karakolunun, sonra da dünyanın en güzel kızına götürmek için siparişler verdiğim lokantaların önünden geçip gittim. Hiçbiri de umurumda değildi. Çünkü benim evim Kandalı değil, Toz Sokak’ın ucundaki depoydu. </p>
				<p class="paragraf-1">Yarım saatlik bir yürüyüşten sonra, üzerinde “Güle Güle” yazan tabelayı geçtim ve kendi tabelamı gördüm. Hâlâ oradaydı. Ama biraz farkla... Üstünde dört tane kurşun deliği vardı ve paslanmıştı. Vurulmuştu tabelam. Ancak ayakta ölmüştü. Şöyle bir dokunup yanından geçtim ve Toz Sokak’a girdim... </p>
				<p class="paragraf-1">Farkında olmadan, her adımımda hızlandım ve simsiyah bir enkazla karşılaştım. Güldüm. Ender, gerçekten de iyi bir kundakçıydı! Ne yaptığını biliyor olmalıydı. Benzin yerine yıldırım kullanmış gibiydi. Tek katlı evi öyle bir yakmıştı ki geriye sadece iskeleti kalmıştı. Duvarları bir dinozor kaburgasına benziyordu. Çatısının yarısı çökmüş ve bir zamanlar Ahad’a malikâne olmuş bina, çekilmeyi bekleyen, çürümüş bir dişe dönüşmüştü. Doğrusu, Ender bana bundan daha büyük bir iyilik yapamazdı! İçimdeki onca nefrete rağmen, ben bile böylesine kusursuz bir yangın çıkaramazdım. </p>
				<p class="paragraf-1">Çardak ve hangar, bıraktığım gibi duruyordu. Hatta zayıf adamın cesedinin çıkarıldığı çukur bile duruyordu... Hangarın kapısını açtım ve içindeki her şeyin gitmiş olduğunu gördüm. Kandalı yağmacıları, ellerine ne geçerse alıp götürmüşlerdi. Bence hangarı da parça parça söküp götürebilirlerdi! Çünkü beni tek ilgilendiren, depoydu. Kapağındaki kilit, büyük ihtimalle polis tarafından kırılmıştı. Yine de o lağım kapağı duruyordu. Yağmacıların onu söküp hurda diye satmamış olması ilginçti. Belki de korkmuşlardı. Ahad’ın lanetini üzerlerine çekmemek için depodan uzak kalmaya çalışmışlardı. </p>
				<p class="paragraf-1">Kapağı iki elimle kaldırdım ve depoya giden ilk basamağa adımımı attım. Merdiveni ağır ağır inip, bir çakmak yaktım. Yağmacılar konusunda yanılmıştım. Depoyu da boşaltmışlardı. Vantilatörleri ve kameraları almışlardı. Sadece Rastin’in o demir kovayla kırdığı kamerayı bırakmışlardı. Duvardaki saati de alıp götürmüşlerdi. Tabii ki düzeneğiyle oynamış olduğumu tahmin edemezlerdi. Kim bilir artık kimlerin duvarlarında duruyor ve zamanı geciktiriyordu? </p>
				<p class="paragraf-1">Gülümsedim. Sonunda evimdeydim... Çakmağı söndürdüm ve olduğum yere çöktüm. Sonra da soğuk zemine, yüz üstü yattım. Bu hayatta ilk tokadı hangisine yediğimi hatırlamıyordum ama ben, sol yanağımı çevirip, yere yasladım. Kollarımı iki yanıma olabildiğince açtım ve avuçlarımla talaşlara bastırdım. Üşüyordum ama kesinlikle umurumda değildi. Çünkü ben evimle kucaklaşıyordum! Gözlerim yaşarıyordu ama gülüyordum. Sırt üstü döndüm ve her yerimi kuşatmış olan karanlığa dokunabilmek için ellerimi kaldırıp boşlukta gezdirmeye başladım. Kahkahalar atıyordum. Cennetimin havasını okşuyor ve dört duvarına çarpıp yankılanan kahkahalarımla içini dolduruyordum... “Geldim!” diye bağırdım. </p>
				<p class="paragraf-1">“Geldim işte! Döndüm sana! Gidecek başka bir yerim yok, çünkü! Tanıdığım tek ev, sensin! Bildiğim tek şey, sensin...” </p>
				<p class="paragraf-1">Ağladım. Hem de istediğim kadar! İnsanın gerçek özgürlüğü buydu: İstediği kadar ağlayabilmek. Belki bir de, istediği şeye ağlayabilmek...</p>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>