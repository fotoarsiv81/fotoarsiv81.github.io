<html xmlns="http://www.w3.org/1999/xhtml">
	<head>
		<title>7-56.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-56.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">Bir haftadır yoldaydım. Ya bir otobüste, ya bir kamyonet kasasında, ya da ayaklarımın üzerinde... Yürüyordum. Ancak, gideceğim yere az kalmıştı artık, biliyordum. Karşıma çıkan her insana “Bamiyan?” demiştim. Onlar da işaretparmaklarıyla ufukta bir noktayı göstermişti. Her defasında nokta daha da büyümüş ve yavaş yavaş da olsa bir vadinin başlangıcına dönüşmüştü. Birkaç adım daha atacak ve orada olacaktım... </p>
				<p class="paragraf-1">Son bir yokuş çıktım. Patikanın bittiği yerde durup bir nefes aldım. Ama bırakamadım. Çünkü Bamiyan Vadisi’ni ilk kez gördüğüm o anın, içimdeki nefesle birlikte donmasını istedim. Gördüklerim karşısında yapabileceğim tek bir şey vardı: Durmak. Sadece durup bakmak. Çünkü aradığım yeri bulmuştum. Cuma’nın yaptığı o resim, gözlerimin önünde uzanıp gidiyordu.</p>
				<p class="paragraf-1">İşte, karşımdaydı... Yüksek kayalıklarla çevrili ve ortasında ağaçların yükseldiği bir vadi. Oradaydılar! İki dev Buda heykelinin boş yuvalarını, durduğum yerden görebiliyordum. Aralarında birkaç yüz metre olmalıydı. Bir an için boyları bana aynı göründü. Ve yine boyları aynı olan, hayatımdaki diğer iki devi düşündüm: Dordor ve Harmin. Budalardan boşalmış yuvaların içinde ayakta durduklarını hayal ettim. Hatta seslerini bile duydum: </p>
				<p class="paragraf-1">“Yolda seninle değildik ama, bak, buradayız. Seni bekliyorduk Gazâ, hoş geldin...” </p>
				<p class="paragraf-1">Kaya duvarları, vadi boyunca çekilmiş, dalgalı bir perde gibiydi. Onlarca küçük mağara girişi görüyordum. O iki dev yuvanın yakınlarında onlarca küçük oyuk, üst üste ve yan yanaydı. Sarp kayalıklarda, birer göz gibi duruyorlardı. Ve eğer o mağaralar birer gözse, bir zamanlar Cuma gibi, içlerinde yaşayanlar da, o gözlerin simsiyah bebekleriydi...</p>
				<p class="paragraf-1">Koşmaya başladım. Vadiye inen yamaçlardan birindeydim. Hiçbir şey düşünmeden koştum ve koştum! Kayaların arasından geçtim. Ağaçların arasından geçtim. Düştüm. Kalktım. Ve daha hızlı koştum. Her adımımda, neye bakıyorsam, hepsi daha da büyüdü. Kaya duvarlarının boyları yükseldi ve bir zamanlar içlerinde Budaların durduğu iki oyuk daha da devleşti.</p>
				<p class="paragraf-1"><span>Hangisine doğru gideceğimi bilemiyordum. Yolun beni hangisine götüreceğini tahmin edemiyordum. Sadece koşuyordum. Ve kendimi, büyük olan oyuğa yaklaşırken buldum. Aramızdaki mesafe belki bir kilometre, belki de daha fazlaydı. Baktığım hiçbir şeyden gözlerimi ayıramıyordum. </span></p>
				<p class="paragraf-1">Ve en sonunda, önümde yükselen dev oyuğa birkaç yüz metre kala, nefes nefese durdum. Sonunda, diyordum içimden... Sonunda gelebildim... Bir an için gözlerimi kapatıp, 55 metre boyundaki o Buda heykelinin hâlâ orada durduğunu hayal ettim. Devasa oyuğun içinde... Cuma o heykelle büyümüştü. O heykele baka baka... Belki de karşımdaki oyuğa tırmanıp, Buda’nın ayaklarının arasından dünyayı izlemişti. Artık ben de görüyordum o heykeli... Ve hemen yanımdan koşarak geçip giden, Cuma adında bir çocuğu...</p>
				<p class="paragraf-1">Gözlerimi açtım ve heykel kayboldu. Geriye sadece boş yuvası kaldı. Ağır ağır yürümeye başladım. Sonra bir kadın çıktı karşıma. Yaşlı bir kadın... Nereye baktığımı görmüş olmalıydı ki, gideceğim yeri de anlamıştı. Ellerini ve başını salladı. “Dur!” demek istiyordu, “Gitme!” Ama ben sadece güldüm ve yürüdüm... Ancak yaşlı kadın vazgeçmedi. Arkamdan bağırdı. Galiba, kelimelerinden biri Taliban’dı. Bense gülmeye ve yürümeye devam ettim.</p>
				<p class="paragraf-1">Görünürde başka kimse yoktu. Sadece uzaklardaki mağaralardan dumanlar yükseliyordu. Mağaraların içlerinde hayatlar yaşandığına kanıt olan dumanlar... Yürüdüm ve dev oyuğa iyice yaklaştım. Bundan sonrası, bir tırmanıştı. Kayalara tutuna tutuna tırmanacaktım. Ellerim ve ayaklarım, nereye yaslanacaklarını biliyordu. Sanki hayatım vadide, Cuma’yla birlikte o oyuğa tırmanarak geçmişti... Belki de öyleydi, çünkü ben ne istersem, o gerçekti. </p>
				<p class="paragraf-1"><span>Son bir adım attım ve artık oyuğun içindeydim. Başımı kaldırdım. Kendi etrafımda döndüm. Üzerimde bir kubbe gibi yükselen oyuğun tavanına baktım. Başım döndü. Durdum. Ufka baktım. Ufku dalgalandıran dağlar, tepeler ve alabildiğine uzanan boşluğa yaydım bakışlarımı. Sonra başımı eğdim. Parça parça olmuş kayaların üzerinde duruyordum. Belki de parçalanmış Buda’nın kalıntılarından kalanlardı... </span></p>
				<p class="paragraf-1">Kendimi yere bıraktım. Oturdum. Güldüm. Sonra bir ses duydum. Tanıdık bir ses... Yıllardır duyamadığım bir ses... Sırf duymak için buralara kadar geldiğim bir ses...</p>
				<p class="BOSLUK" xml:lang="en-GB"/>
				<p class="paragraf-1"><span class="metin-bold">İyi misin?</span></p>
				<p class="paragraf-1">Evet.</p>
				<p class="paragraf-1"><span class="metin-bold">Yoruldun mu?</span></p>
				<p class="paragraf-1">Biraz. </p>
				<p class="paragraf-1"><span class="metin-bold">Yıllardır yoldasın...</span></p>
				<p class="paragraf-1">Evet...</p>
				<p class="paragraf-1"><span class="metin-bold">Nasıl? Resimdekine benziyor mu?</span></p>
				<p class="paragraf-1">Benziyor, Cuma... Gerçekten de benziyor.</p>
				<p class="paragraf-1"><span class="metin-bold">Beni evime getirdiğin için teşekkür ederim.</span></p>
				<p class="paragraf-1">Ben sana teşekkür ederim, Cuma. Beni evine çağırdığın için...</p>
				<p class="paragraf-1"><span class="metin-bold">Şimdi ne yapacaksın?</span></p>
				<p class="paragraf-1">Bilmem...</p>
				<p class="paragraf-1"><span class="metin-bold">Peki... Ya sonra?</span></p>
				<p class="paragraf-1">Belki de buradan gidenlerin yerine burada yaşarım...</p>
				<p class="paragraf-1"><span class="metin-bold">Gazâ... Hazırlıklı ol, diye söylüyorum: Morfin sülfatı, bir süre, rüyalarında görebilirsin. Ama sakın teslim olma... Lütfen. </span></p>
				<p class="paragraf-1">Merak etme. </p>
				<p class="paragraf-1"><span class="metin-bold">Yine anlatacak mısın geçmişini, kendine?</span></p>
				<p class="paragraf-1">Hayır, hayır... Bu, son.</p>
				<p class="paragraf-1"><span class="metin-bold">Her seferinde böyle diyorsun... Emin misin?</span></p>
				<p class="paragraf-1">O zaman, şöyle söyleyeyim: Umarım, bir daha anlatmak zorunda kalmam!</p>
				<p class="paragraf-1"><span class="metin-bold">Kalmayacaksın! Sana inanıyorum... Gazâ... Ben gidiyorum.</span></p>
				<p class="paragraf-1">Biliyorum.</p>
				<p class="paragraf-1"><span class="metin-bold">Vedalaşalım mı artık? </span></p>
				<p class="paragraf-1">Hoşça kal Cuma.</p>
				<p class="paragraf-1"><span class="metin-bold">Hoşça kal küçük çocuk... Hadi, bitir sen hikâyeni...</span></p>
				<p class="paragraf-1">Bitti zaten.</p>
				<p class="BOSLUK" xml:lang="en-GB">	</p>
				<p class="paragraf-1">Hayatını aldığım o günden beri içimde taşıdığım Cuma’yı evine teslim ettim. Yıllar sonra sesini ancak vedalaşmak için duyabildim. Afganistan’ın Hazaracat bölgesinde, Bamiyan Vadisi’ndeydim. Bir zamanlar içinde 53 metrelik bir Buda heykelinin durduğu dev oyukta... O heykel, 1.500 yıl boyunca, tam da oturduğum yerde ayakta durmuş, sonra da bir toz bulutu olmuştu... Bakışlarım eğildi ve bir çocuk gördüm. En fazla 15 yaşındaydı. Yakındaki ağaçların arasında durmuş, bana bakıyordu. Ellerinde bir Kalaşnikov tutuyordu. Gülümsedim. Çocuk, tüfeğin namlusunu üzerime doğrulttu... Ve ateş etti. Sol omzumda bir sıcaklık hissettim. Karşımda uzanan o mükemmel boşluğa baktım. Ayağa kalktım.</p>
			</div>
			<div class="Basic-Text-Frame-3">
				<p class="Basic-Paragraph" xml:lang="en-GB"/>
			</div>
			<div class="Basic-Text-Frame-3">
				<p class="Basic-Paragraph" xml:lang="en-GB"/>
			</div>
			<div class="Basic-Text-Frame-3">
				<p class="Basic-Paragraph" xml:lang="en-GB"/>
			</div>
			<div class="Basic-Text-Frame-3">
				<p class="Basic-Paragraph" xml:lang="en-GB"/>
			</div>
			<div class="Basic-Text-Frame-3">
				<p class="Basic-Paragraph" xml:lang="en-GB"/>
			</div>
			<div class="Basic-Text-Frame-3">
				<p class="Basic-Paragraph" xml:lang="en-GB"/>
			</div>
			<div class="Basic-Text-Frame-3">
				<p class="Basic-Paragraph" xml:lang="en-GB"/>
			</div>
			<div class="Basic-Text-Frame-3">
				<p class="Basic-Paragraph" xml:lang="en-GB"/>
			</div>
			<div class="Basic-Text-Frame-3">
				<p class="Basic-Paragraph" xml:lang="en-GB"/>
			</div>
		</div>
	</body>
</html>