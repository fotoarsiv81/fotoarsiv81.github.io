<html xmlns="http://www.w3.org/1999/xhtml">
	<head>
		<title>7-3.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-3.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">İnsan ticaretinin tam olarak ne zaman başladığını bilmek mümkün değil. Ancak böylesi bir ticaretin sadece üç kişiyle bile gerçekleştirilebileceği düşünülürse, dünya nüfus tarihinde hayli gerilere gidilebilir. Yıllar önce okuduğum işe yaramaz bir kitaptaki tek işe yarar cümle şuydu: <span class="metin-italik">İnsanın kullandığı ilk alet, başka bir insandır</span>. Dolayısıyla o ilk alete bir bedel biçilip diğerlerine pazarlanması için çok da beklenmiş olabileceğini sanmıyorum. Buna göre, dünya üzerindeki insan ticaretinin başlangıcı şöyle tarihlenebilir: İlk fırsatta! Sonuçta, pezevenkliği de kapsadığı için, dünyanın en eski ikinci mesleğidir. Böylesine kadim bir işkolu geleneğini sürdürdüğümüzün tabii ki farkında değildim. Ben sadece sürekli terliyor ve babamın emirlerini yerine getirmek için elimden geleni yapıyordum. Oysa taşımacılık, gerçekten de insan ticaretinin belkemiğiydi. Taşımacılık yoksa hiçbir şey yoktu. Üstelik sürecin en riskli ve en yorucu aşamasıydı. Sonrasında kaçakları bir dehlize sokup, günde 18 saat çalıştırıp sahte çantalar ürettirmek ve yerlerde yatırıp, bir de üstüne, hoşuna gideni sikmek, bizimkinin yanında çocuk oyuncağıydı. İnsan ticareti sektörünün en ağır koşullarda çalışan gerçek emekçileri bizlerdik! Öncelikle, sürekli bir baskı altındaydık. Malı gönderen de, alıcılar da, aracılar da, hepsi peşimizdeydi. En küçük aksamada herkes bizden hesap soruyordu. Zaman daima aleyhimize işliyor ve ters gidebilecek her şey, önce mutlaka ters gitmeyecekmiş gibi yapıp sonra yedi kat ters gidiyordu. Aslında işleyiş o kadar da karmaşık değildi ama bütün yasadışı işlerde olduğu gibi kimse kimseye güvenmediği için, bütün adımlar, cam tarlasındaymış gibi bin kez düşünülüp atılıyordu. </p>
				<p class="paragraf-1">Mal ayda üç kez İran sınırından giriyor, Irak ya da Suriye tarafından eklenecekler varsa onlarla birleştiriliyor ve bize doğru yola çıkıyordu. Genelde tırla gelirlerdi. Tabii ki her defasında farklı bir tırla. Nadiren de mal parçalara bölünür ve kamyon ya da kamyonet ya da minibüs gibi farklı araçlara paylaştırılırdı. İran sınırından girişi ve malın yola çıkışını düzenleyen, Aruz diye bir adamdı. Muhtemelen <span class="char-style-override-11">PKK</span>’nın, <span class="metin-italik">Önderliğin Bekası ve Kürdistan’ın Bölünmez Bütünlüğüne Adanmış Yönetici Kadro İradelerinin Özgür Yaşam Giderlerini Karşılama ve Demokratik Savaş Gelirlerini Artırma Kapsamında Devrimci Halk Hareketleri Tarifesi Üzerinden Belli Bir Ücret Karşılığında Bireyin Ülkeler Arası Serbest Dolaşımını Sağlama Koordinasyon Kurulu Yürütme Konseyi Uygulama Komitesi Başkanı </span>gibi bir şeydi. <span class="metin-italik">Serbest dolaşım </span>karşılığında talep edilen <span class="metin-italik">belli bir ücret</span>, gönülden ne koparsa oydu. Gönül dahil. Ya da bir böbrek, artı masraflar, her neyse... Sonuçta Aruz’a sorulsa, <span class="char-style-override-11">PKK</span>’nın kaçakçılıktan sorumlu bakanlarından biri olduğunu söylerdi. Ama sadece insan kaçakçılığından sorumluydu. Uyuşturucu ya da akaryakıt ya da sigara ya da silahla başka bakanlıklar ilgileniyordu. Olması gereken de buydu: Amaçları açısından farklı olan hizmet kollarını yönetsel olarak birbirinden ayırmak. Aksi takdirde her şey birbirine girer ve birbirini zehirlerdi. Savaş ve Barış Bakanlığı kadar garip bir adı olan, Türkiye’nin Kültür ve Turizm Bakanlığı örneği ortadayken kimse böylesi bir hatayı tekrarlamak istemiyordu tabii. Biri tamamen para kazanmayı, diğeri de koşulsuz destek ve korumayı içeren iki zıt konu aynı bakanlıkta toplanınca, kültür, mürekkebi içinde kurumuş, eşantiyon bir tükenmezkalemden; turizm de, aynı kalemin üzerindeki, yarısı silinmiş, beş yıldızlı otel logosundan ibaret kalıyordu. Ama kimin umurundaydı? Aruz’un değil tabii! Şiddette olduğu kadar ticarette de uzman olan Aruz’un turizm anlayışı tamamen farklıydı. Öncelikle, yasadışı seyahat acentesi imparatorluğunu sadece telefonla yönetirdi. Yani telefon yiyerek. Öyle olmalıydı, çünkü sesi boğulan bir suaygırı gibi geldiği için ne söylediğini hiç anlamaz ve sürekli “Ellerinden öperim Aruz amca!” der, belki bir de, eğer canım sıkkınsa, sırf onu da sinir etmek için “Felat nasıl?” diye sorardım. Hiç de hayallerindeki oğula benzemeyen çocuğunun adı geçince karaya vurmuş balina gibi homurdanmaya başlar ama, genelde, kahkahaya benzer, mamutumsu bir gürültü çıkarıp sonra da babamı isterdi. Bunu anlardım, çünkü susmuş olurdu. Doğrusu, babamla aralarında aşkla nefret arası bir şey vardı. Saatlerce telefonda konuşabilirlerdi. Biraz da zorunluluktandı galiba. Ne de olsa telefonda konuştukları sürece birbirlerine kazık atmaları mümkün olmuyordu. Atılacak kazığın konusu tabii ki malın eksilmesi ya da eksik gösterilmesiydi. Babamın kendisine teslim edilen kaçaklardan bazılarını ülkeden çıkarmayıp İstanbul’a gönderdiğini biliyordum. Bunlar, birtakım tekstil üretimlerinde ya da fuhuş benzeri tüketimlerde köle olarak kullanılmak üzere satılırdı. Sonra da babam, ses tonunu dünyanın hâkiminden dünyanın sanığına çevirip, başımıza gelmiş olan sahte felaketleri ve malın nasıl eksildiğini Aruz’a yana yakıla anlatırdı. Her şey, ama her şey kelle başı hesaplandığı için de, Aruz en az yarım saat gergedanca böğürür, sonra da babamdan daha sağlam kamyoncu bulamayacağını bildiğinden yarım ağız tehdit edip telefonu suratına kapardı. </p>
				<p class="paragraf-1">Hatta bir ara, bütün bunlara bir önlem olarak, kaçakların sağ topuklarına dövmeyle sayılar yazdırıp bir fotoğraf arşivi tutmaya başlamıştı. Biri eksilince, hemen “Söyle bana numarasını, hangisiymiş?” derdi. Bu dövme işi o kadar hoşuna gitmişti ki, bir gün, babama telefon açıp, “Bul 12 numarayı! Bak sağ koluna!” demiş, topuktan sonra o kol da açılınca ortaya “Nasıdagoduk!” diye bir yazı çıkmış ve Aruz, yeni doğmuş bir fil gibi gülmüştü. Nasıl da koymuş olan, tabii ki Aruz’un tuttuğu futbol takımı, koyulmuş olan da babamınkiydi. Mesajda papirüs olarak kullanılmış olan kişiyse, yirmili yaşlarında bir Özbek’ti. Neden bilmiyorum ama o da gülmüştü. Belki de deliydi. Aslında bence hepsi deliydi. Bütün o Özbekler, Afganlar, Türkmenler, Malililer, Kırgızlar, Endonezyalılar, Burmalılar, Pakistanlılar, İranlılar, Malezyalılar, Suriyeliler, Ermeniler, Azeriler, Kürtler, Kazaklar, Türkler, hepsi... Çünkü ancak bir deli bütün bunlara katlanabilirdi. Bütün bunlar, dediğim, bir anlamda, bizler oluyorduk: Aruz, babam, kaçakları Yunanistan’a geçiren teknelerin kaptanları Harmin ve Dordor kardeşler, suç seviyesindeki gelgite göre artan ya da azalan silahlı adamlar ve daha adını bilmediğim, on binlerce kilometrelik bir yola dizilmiş ve dünyanın insanını elden ele dünyaya taşıyan bütün ruh hastaları... Özellikle de Harmin ve Dordor kardeşler. Bu hayatta görüp görebileceğim en garip adamlardı ve onları gerçekten de seviyordum. Çünkü onlarla hayat, yok gibiydi. Hiçbir kuralı olmayınca, hayat da yavaşça buharlaşıp havaya karışıyordu. Ne zaman, ne ahlak, ne babam, ne de korku kalıyordu. Bulundukları yerdeki asgari medeniyeti derhal çöle çevirip, o çölün kumundan da dev bir ayna yapıp üstüne ruj rengi kanla veda mesajları yazacak kadar vahşiydiler. İkisi de elimden tutup, insanlığın sona erdiği noktaya beni defalarca götürüp getirmişlerdir. Ancak, aynı insanlığın sınırına yaptığımız son yolculukta, ne yazık ki bana eşlik edememişlerdir. </p>
				<p class="paragraf-1"><span>Evet, babam acımasız bir adamdı ve tabii ki Aruz’un da bir orangutan olarak duygusal dünyası ancak plastik bir yerküre kadardı. Ama Harmin ve Dordor kardeşler bambaşkaydı. Bir çift Arthur Cravan! Toplamları dört metre ve iki yüz elli kiloydu. Ancak bu kadar ete rağmen, sesleri çok küçüktü. Daima fısıltıyla konuşurlardı ve ben de ne söylediklerini duyabilmek için parmaklarımın ucunda yükselmek zorunda kalırdım. Daima birbirlerine dövme yaparlardı ve ben de ne çizdiklerini görmeye çalışırdım. Bir süre sonra da anladım tabii, hep aynı cümleleri yazdıklarını: </span></p>
				<p class="paragraf-1"/>
				<p class="alinti para-style-override-18"><span class="metin-italik" style="font-size:1.23em;">Born to be wild</span></p>
				<p class="alinti para-style-override-19"><span class="metin-italik" style="font-size:1.23em;">Raised to be civilized</span></p>
				<p class="alinti para-style-override-20"><span class="metin-italik" style="font-size:1.23em;">Dead to be free </span></p>
				<p class="paragraf-1"/>
				<p class="paragraf-1">Her yerlerinde yazıyordu. Bacaklarında, kollarında, enselerinde, ayaklarında, ellerinde... “Ne demek bu?” diyordum. “Karı adı hepsi!” diyordu Harmin. Pek inanmadığımı gören Dordor da, “Eski Türkçe oğlum, Osmanlıca!” deyip gülüyordu. O kelimelerin ne anlama geldiğini öğrenmem için üç yıl geçmesi gerekti. Aruz’un dört adamının Dordor’u 66 yerinden bıçaklayıp öldürdüğü gecenin sabahında Harmin anlatmıştı. Yine fısıldaya fısıldaya:</p>
				<p class="paragraf-1">“Senin kadardık herhalde... Gittik, gemiye kaçtık. Dünyayı gezeceğiz diye. Neyse... Bir gün bir demirledik, Avustralya’dayız! Dedik, hadi karaya çıkalım. Yok! Bir türlü olmuyor. Ulan, dedik, ne oluyor? Hasta gibi oluyoruz, başımız dönüyor, midemiz bulanıyor... Karaya basmak, deyince betimiz benzimiz atıyor... Hani deniz korkusu olur ya insanda? Deniz tutar... Bizde de kara korkusu başlamış meğer... Var mı lan böyle hastalık, dedik. Yok, dediler. Onlarda yoktu ama bizde vardı, amına koyayım! Sonra da hep denizde kaldık... Yıllar geçti öyle. Gezemedik yani dünyayı, anlayacağın! Denizi gezdik!.. Hani soruyordun ya? Bu dövmeler ne demek, diye. İşte bu demek... Bütün bu hikâye... Türkçesi bu. Sonra bir ara gider, İngilizcesini de öğrenirsin...”</p>
				<p class="paragraf-1">“Sen nerede öğrendin peki İngilizceyi?” diye sormuştum.</p>
				<p class="paragraf-1">“Belconnen Remand’da!” demişti. Anlamadığımı görünce de eklemişti: “Cezaevi... Avustralya’da.” </p>
				<p class="paragraf-1"><span>“Ama hani çıkmamıştınız karaya!” diyecek olmuştum da, “Çıkamadık zaten!” deyip kesip atmıştı. “Altında kaldık.” </span></p>
				<p class="paragraf-1">Hiçbir şey anlamamıştım söylediklerinden. Yine beni kandırıyor sanmıştım. Farkına varamamışım. Meğer her neyse hastalığı, bulaştırıyormuş bana da. Tam da Dordor’un yattığı morgun kapısının önündeki basamaklarda... Sonra da vurmaya gitti Aruz’u tabii. Ama öldüremedi. Kendisi öldü... Ben de İngilizce öğrendim. Yani... İkisinin de özgür olduğundan haberim var artık. Üstünde değil belki ama altında kaldıkları karada...</p>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>