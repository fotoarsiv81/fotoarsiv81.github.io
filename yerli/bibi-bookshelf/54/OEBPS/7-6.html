<html xmlns="http://www.w3.org/1999/xhtml">
	<head>
		<title>7-6.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-6.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">Talaştan midem bulanır. Ne zaman bir zeminde talaş görsem, bilirim ki orada kir bırakan bir hayat yaşanmıştır. Haftada üç gün ve iki gece horoz dövüştürülen o hangarda da, ramazanda kepenginin altından geçilip girilen ve iki tek atıp suratımı buruşturmayı öğrendiğim o kırık meyhanede de, 7 gün 24 saat açık olan ve iki gece yatıp hiç uyumadığım o karakolun hücresinde de talaş vardı. </p>
				<p class="paragraf-1"><span>Yaşamak için nefes nefese kaldığımız kasabanın adı Kandalı’ydı. Kandağlı denildiği günlere yetişememiştim. Ğ de beni beklememiş ve çoktan tarihe karışıp gitmişti. Bir dağdan çok dev bir kanepeye benzeyen Kandağ’ın ortasında oturan, bu yüzden de kaybolmadığı sürece hiçbir rüzgârın yolunun düşmediği, nedense herkesin ilçe demekte ısrar ettiği bir kasabaydı Kandalı. Belki de ilçe diyerek, fonetik olarak da olsa, kendilerini bir ilde yaşıyor olma ihtimaline daha yakın hissediyorlardı. Oysa Kandalı, ellerimizle aralayıp içinden geçtiğimiz, camdan bir perdeye dönüşmüş olan nemin barometreyle değil terazilerle ölçüldüğü, kasaba büyüklüğünde bir çukurdu. Nüfusundan fazlasını kaldıramayan ve içinde fazla büyüyen her şeyin kuruyup geberdiği bir saksı. Genelde zeytin yenilen, zeytin ağaçları dikilen ve bir kaşık zeytinyağı içip rakıya geçilen bir yerdi. Ve talaş, her yerindeydi. Nereye baksam, birazdan her ne dökülecekse sonradan süpürmesi kolay olsun diye, etrafa saçılmış talaşlar görürdüm. Beş belediye otobüsünde, dört kıraathanesinde, sayısını kimsenin önemsemediği sokaklarında ve tek caddesinde talaş vardı. Evlerinde, dükkânlarında, ayakkabı tabanlarında, çocukların dizlerinde ve her yerde talaş. Sanki gökten yağmış gibi, bütün Kandalı talaş altındaydı. İzimiz kalmasın ve de leke yapmayalım diye üzerimize yağmış gibi. Kandalı’dan ve bizden geriye hiçbir şey kalmasın diye... Tabii ki bizim kamyonun kasasında da vardı. Ben serper, ben süpürürdüm. Bunu o kadar çok sık yapardım ki, dünyanın neresine gitsem talaş hayatımdan çıkmayacakmış gibi gelirdi. Belki de olması gereken buydu: Bütün dünyaya talaş dökmek! Böylece o dünyanın her yerinde, bıçakla, kılıçla ya da bir mermiyle dökülen bağırsakları; bir copla, bir sikle ya da üç parmakla tecavüze uğrayan kızların kanlarını temizlemek daha kolay olurdu. Çünkü talaş sihirliydi! Her şey onun içine çekilip kaybolur ve tek bir süpürge hamlesiyle uçuşur giderdi. Talaşın tek işi buydu: Boktan bir geçmişi emmek ve daha da boktan bir geleceğe zemin hazırlamak... </span></p>
				<p class="paragraf-1">Mutluluk yuvamız, kasabanın hemen çıkışında, bir tarafında “Kandalı’ya Hoş Geldiniz!” diğerinde de “Güle Güle!” yazan tabelayı biraz geçince, sağdaki iki yüz metrelik toprak yolun sonundaydı. Her nedense babam asfalt döktürmeyi kesinlikle reddettiği için, toza bulanmış olarak geçer, öyle çıkardık kasaba yoluna. Onun için ben de bir tabela yapıp üzerine <span class="char-style-override-11">TOZ SOKAK</span> yazmış ve sokağın girişine çakmıştım. Hatta bu tabela öylesine kabul görmüştü ki, postacı bile adres defterine kaydetmişti. Dolayısıyla, adresimiz, Toz Sokak, Kandalı’ydı. Numara yoktu çünkü tek ev bizimkiydi. Adresimizden bile nefret ediyordum! Canlı olsa öldürürdüm! Her neyse... </p>
				<p class="paragraf-1">Bir buçuk dönümlük bir arazimiz vardı. Annemin o daha çocukken ölmüş olan babasından kalmış bir arazi. Yani babam dışındaki tek akrabam, araziydi aslında. Başka kimsemiz yoktu. Babamın ailesinin nerede olduğunu ve ne yaptıklarınıysa kesinlikle bilmiyordum. Babam da anlatmıyordu zaten. Tek bildiğim, onun da çok uzaklardan gelmiş olduğuydu. Bosna’dan ya da Bulgaristan’dan ya da Güney Afrika’dan ya da zerre kadar umurumda olmayan herhangi bir yerden kalkıp Kandalı’ya gelmiş, belki de ailesini birlikte çıktıkları yolda kaybetmişti. </p>
				<p class="paragraf-1">Kasaba halkı ortalamasından farklı bir görünüşü olduğu için anneme ilginç gelmiş olmalıydı. Teni soluktu, gözleri daha da soluk maviydi ve bir kedi kadar yakışıklıydı. Kalıtımsal olarak bir piçti. Dolayısıyla annemi ağına düşürmesi pek sürmemişti, sonra da ben doğmuştum. Annem ölünce de, boşalan ağa düşme sırası bana gelmişti. Hayatının herhangi bir döneminde, herhangi bir yasal mesleği olmuş muydu, bilmiyordum. Belki o da benim gibi bu işe dokuz yaşında başlamıştı! Sonuçta tek bildiğim, arazideki evi, hangarı ve hangarın altındaki depoyu iş yeri olarak kullandığı ve nadiren de sebze-meyve taşımacılığı yaptığıydı. O da, çalışıyormuş gibi görünmek içindi herhalde... </p>
				<p class="paragraf-1">Aruz’un tırları, Kandalı’dan Anadolu’nun derinliklerine doğru, 300 kilometre uzaklıktaki Derç köyünün girişine gelir ve yaz aylarında bir halat, kış aylarında bin halat kalınlığında akan Derçisu Çayı’nın yanından ilerleyip ormana girerdi. Yol birkaç yüz metre sonra biter, ancak koca tır çevredeki kızılçamlar, karaçamlar ve fıstık çamlarının arasına çoktan gömülmüş ve görünmez olurdu. Malın bizim kamyona geçişi on beş dakika içinde tam da o noktada gerçekleşir ve ben, kasa kapılarını açıp kapamaktan başka yapacak bir işim olmadığından, çevremdeki kekik, adaçayı ve lavantaların burnuma yapışan kokularını içime çeker, daha da çok koksunlar diye bütün ormanı yaktığımı hayal ederdim. Babam Cuma’yı tam da oraya gömmüştü. Lavantaların arasına... </p>
				<p class="paragraf-1">O sabah, havalandırmayı çalıştırmam gerekirken bunu yapmamış, sonrasında da tamamen unutmuştum. Babamın planına göre, akşama doğru Cuma’yı tekneye bindirecek, sonra da Derçisu’ya gidip yeni bir mal teslim alacaktık. Babam bana güvenmiş olmalıydı ki yola çıkarken kasayı kontrol etmemişti. Ancak teknenin kalkacağı koya varıp da kasanın kapaklarını açtığımızda, Cuma yerine cesediyle karşılaşmıştık. Bunun üzerine, babam bir karar vermek zorunda kalmıştı. Ya Cuma’yı o koyda bir yere gömüp mal teslimine geç kalacaktı ya da Derçisu’ya kadar götürüp işi orada halledecekti. Geç kalmamayı seçmişti. Bir de bana bir ders vermeyi... Böylece Derçisu’ya, babamın yanında yolu izleyerek değil, kasada, dehşet içinde, Cuma’nın cesedine bakmamaya çalışarak gitmiştim. Saatler süren o yolda, Cuma’nın her virajda sarsılan cesedinden olabildiğince uzak durmaya çalışarak... </p>
				<p class="paragraf-1"><span>Derçisu’ya vardığımızda, babam bir kunduz gibi çalışmış ve çok kısa bir sürede Cuma’yı gömmüştü. Bu yüzden, o orman benim için ne kadar lanetliyse, kaçaklar için de bir o kadar kutsaldı. Çünkü orada, hedeflerine bir adım daha yaklaşmış olurlardı. Kamyona geçişleri tamamlandığında, kısa bir hesap kesme işi gerçekleşirdi; sonra da o 300 kilometrelik yolu ters yönde gider ve Toz Sokak’a girerdik. Kamyonu hangara sokar ve kasanın kapılarını açardık. Hangarın köşesindeki kapağı da kaldırınca, “Hadi!” derdik... Kelimeyi anlamasalar da el hareketlerimizden ne yapmaları gerektiğini derhal kavrayan kaçaklar, ancak bir insanın geçebileceği delikten girip kaybolurlardı. </span></p>
				<p class="paragraf-1">Babam depoyu iki sene önce yaptırmıştı. Nakliyatın önceki ve sonraki adımlarına bağlı olarak zincirleme biçimde değişen güvenlik şartları doğrultusunda malın bizdeki bekleme süresinin uzayabildiğini görünce, hangarın artık buna uygun olmadığına karar vermişti. Bunun üzerine, 200 kilometre uzaklıktaki Barnak köyünden ustalar çağırıp, “Bir su deposu istiyorum” demişti. Hatta şüphelenmesinler diye, şebekeden depoya boru bile çektirmişti. Her ne kadar adamlar, boruların seviye dengesi açısından deponun eve daha yakın olması gerektiğini söylemiş olsalar da, yevmiyelerini veren babam olduğu için çok da ısrar edememişlerdi. Dökme kapak istediğini söylediğindeyse, basit bir demirden çok daha pahalı bir malzeme kullanılacağından ses çıkarmamışlardı. Delinin biri su deposunun ağzını lağım kapağı gibi bir şeyle kapatmak istiyorsa, bu onların sorunu değildi elbette! </p>
				<p class="paragraf-1">Böylece, bir lağım işçisi olduğumu kanıtlayan kapak da takılınca, ortaya karınlarını içlerine çektikleri ve birbirlerine yapıştıkları takdirde 200 kişiyi alabilecek genişlikte, cehenneme yakışacak bir gayya kuyusu çıkmıştı. Nemli beton duvarlarında beliren tropikal haritalarla zemininde biriken göletlerin sürekli yer ve biçim değiştirdiği, daima sıcak bir tabut. Haftada en az üç kez patladığı için hep değiştirmek zorunda kaldığım bir ampulün ışığından çok örümcek ağları tarafından perdelenmiş gölgesiyle aydınlanan bir hücre. İnsan yıllandırdığımız bir mahzen...</p>
				<p class="paragraf-1">Ancak kim bilir kaç bin kilometre yoldan gelmiş olan kaçaklar, bütün bu dekoru asla önemsemez ve sanki her gün gelip gittikleri bir yermiş gibi derhal sıralanıp ıslak zemine oturur, başlarını ellerinin arasına alır ve o bekleme hallerine geçerlerdi. Mükemmel bekleyiciler! Günlerce, haftalarca, aylarca sıkılmadan bekleyebilirlerdi. Bir kez başlarını ellerinin arasına aldılar mı, dünyadan bir uzay mekiği gibi kopar ve yeniden uyandırılana kadar garip bir uykuya dalarlardı. Tam da uyku olmayan bir kapanma hali... Oto-narkoz! </p>
				<p class="paragraf-1">O ıslak zemine oturmayı sürdürdükleri takdirde belli bir süre sonra üşütüp ishal olduklarını ve bana daha da çok talaş işi çıkardıklarını deneyimlerim sonucunda öğrenmiş olduğumdan, gazete kâğıtları, strafor parçaları dağıtırdım. Sonra da, tahmin edilebilecek nedenlerle önlerine kovalar koyardım. Aile olanlara bir tane. Arkadaş olanlara bir tane. Tek olanlara da sorardım: “Kiminle sıçmak istiyorsun?” Anlamazdı tabii. Anlatmaya üşenirdim. Sonra tam depodan hangara çıkan altı basamaklı ahşap merdivene yöneldiğimde, mutlaka içlerinden biri çıkıp sorardı. Genelde bir sözcüleri olurdu. En azından İngilizce dört kelimeyi sıralayabilen ya da önceden akıl edip, yolculuk boyunca geçeceği ülkelerin dillerinde, işine yarayacak kelimeleri öğrenmiş biri. Uyanık biri... Ne sorduğunu tabii ki hemen anlardım. Ama anlamazlıktan gelirdim. “Ne zaman?” derdi. Bildiği bütün dillerde. Ne zaman yola devam edeceklerini sorardı. Ben de, o konuyu boş vermesini ve esas ilgilenmesi gereken sorunun birkaç saat sonra kovaları kullanmak zorunda kalacaklarında ne halt etmeleri gerektiği olduğunu söylerdim. Bu uzun yanıttan hiçbir şey anlamaz ve sorusunu yinelerdi. Tabii ki yine duymazdan gelir ve çıkıp giderdim. Döndüğümde, elimde karşılıklı duvarlardaki çengellere bağlayıp germeleri için bir çamaşır ipi, üstüne asmaları için de eski bir çarşaf olurdu ve bunları yine karşıma dikilmiş olan o sözcünün eline tutuştururdum. Boyu 12, eni 6, yüksekliği 2 metre olan yeni evlerini bölüp, ilkel de olsa, kendilerine bir tuvalet inşa etmelerini sağlayacak olan malzemeleri teslim aldığından habersiz sözcü aptal aptal suratıma bakarken, ben çoktan hangara çıkmış ve kapağı indiriyor olurdum. Nasıl olsa perde çekme işini çözerlerdi. O güne kadar çözmeyeni görmemiştim. İnsanları çaresiz bırak, iç organlarından roket yaparlar! </p>
				<p class="paragraf-1">Sonra duruma göre, yarım gün, bazen de iki hafta o depoda kalır ve yola devam ederlerdi. Bu bekleme süresini belirleyen, Dordor ve Harmin’di. Teknelerin denize ne zaman açılabileceğine, Sahil Güvenlik’le oynadıkları köşe kapmacanın gidişatına göre karar verir ve telefon açıp, buluşma yeriyle zamanını aralarındaki bir şifreyle babama yazdırırlardı. Ve bir gece, deponun kapağı açılır, kaçaklar kamyon kasasına girer, bazen 50, bazen de 200 kilometrelik bir yoldan sonra, Ege’nin kurtlar tarafından kemirilmiş gibi duran kıyılarından birinden teknelere atlar ve karanlığa karışırlardı... </p>
				<p class="paragraf-1">Bütün iş buydu. Daha fazla değil... Ama o sabah... Daha fazlası da vardı... Hatta o sabah, her şey fazladan da fazlaydı! Uyanışım fazlaydı. Yataktan kalkışım, yürüyüşüm fazla. Yüzümü yıkayışım ve yine yürüyüşüm fazlaydı. Mutluluğa benzeyen bir şeyle kaplanmıştım. Ellerim, gözlerim ve gördüklerim fazlaydı. Bana hayatımı unutturan bir şey vardı üstümde... Fazladan bir şey... Aşk. </p>
				<p class="paragraf-1">Yirmi dört kişilik bir grup bekliyordu depoda. Dordor’un dediği gibi, kafile! İki gündür oradaydılar. Aralarında da, beni o fazladan bir şeye batırıp çıkarmış olan, dünyanın en güzel kızı... Benim yaşlarımda olmalıydı. Belki bir yaş büyük. Belki de iki. Siyah saçları vardı. Siyah gözleri... Nereli olduğunu bilmiyordum. Ama düşünüyordum sormayı. Adını, yaşını, neleri sevdiğini, büyüyünce ne olmayı düşündüğünü... Derçisu’yun orada, tırdan bizim kamyona geçerken gördüğüm andan beri gözümün önünden gitmiyordu. Uyuyamıyor, farkında olmadan nefesimi tutuyor, sonra nefes nefese kalıyor ve bir zamanlar Ender’in yaptığı gibi kendi kendime gülüyordum. Nasıl âşık olunur bilmiyordum ama böyle bir şey olmalıydı: Soyguna gidecekmiş gibi planlar yapmak... Doğru hamleler, doğru yerler, doğru anlar peşinde koşmak... Avlanmaktan pek bir farkı yoktu aslında. Hatta dünyanın ilk leopar desenli giysisini üreten adam da böyle düşünmüş olmalıydı. Aşk, avlanmakla ilgiliydi. Yoksa hangi kadın bir hayvan gibi görünmek isterdi?</p>
				<p class="paragraf-1"><span>Zaman gittikçe daralıyordu. Her an Dordor’la Harmin’den haber gelebilir ve dünyanın en güzel kızı birkaç saat içinde yok olup gidebilirdi. Babamın evden uzaklaşmasını bekliyordum ama bir türlü gitmiyordu. Çakılıp kalmıştı! Ben de babamı umursamamaya karar verdim. Büyük bir karardı. Çok büyük! Ne yapacaksam o gün yapacak ve elimde ne var ne yoksa babamın hangara girmeyecek olma ihtimaline yatıracaktım. Kumarbazlık kanımda vardı. Milyonda bir ihtimal, benim için yeterliydi. Tabii ki biraz da, babamın öğlene doğru uyanmasına, ancak öğleden sonra kendine gelmesine, akşamüstü ufak ufak içmeye başlamasına ve hangar ya da depoyla ilgili her işi bana yaptırmasına güveniyordum. Dolayısıyla o kadar da kumarbaz değildim galiba. Zaten daha çok bir kumar fişi gibi hissetmişimdir kendimi. Hatta ölünce kemiklerimden kumar fişi yapılmasını vasiyet edebilirdim. Hiç de fena olmazdı. En azından, doğama aykırı olmazdı!</span></p>
				<p class="paragraf-1">İki gündür tek yaptığım, dünyanın en güzel kızını nelerin mutlu edebileceğini düşünmekti. Ona verebileceğim pek bir şey yoktu tabii. Annemin bir kolyesi vardı. Ucunda melek olan altın bir kolye. Onu verebilirdim. Ama içinde bulunduğu durumda ne işine yarayacaktı ki? Daha gerçek bir şey gerekiyordu. O an aklıma, iki gündür sadece dağıttığım sandviçleri yedikleri geldi. Ben hazırlıyordum. Ekmek arası domates-peynir. Bir de su veriyordum. Üstelik bedava! Dünyanın en güzel kızı ne kadar düşünceli bir insan olduğumu anlasın diye. Farkına varmış mıydı, bilmiyorum. Ama pek de öyle görünmüyordu. Hatta yüzüme bile bakmıyordu. Oysa ben depoda kalışımı olabildiğince uzatmak için her şeyi yapıyordum. Ama ne de olsa, hayatının en kötü günlerini geçiriyordu. Şimdilik... </p>
				<p class="paragraf-1"><span>Her neyse... Kararımı vermiştim. Ona hediyem, tadı bütün yolculuğu boyunca damağında kalacak ve beni hatırlamasını sağlayacak, iyi bir yemek olacaktı. Ama iyi yemek neydi? Benim için sadece etti... Acaba o da sever miydi? Peki, birinin karnını doyurmak, romantik miydi? Belki bir de depodan çıkarıp biraz nefes almasını sağlamak... Babamdan gizli. İçinde bulunduğum şartlarda şövalyelik ancak bu kadar oluyordu. Âşık olunanla daha tehlikeli ne yapılır, bilmiyordum. Çünkü benim için daha tehlikelisi yoktu.</span></p>
				<p class="paragraf-1">O sabah erkenden kalkmıştım. Babamın hâlâ uyuduğundan emin olduğum için sessizce giyinip evden çıkmıştım. Ama kapıyı kapatıp Toz Sokak’a doğru baktığım anda, bütün planımı altüst eden bir şey görmüştüm. Babam, toprak yolun başlangıcında bir sandalyeye oturmuş, öylece duruyordu. Aramızda kırk metre kadar bir mesafe vardı ve sırtı bana dönüktü. Sanki kasaba yolu tarafından birinin gelmesini bekliyormuş gibiydi. Ama öylesine hareketsizdi ki, bir an için ölmüş olabileceğini düşünmüştüm. Belki de bu bir dilekti, bilemiyorum. Ona doğru attığım her adımda, kasabaya gitmek için nasıl bir yalan uydurmam gerektiğini düşünmüştüm. Arkasından sessizce yaklaşmıştım ki, oturduğu yerde, çenesinin neredeyse göğsüne kadar indiğini görmüştüm. Uyuyordu! O sandalyede uyuyakalmıştı. Büyük ihtimalle sabaha kadar içmiş, sonra da sızmıştı. Neden Toz Sokak’a doğru oturduğunu anlayamamıştım. Ancak koca bahçede sarhoş olacak yer bulamayıp orada içmesinin nedeni her neyse, beni kesinlikle ilgilendirmiyordu! Beni ilgilendiren, sızmış olmasıydı... Yanından sessizce geçmiş ve yeterince uzaklaştıktan sonra da koşmaya başlamıştım. Ancak kasabaya vardığımda, ne yazık ki, saatin hâlâ çok erken olduğunu anlamıştım. Bunun üzerine de, önlerinde volta ata ata, Kandalı’nın tek caddesi üzerindeki üç lokantanın ocaklarını yakmasını beklemiştim. </p>
				<p class="paragraf-1">Biri kebapçı, diğeri balıkçıydı. Öbürü de sulu yemek satıyordu. Ne zaman ki öğlen oldu, bu defa da aralarında gidip gelmeye başladım. Hatta param olmadığını ve bunu da söylemeye utandığımı düşündüğü için, garsonlardan biri, “Gel, bir çorba vereyim” dedi. “Yok” dedim. “Sağ ol!” Benim derdim başkaydı ve bunu kimse anlayamazdı. Eve yürüyerek döneceğim için, soğusa bile lezzetinden kaybetmeyecek bir şeyler arıyordum. Sonuçta tabii ki karar veremedim. Bunun üzerine, üç lokantaya da girip, hepsine de siparişler verdim. Hazırlanmalarını beklerken, caddedeki kızları izledim. Saçlarını, giysilerini, ayakkabılarını... Bir fikir versin diye... Dünyanın en güzel kızı, o cehennem gibi depoda bir kazakla oturuyordu. Bir tişört almalıyım, diye düşündüm. Bir dükkâna girip, en az otuz tişörtü, hayatımda ilk kez görüyormuş gibi inceledim. Ne de olsa hayatımda ilk kez bir kıza tişört alıyordum. “Kaç beden?” diye sorduklarında, afallayıp kaldım. Ve önünde annemin kolyesindekine benzeyen bir meleğin resmi olan kırmızı tişörtten iki tane aldım. İki farklı bedende. Bütün bunları yaparken o kadar heyecanlanıyordum ki ellerim titriyordu ve cebimden her çıkarışımda paralarım etrafa saçılıyordu. Bir de galiba, aptal gibi sırıtıyordum... </p>
				<p class="paragraf-1">Ancak üç lokantayı da gezip, hazırlanmış olan paketleri bir araya getirince anladım ne kadar abartmış olduğumu. Neredeyse beş kişiye yetecek kadar yemek almıştım. Umursamadım. Artık tek hedefim, hiçbiri soğumadan bir an önce hangara dönebilmekti. Koşmaya başladım. Yolda, ellerim yandığı için iki kez durup paketleri yere bıraktım. Bir ara, babamın hâlâ aynı yerde oturuyor olabileceğini düşündüm. Ama sonra güneşin Ahad gibi bir sarhoşu bile uyandıracak kadar yükselmiş olduğunu düşünerek koşmaya devam ettim. Toz Sokak’a vardığımda, sandalye de babam da yoktu. Gitmişlerdi... </p>
				<p class="paragraf-1">Böylece Ahad’a yakalanmadan hangara girebildim. O an aklıma içecek bir şey almadığım geldi. Bütün bunların yanına en azından bir kola gerekiyordu. Evde bir şişe vardı. Hangardan çıktığım an babama yakalandım. Yanında, tanımadığım bir adam vardı. O tanımadığım adamın belinde de bir silah. İkisine de alışıktım. Yabancılara ve yabancıların bellerindeki silahlara. Önemsemedim. Sadece böylesi yabancılar genelde yola çıkmadan önce görünmeye başladıkları için, “Şimdi değil! Şimdi gitmesinler, ne olur! Bir gün daha kalsınlar!” diye yalvardım içimden. Kaçak göçmenlere ve onları taşıyanlara tanrılık eden bir gücün varlığından şüpheli olduğum için, kime yalvardığımı bilmeden. Evin arkasındaki çardağa doğru yürürlerken, babam dönüp bağırdı:</p>
				<p class="paragraf-1">“Neredesin sen kaç saattir! Git, dorseyi temizle! Sonra da bir talaş at!”</p>
				<p class="paragraf-1">Kamyonun arkasındaki dev kutuya dorse diyordu. Ama ben kasa demeyi tercih ediyordum. Daha mantıklı geliyordu. Çünkü o bir kasaydı! İçine insan koyduğumuz, içinde insan biriktirdiğimiz, kapılarını mutlaka kilitlediğimiz ve sürekli boşaltıp doldurduğumuz bir kasa... Hatta bir kasa olduğu fark edilmesin diye, elimizden geleni yapmıyor muyduk? Dışındaki dev “<span class="char-style-override-11">AHAD LOJİSTİK – YAŞ MEYVE SEBZE TAŞIMACILIĞI</span>” yazısı bunun için değil miydi? Ardındaki kasayı gizlemek için duvara asılmış boktan bir tablo gibi... </p>
				<p class="paragraf-1">“Tamam baba! Gidiyorum!”</p>
				<p class="paragraf-1">Yalvardığım her kim ya da neyse beni duymuş olmalıydı, çünkü babamın vermiş olduğu emir sıradan ve gündelikti. Yola ne zaman çıkılacağı hakkında bir bilgi veren emirlerden değil. Emir vermek için verilmiş olan bir emir. Babamın ancak beni görünce aklına gelen emirlerinden biri. “Nasılsın oğlum, ne yapıyorsun?” demeyi bilmediği için, kendince kurduğu bir iletişim biçimi... </p>
				<p class="paragraf-1">Ne zaman ki babamla yabancı, evin arkasına geçip gözden kayboldular, ben de bir köpek hızıyla eve girdim. Bir şişe kola, bir bardak, bir çatal ve bir bıçağı toplamam sadece saniyeler sürdü. Hemen çıkıp yine bir köpek gibi koştum hangara. </p>
				<p class="paragraf-1">Şimdi planın ikinci aşamasına geçmek gerekiyordu: Bir sofra hazırlamak. Kamyon hangarın orta yerinde duruyor ve babamın üzerinde marangozluk işlerini yaptığı metal masayı nereye çekeceğim konusunda bana pek de bir seçim bırakmıyordu. Depo ağzının hemen yanındaydı. Üstündeki çekiç, tornavida, İngiliz anahtarı, vida ve çivilerin hepsini toplayıp yere koydum. Kirden simsiyah olmuş bir bezle üstünü sildiğimi sandım. Bir tabure vardı hangarda, ama nerede olduğunu bulmak için en az on dakika uğraştım. Sonra da getirip masanın yanına koyarken, tek ayağının aksadığını fark ettim. Altına katlayıp koyacağım bir karton bulmayı düşündüm ama zaman kaybetmemek için vazgeçtim. Dünyanın en güzel kızı o taburenin üstünde sallanıp da rahatsız olmasın diye, aksayan ayağının altına kendi ayağımı sıkıştırabilirdim. Böylece o yerken, ben yanında ayakta durur, hatta elimi omzuna bile koyabilirdim. Yemekleri teker teker paketlerinden çıkarıp yan yana masaya dizdim. Kolonyalı mendiller, tuz ve karabiber paketleri, peçeteler, çatal, bıçak, bardak ve kolayı da koyup iki adım geri attım... Evet, karşımda duran şeye bir sofra denebilirdi. Ya da bana öyle geliyordu. Ben ve her şey, artık hazırdık! Kamyonun altına sakladığım tişörtleri yemekten sonra verecektim... Tatlı yerine.</p>
				<p class="paragraf-1">Cebimdeki anahtarla kapağın kilidini açtım ve depoya indim. O kadar heyecanlanmıştım ki kalbim alnımda atıyor gibiydi. Beni görür görmez, kalkabilecek hali olanlar derhal ayağa fırlayıp etrafımı sardı. Her zamanki gibi, yola çıkacaklarını sanmışlardı. İki elimi de sallayarak, “Hayır! Hayır! <span class="metin-italik">No! No!</span>” dedim. Omuzlarına çığ düşmüş gibi çöktüler, oldukları yere. Sonra onu gördüm. Dünyanın en güzel kızını. Göğsüne çektiği dizlerinin üzerine başını koymuş, kollarıyla da etrafını sarmıştı. Yanına gidene kadar bana bakmadı. Ne zaman ki gölgem üstünü kapladı, başını kaldırdı. Bir cesaret kadar nefes alıp verdim ve elimi uzattım. Anlamadı. Hafifçe eğilip sağ elini tuttum. Başını sallamaya başladı. Sağa sola doğru. “Korkma” dedim. Boşta olan elimle, yüzümle, bakışlarımla, sahip olduğum her şeyle... Ama anlamadı. Hatta hiçbiri anlamadı. Annesi olduğunu tahmin ettiğim, hemen yanında oturan kadın bağırmaya başladı. Bağırarak bir şeyler söylemeye... Sonra ona bir adam eklendi. Sonra bir kadın daha. Sonra da hepsi. Ama önemsemedim. Anlarlar, diye düşündüm. Gülümsedim hatta. Yüzlerine gülümseyerek baktım ve elimdeki eli bırakmadım. Sonra birden, dünyanın en güzel kızı ağlamaya ve kendini geriye doğru çekmeye başladı. O sırada omuzlarımda eller hissettim. Bizi ayırmaya çalışan eller. Her yerimdeydiler. Beni ondan çekip koparmak istiyorlardı. Ve o eli bırakmak zorunda kaldım. Diğerleri de omuzlarımı bıraktı. “Peki!” dedim. “Tamam... <span class="metin-italik">No problem!</span>” Olduğum yerde döndüm ve bir adım attım. Ama daha fazla gidemedim. Çünkü annesi olduğunu düşündüğüm kadın karşıma geçmiş, duruyordu. İki heceli bir kelime söyledi ve yüzüme tükürdü. Sonra da önümden çekildi ve ben sadece yürüdüm. Beni öldürecekmiş gibi bakan yirmi dört çift gözün arasından geçip merdiveni tırmandım ve hangara çıkıp kapağı kilitledim. Yüzümdeki tükürüğü elimin tersiyle silip birkaç saniye hareketsiz durdum. Sofraya baktım. Yemeklere... Hâlâ çok hafif de olsa dumanları tütüyordu. Ya da ben hayal görüyordum. Tabureye çöktüm, tek ayağı aksadığı için neredeyse düşüyordum. Dengemi sağlayıp dirseklerimi masaya dayadım. Başımı ellerimin arasına alıp gözlerimi kapadım ve kim olduğumu anladım... </p>
				<p class="paragraf-1">Tabii ki o güne kadar, nasıl bir işin içine gömülmüş olduğumun farkındaydım. O insanların gözünde daima uzak durmaları gereken yaratıklardan biri olduğumu, elbette biliyordum. Çaresizce muhtaç oldukları ama yanına yaklaşmaya ya da birlikte yalnız kalmaya asla cesaret edemeyecekleri bir yaratık... Evet, doğru, ben de onları sevmiyordum. Hatta bazen varlıklarına bile katlanamıyordum. Çünkü o depoda sadece kendileri yoktu. Farkında değillerdi belki, ama ben de o depoda onlarla sıkışıp kalmıştım. Üstelik benim nefretim, sadece içimdeydi. Kapalı dudaklarımın hemen ardında. Yine de elimden geleni yapıyordum. Hastalanmamaları, aç kalmamaları, pislik içinde yaşamamaları için... Ben ne yapmam gerekirse onu yapıyordum. Üstelik sadece bir çocuktum. Meğer değilmişim. Biraz önce olanlar, iki kulağıma da bağırıyordu artık: Sen bir çocuk değilsin!.. Bilemezdim... Bilmiyordum... O insanların gözünde bu kadar çirkin olduğumu bilmiyordum... Kendileri gibi yollara dökülmüş ya da dökülmeye çalışmış olanlardan kim bilir kaç kez dinledikleri o tecavüz hikâyelerinin kahramanlarına bu kadar benzediğimden haberim yoktu. Benden bu kadar korktuklarını bilmiyordum. Bu kadar korkulacak biri olduğumu ben de bilmiyordum... Üstelik bu hiç bitmeyecekti... Ve artık karşımda sadece iki seçenek kalmıştı: Ya bu evden, bu hayattan ve benim bir canavar olduğumu düşünen bu insanlardan kaçıp uzaklara gidecektim, ya da... </p>
				<p class="paragraf-1">Ayağa kalktım. Yedi adım atıp sağımdaki duvarın önüne geldim. Çömeldim. Dizlerimin hizasındaki siyah kutunun kapağını açtım. Karşıma çıkan büyük kırmızı vanayı, zorlukla da olsa, sağa doğru, sonuna kadar çevirdim. Böylece, oraya takıldığından beri o vana ilk kez dönmüş oldu. Şebeke suyu, içinden daha önce hiçbir şey geçmemiş olan borudan depoya doğru yola çıktı ve bu azgın yürüyüşün sesi, çok derinlerde bir yerde bir nehir akmaya başlamış gibi duyuldu. Sonra o sese aynı derinlikten gelen bir çarpma gürültüsü eklendi. Etin demire çarpma gürültüsü. Yumruklanmaya başlamış olan kapaktaki asma kilide baktım. Yerinden bile kımıldamıyordu. Sadece, kapak, her yumrukta belli belirsiz titriyordu. Ya da ben hayal görüyordum. Ardında kim bilir, hangi yükseklikte çığlıklar atılıyor ama ben sadece başka bir dünyadan geliyormuş gibi boğuk sesler duyuyordum. Sanki hangarın karnı gurulduyormuş gibi. Belki de o gurultu benden geliyordu. Yeniden masanın başına döndüm ve tabureye oturup ağır ağır yemeye başladım. Ağzımdan geçen hiçbir şeyin tadını almadığım için, ne yediğime bakmadım. Sadece çiğnedim. Depo kapağını izleye izleye ve depoyu dolduran suyu dinleye dinleye... O sırada hiçbir şey düşünmedim. </p>
				<p class="paragraf-1">Doyduğumu hissettiğim an, kolonyalı mendil paketlerinden birini alıp yırtarak açtım. Parmaklarımı ve dudaklarımı, tamamen temizlendiklerine inanana kadar sildim. Yağlanmış olan mendili katlayıp, küçük paketinin içine tekrar soktum ve ayağımın dibindeki torbaya koydum. Sigaraya başlamak için çok doğru bir andı. Kalkıp kamyonun yanına gittim ve şoför tarafındaki kapıyı açtım. İçi ıvır zıvırla dolu büyük bir cep vardı kapıda. Elimi sokup biraz karıştırdım ve aradığımı buldum. Babamın, çakmağı daima içinde olan bir paket sigarası. Bir tane çekip yaktım. Öksürdüm ve bir nefes daha aldım. Paketi yerine koyup, kapıyı kapadım. Depo kapağına doğru yürüyüp, bir adım daha attım. Kapağın üzerinde durarak, sigarayı, bitene kadar içtim. Çoğalmış olan yumruklamaların titreşimini ayaklarımın altında hissettiğimi sandım. Birkaç adım atıp duvar dibine geldim ve çömelip siyah dolabın kapağını açtım. Annemi düşündüm. Sonra da babamı. Ve kırmızı vanayı kapadım. Ne nehir ne de sesi kaldı. İkisi de kuruyup gitti. </p>
				<p class="paragraf-1">Depo kapağının başına gidip çömeldim ve asma kilidi açıp çıkardım. Yumruklamalar o an durdu. Ya da ben öyle sandım. İki elimle iki kulpundan tutup, doğrularak kapağı kaldırdım. Önce bir iki çığlık sızdı, sonra sessizlik oldu. Geriye doğru iki adım atıp kapağı yavaşça yere bıraktım. Böylece bir metre önümde olan deponun ağzı tamamen açılmış oldu. Dönüp yürüdüm ve tabureye oturdum. Ama bu defa, düşecek gibi olmadım. Çünkü aksayan her şeyin farkındaydım.</p>
				<p class="paragraf-1">Aşağıdaki insanların hayallerinde bir canavar vardı. Ve ben de o canavarın depodaki bütün insanlığı sikip atmasını bekledim. Önce bir, sonra üç, sonra on farklı ses duydum. Konuşma sesleri. Üst üste binen ve birbirine karışan ve bir duman gibi deponun ağzından çıkıp hangarın tavanına doğru yükselip kaybolan sesler. Sonra bir ağlama sesi duydum. Hatta iki... Bir çığlık. Sonra sessizlik... </p>
				<p class="paragraf-1">Saçlar gördüm. Simsiyah saçlar. Sonra bir yüz. Sonra omuzlar. Sonra talaşların arasında ince parmaklar gördüm. Sonra bir diz. Bir diz daha ve işte, dünyanın en güzel kızı ayakta. Karşımda... Ağlıyordu. Ama gözyaşı yoktu görünürde. İçinden akıp gidiyormuş gibiydi. Derinden. Biraz önceki nehir gibi. Belki dayasam kulağımı göğsüne, gözyaşlarının sesini duyardım. Ama yapmadım. Sofrayı gösterdim. “Ye!” dedim. “Senin için.” Önce bir, sonra altı adım daha attı. Bir an için tereddüt etti, sonra hızla yemekleri toplayıp, deponun ağzından içeri uzatmaya başladı. Bir dakika içinde, masada ne varsa, deponun girişinde kaybolup gitti. Sonra durdu ve bana baktı. Gözlerini gözlerime dikti. Titriyordu. </p>
				<p class="paragraf-1">Bana doğru iki adım atıp elbisesinin düğmelerini açmaya başladı. Bu defa görebildim gözyaşlarını. Artık içinden taşmış ve yanaklarından akıyorlardı. Deponun ağzına baktım. Ardına kadar açık kapağına. Ampul yine patlamış olmalıydı. Ne ışık geliyordu ne bir ses ne de başka biri... Sadece bir ara, hıçkırığa benzer bir şey duyuldu. Yerin altından gelen... Bir zamanlar, bebeği ölen o kadının attığı ve yanındakilerin ağzını kapatmasıyla yarım kalan çığlık gibi tek heceli bir şey... </p>
				<p class="paragraf-1"><span>O gün, yirmi üç insan, birkaç strafor parçası, birkaç sayfa da gazete kâğıdı üzerinde, hayatımda ilk kez bir kadına dokundum. Omuzlarının üzerinden, deponun açık ağzına baka baka, şah damarım kesilmiş gibi boşalacakken beni geri itti. Bir erkeğin ne olduğunu benden iyi biliyordu. İ</span><span>çimde birikmiş ne varsa, hangarın zeminine döktüm... </span></p>
				<p class="paragraf-1">O giyindi, ben giyindim. O depoya girdi, ben kapağı kilitledim. Sonra da yerdeki talaşları ve içlerine çekip aldıklarını süpürmeye başladım... Hiçbir iz kalmadı... Ertesi gün, tekneye binerlerken de gözlerinin içine baktım. Hepsinin. Teker teker. Orada da bir iz yoktu. Demek ki anlaşmıştık. Onlar benim bir canavar olduğumu düşünüyordu ve ben de bir canavar oluyordum. Üstelik içlerinden birini bana kurban etmeye karar vermeleri on dakikadan fazla sürmüyordu...</p>
				<p class="paragraf-1">Dönüşte, “Depoyu su basmış!” dedi babam. </p>
				<p class="paragraf-1">“Söylemişti adamlar” dedim. “Eve daha yakın yaptır, diye.”</p>
				<p class="paragraf-1">Artık âşık değildim. Sadece yolu izledim. O insanların bana gösterdiği yolu. Tek yön. Dönüş yoktu... Üzerinde melek olan kırmızı tişörtleri, başka dünyaların en güzel kızlarını satın almak için sakladım. Sonra onlara da gerek olmadığını anladım. Öğrendim ki sol elimin işaretparmağı bir namluydu. Herhangi birine doğrultmam yeterliydi. Eğer birisinin karısıysa, başka bir kadın bulup gönderirlerdi. Böylece 14 yaşımda, şövalyelik unvanım, parça parça elimden alınmış oldu. Ama bu asla öğrenilmedi, çünkü o yaşa kadar ejderhalar ve zindanlar arasında bir şövalye olarak yaşadığımdan kimsenin haberi yoktu. Belki bir Cuma’nın vardı ama o da sayılmazdı. Çünkü o, kâğıttan kurbağa mimarı, yaşasa da bilemezdi: Neden o gün, o evden, o hayattan ve benim bir canavar olduğumu düşünen o insanlardan kaçıp uzaklara gitmediğimi... Belki de adım Felat olmadığı içindi. Bir korkak olduğum için... Peki, bir korkaktan canavar olur muydu? Tabii ki! Hatta galiba sadece korkaklar canavar oluyordu. Yaşayan kanıtıydım bunun. Talaştan midemin bulanması da bu yüzdendi. Çünkü ben talaştım. Toz ve kıymık. Dünyayı benimle örtseler, geriye tek bir iz kalmazdı... Denedim. Kendimi o kadınların üzerine defalarca serptim ve hepsini yok ettim. </p>
			</div>
		</div>
	</body>
</html>