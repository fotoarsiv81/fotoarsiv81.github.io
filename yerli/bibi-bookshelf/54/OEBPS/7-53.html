<html xmlns="http://www.w3.org/1999/xhtml">
	<head>
		<title>7-53.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-53.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">Batı’ya gitmek için Kandalı’daki depodan geçmiş olan, bütün o insanlar nereden gelmişse, ben artık oradaydım: Doğu’da. Afganistan sınırındaki Peşaver bölgesinde Pakistan ordusu Taliban’la savaşıyor ve ölenlerin kanı Bara Nehri’ne dökülüyordu. Bara da Kâbil Nehri’ne dökülüyor, o da kuruya kuruya gidip başka nehirlere karışıyordu. Sonra da çölden geriye ne kalmışsa, Hint Okyanusu’na dökülüyordu. Dünyanın, nehir kenarlarına kurulmuş diğer bütün savaş cepheleri de düşünüldüğünde, okyanuslar insan kanıyla beslenen balıklarla doluydu. Ve ben de otelimin bahçesinde oturmuş, onlardan birini yiyordum.</p>
				<p class="paragraf-1">Babar’ın ayarladığı kamyon, her an beni almaya gelebilirdi. Uzun bir yolculuk öncesinde karnımı doyurmaya çalışıyordum. Peşaver’de yükselen dumanlar yüzünden, göçmen kuşlar bile yollarını değiştirmişti. Dolayısıyla biz de sınırı daha güneyden geçecek ve Kandehar’a doğru gidecektik. Kamyonun kasasında elma olmayacaktı... Sadece ben ve biraz silah... Babar’ın anlattığına göre, birkaç kasa Kalaşnikov, Afganistan’daki sahiplerini bekliyordu. Sabırsızlanıyor olmalılardı. Kalaşnikovları ellerine alacakları ve hareket eden her şeye ateş edecekleri o anın gelmesini beklerken, çocuklar gibi heyecanlandıklarından emindim. Ne de olsa Kalaşnikov asla sadece Kalaşnikov değildi! Öncelikle, 1983’ten beri Mozambik bayrağının bir parçasıydı! Bir silah için, bir ülke bayrağında yer almak, hiç de fena bir mertebe değildi. Ama tabii şu da mümkündü: Yakın tarihte, Birleşik Krallık, <span class="char-style-override-11">ABD</span> ve bir zamanların <span class="char-style-override-11">SSCB</span>’sinin gizli servisleri tarafından, laboratuvar ortamında üretilmiş o kadar çok ülke vardı ki, her birine özgün birer bayrak bulmanın, başlı başına bir sorun olarak karşılarına çıkmış olduğunu tahmin edebiliyordum. Hatta bu üç <span class="metin-italik">ülke fabrikasının,</span> söz konusu sorunla başa çıkmak için, <span class="metin-italik">Tasarlanmış Ülkelere Bayrak Tasarlama Departmanları </span>kurup, içlerini grafikerlerle doldurduğundan da emindim. Çünkü haritada çizmekle ülke olmuyordu! Bir de oturup, ortak tarih, kültür gibi tutkallar üretmek gerekiyordu. Bunlardan yola çıkarak da bir bayrak tasarlamak! Bütün bunlar da bir mesaiydi. Ve sıra Mozambik’e geldiğinde, yoğun iş yükü nedeniyle, grafikerler bir yaratıcılık kısırlığı yaşamış ve akıllarına ilk gelen bayrağı çizip konuyu kapatmışlardı... Evet, bu da mümkündü! Acaba Pakistan’ın bayrağı da o departmanlardan birinden mi çıkmıştı? Ne de olsa, daha düne kadar, var olmayan bir ülkedeydim. Hindistan olarak bilinen bir toprakta... Aslında durum gayet basitti: Burası, insanların yumurtalar gibi alınıp birbirine tokuşturulduğu yerdi. <span class="metin-italik">Dünya Yumurta Savaşları </span>buralarda yapılıyordu. Bu yüzden de her yer, leş gibi kokuyordu! Çünkü bozuk yumurta kan gibi kokuyordu. Ya da ben hayal kokluyordum...</p>
				<p class="paragraf-1">Yarım saat sonra, otelin bahçesine bir katil girdi. Tabii ki adamı ilk kez görüyordum ama cinayetleri, yürüyüşünden bile belliydi. Yadigâr’a benziyordu. Göz göze geldik.</p>
				<p class="paragraf-1">“Babar?” dedim.</p>
				<p class="paragraf-1">“Babar!” dedi.</p>
				<p class="paragraf-1">Otelden yanıma dört şişe su alıp katilin peşine düştüm. Beni Babar’ın “Saray gibi!” dediği kamyona götürdü. Bu defa sarayı gerçekten de gördüm. Kasasındaki, yağlıboyayla çizilmiş yüzlerce yazı ve resmin arasında bir saray da vardı. Bir saray resmi... </p>
				<p class="paragraf-1">Ben kasaya girmeyi beklerken, katil yanına oturmamı işaret etti. Babar’a istediği paranın iki katını vermiştim. Belki de bu yüzden, 1. sınıfta yolculuk etme hakkı kazanmıştım! Markası Ahad’ınkiyle aynı ama modeli çok daha eski olan kamyonun kapısını açıp içine tırmandım. Çocukken, bizim kamyonun iki kapısını da açar ve karşısına geçip bakardım. Bir devin yüzüne benzerdi. İki kulağı iki kapı olan bir yüz... Şimdi de başka bir devin yüzünün içinde yerimi almış, ilerliyordum. </p>
				<p class="paragraf-1">Yollar o kadar bozuktu ki, dört saatlik mesafeyi sekiz saatte gittik ve Multan adındaki şehre vardık. Bütün bu yol boyunca katille hiç konuşmadık. Gece girdiğimiz şehirde, bir benzin istasyonunda durduk. Aslında, istasyondan çok, her an kaçıp başka yerde kurulmaya hazırmış gibi duran bir gecekonduydu. Hemen önünde de bir benzin pompası duruyordu. Yol boyunca yanından geçtiğimiz ve benzinliği daha çok andıran yerlerde durmadığımıza göre, jeopolitik açıdan çok önemli bir yerde olmalıydık!</p>
				<p class="paragraf-1">Katil, bana bakıp, başını hafifçe eğdi ve avucunu yanağına yasladı. “Burada uyuyacağız” demek istiyordu. Başımı salladım. Ancak, ben tam olarak nerede uyuyacağımızı çözmeye çalışırken, o çoktan kamyon kasasının kapağını indirmiş, beni çağırıyordu. </p>
				<p class="paragraf-1">Böylece geceyi, bir kamyon kasasında, Kalaşnikov dolu ahşap sandıkların arasında, bir katille uyuyarak geçirdim. Önce uyuyamayacağımı düşünmüş, ama sonra bunu düşüne düşüne uyuyakalmıştım. </p>
				<p class="paragraf-1">Rüyamda, bir deprem olduğunu ve yüzümde bir elin gezdiğini görüyordum. Küçük bir el...</p>
				<p class="paragraf-1">Normalde böyle bir dokunuştan midemin bulanması gerekirdi ama hiçbir şey hissetmiyordum. Ne bedenimin ayrı ayrı noktalarında ağrı bombaları patlıyor ne de nabzım hızlanıyordu. “Ne yazık ki bir rüya” dedim ve gözlerimi açtım. Güldüm. Çünkü yüzümde gezen o elin sahibi hemen yanımda duruyor ve kocaman gözleriyle bana bakıyordu. Beş yaşlarında bir çocuktu. Saçları kazınmış bir oğlan... Bir eli alnımda, diğeri ağzındaydı. O an, rüyamdaki depremin nedenini de anlamış oldum. Hareket halindeydik. Öylesine derin uyumuştum ki hiçbir şeyin farkına varmamıştım! Oysa etrafım insan doluydu ve yola çıkmıştık bile! Gerçekten de o derme çatma benzinlik bir duraktı demek ki! İnsan toplama durağı... Kalaşnikov sandıklarının üstüne oturmuş olan kadın ve erkekler, yolun bozukluğundan ötürü hem sarsılıyor hem de bana bakıyordu. Kim bilir ne kadar bir süredir izliyorlardı beni? Derhal doğrulup oturdum. Gülümsedim. Çok azı karşılık verdi. Peki, kimdi bu insanlar? Afganistan’a hep birlikte mi gidecektik? Öyle görünüyordu. Benim orada ne yapacağım belliydi ama bu insanlar nereye gidiyordu? O an, aklıma, Kandalı’daki mevsimlik işçiler geldi. Belki de çalışmaya gidiyorlardır, diye düşündüm. Sonuçta, bütün dünyanın her hasadını sabırsızlıkla beklediği o afyon tarlalarında birileri çalışıyor olmalıydı! Ve işte, bu insanlar da, büyük ihtimalle onlardı...</p>
				<p class="paragraf-1"><span>Kamyonun kasası, bizimkinden farklı olarak, açıktı. Yani üstü, iki yanına sabitlenmiş demirden taçlara geçirilmiş bir tenteyle kapatılmıştı. Kasanın kapağının üzerinden yolu görebiliyordum. Çünkü o bölümü kapatması gereken tente, şimdilik indirilmemişti. Demek ki, bulunduğumuz bölgede, hâlâ yasaldık. Saklanmamıza gerek yoktu.</span></p>
				<p class="paragraf-1">Anayoldan ayrıldığımızı gördüm. Bir süre sonra da, yol bile sayılamayacak, bir çift lastik izinden ibaret bir düzlükte ilerlemeye başladık. Yaklaşık yarım saat geçti ve taşla topraktan yapılmış kulübeler gördüm. Bir köye girmiş olmalıydık. Nereden çıktıklarını göremediğim birkaç çocuk, arkamızdan koşmaya başladı. Kamyon yavaşladı ve çocuklardan en hızlı olanı kasa kapağından sarkan zincire tutunup kendini yukarı çekti. En fazla 10 yaşında olan bu oğlan, kamyonun dışında ayaklarını koyacak bir yer bulmuş, kollarını da kapağın üstünden geçirip kendini sabitlemişti. Ağır ağır olsa da ilerleyen kamyona vantuz gibi yapışmış, hem bize bakıp gülüyor, hem de ağzında sadece dört dişi olduğunu gösteriyordu. Galiba o çocuğa sadece ben güldüm. Diğerlerinin pek de umurunda değildi. Ve kamyon durdu.</p>
				<p class="paragraf-1">Katilin, kapısını açıp kapadığını duydum. Sonra da gelip, hâlâ kapağa tutunmuş olan çocuğu kovdu. O da, bir an içinde kapağın ardında yok olup gitti. Kaçarken bile gülüyordu. Katil, iki yanındaki sürgüleri açıp kapağı indirdi ve göz göze geldik. Başıyla selam verdi, sonra da dönüp bağırdı. Durduğum yerden, kime bağırdığını göremiyordum. Ama birkaç dakika sonra, her şeyi gördüm ve her şeyi anladım...</p>
				<p class="paragraf-1">Kamyona bir kadınla adam yaklaştı. İkisi de gençti. Sonra birden, etrafları onlarca insanla doldu. Belki de bütün köyle... Hepsiyle teker teker öpüşüp kucaklaştılar. Yaşlılar ağlıyor, çocuklar gülüp oynuyordu. Önce gördüklerime bir anlam veremedim ama sonra her şey bir yıldırım gibi çarptı suratıma. Çünkü öyle bir vedalaşıyorlardı ki bir daha asla görüşemeyeceklerini anlamıştım. Etrafımdaki insanlar, Afganistan’a çalışmaya değil, çok daha uzaklara gidiyordu. Artık anlayabiliyordum! Ben, <span class="metin-italik">yola çıkanların </span>arasında, <span class="metin-italik">yola çıktıkları</span> yerdeydim. Ben, yolun başındaydım! Pakistan’dan başlayıp kim bilir Avrupa’nın neresinde son bulacak olan o büyük yolculuğun başlangıç anındaydım. İşte, her şey gözlerimin önünde gerçekleşiyordu. Derçisu’yun orada tırdan aldığımız, depoda beklettiğimiz ve teknelere devrettiğimiz insanların, daha iyi bir hayat için terk ettikleri yerdeydim. Ayağa kalktım ve genç kadının elini tutup kasaya çıkmasına yardım ettim. Sonra da adamın elini tutup kendime doğru çektim... İkisi de ağlıyordu. Çünkü onlar da biliyordu. Geleceklerine dair hiçbir şey bilmediklerinin, onlar da farkındaydı. Güneşin, ağzımızın içini bile aydınlatacak kadar parlak olduğu bir günde, onlar karanlığa doğru ilk adımlarını atıyordu. Sonra ellerine baktım. Ellerindeki o küçük çantalara. O ana kadar fark etmemiştim. Diğerlerinin de, hemen yanlarında duran, sağa sola yıkılmış küçük çantaları vardı. Orta yaşlarda, sakallı bir adamın elindeyse sadece bir torba... Bir torbayla çıkıyordu hayatının yolculuğuna... Bir torba eşya yetecekti, her şeye baştan başlamak için... Belki de içinde yiyecek vardı ve onlar da bitince geriye o torba da kalmayacaktı. Hiçbir şeyle gidecekti gideceği yere. Hiçbir şeyi olmadan. Sadece kendini götürecekti. Bir de aklında kalanları... Genç çifti uğurlayan erkekler sessizce izliyor, kadınlarsa, hep bir ağızdan, ağıta benzeyen bir şarkı söylüyordu. Ağıta benziyordu, çünkü söyleyen de, dinleyen de ağlıyordu. Hepsi de aynı aileden olmalıydı. Yüzleri neredeyse aynıydı. Özellikle de çocuklar. Hiçbirinin ağzında dört dişten fazla yoktu. </p>
				<p class="paragraf-1">Kamyon, o veda anına edilen bir küfür gibi çalıştı. Ve yavaşça hareket etti. Yaşlılar bir iki adım atıp durdu, orta yaştakiler önce yürüyüp sonra biraz koştu, gençlerse, ellerini sallaya sallaya, yapabildikleri kadar bizi takip etti. Kamyonun peşini en son bırakanlar, yine çocuklar oldu... Genç çift kasanın kapağına tutunup ellerinden geldiğince el salladılar, sonra da bize dönüp oldukları yere çöktüler. Sırtlarını kapağa dayayıp dizlerini göğüslerine çektiler. Geriye, kamyonun küfürbaz motor sesi ve genç kadınla adamın iç çekmeleri kaldı... </p>
				<p class="paragraf-1">O an, omzumda bir el hissettim. Başımı çevirdim ve beni uyandıran küçük çocuğu gördüm. İki kolunun altından tutup o küçük ayaklarını havalandırdım ve koydum kucağıma. Düşecekti yoksa... Sonra da konuştum:</p>
				<p class="paragraf-1">“Özür dilerim...”</p>
				<p class="paragraf-1"><span>Başımı sağa ve sola çevirerek, teker teker insanların yüzlerine bakmaya çalıştım. Anlamadılar. Bir daha denedim.</span></p>
				<p class="paragraf-1">“Beni affedin.”</p>
				<p class="paragraf-1">Sonra bir daha...</p>
				<p class="paragraf-1">“O korkunç şeyleri yaptığım için beni affedin!”</p>
				<p class="paragraf-1">Ve bir elma geldi gözümün önüne. Dönüp geldiği yere baktım. Elmayı tutana... Torbalı adamdı. Bir torbayla dünyanın öbür ucuna giden adam... Bir elma da diğer elinde vardı. Gülüyordu. Bana verebilecekleri yemekleri var mı diye sorduğumu düşünmüş olmalıydı. Elmayı aldım ve ısırdım. Sonra da kucağımdaki çocuğa verdim. O sırada, anladım ki katilin kamyonunda, Kalaşnikovların arasında gerçekten de bir kasa elma vardı. Ama taşımak için değil, kaçaklara kumanya olarak dağıtmak için... Benim de bir zamanlar hazırladığım o peynirli ve domatesli sandviçler gibi... </p>
				<p class="paragraf-1">Bir çocuk ısırıyordu elmayı, bir ben... Sırayla yiyorduk. Kasanın ortasında oturuyordum. Etrafıma baktım. Herkesin elinde bir elma vardı. Ya ısırıyorlar ya da ısırdıklarını çiğniyorlardı. Biraz önce aramıza katılmış olan genç çift hariç... Onlar unutmaya alışmaya çalışıyordu. Terk ettikleri için yas tutuyorlardı... </p>
				<p class="paragraf-1">Bana elmayı vermiş olan adama dönüp “Teşekkür ederim” dedim. “Beni affettiğiniz için teşekkür ederim.”</p>
				<p class="paragraf-1">Anlamadı ve güldü. Bir daha denedim.</p>
				<p class="paragraf-1">“İyi ki beni tanımadınız!”</p>
				<p class="paragraf-1">Sonra bir daha...</p>
				<p class="paragraf-1">“İyi ki depoma ayak basmadınız!”</p>
				<p class="paragraf-1">Ve yanağımda bir tokat patladı! Küçük bir elden çıkan, hızlı ve küçük bir tokat. Kucağımdaki çocuğa elimdeki elmayı vermeyi unutmuştum. Sıra ondaydı ve beklemeye dayanamamıştı! Gözlerimi açtırıp kaşlarımı kaldırtan o tokada herkes güldü. Hem de kahkahalarla! Ben de güldüm. Hatta karşımda oturan genç çift bile gülümsedi... Sadece çocuk gülmedi, çünkü ağzı elmayla doluydu. Cezamı vermişti. O tokadı, hayatını mahvettiğim bütün insanlar adına atmıştı ve konu kapanmıştı. Şimdi de aynı eli, kollarımdaki çürümüş damarların morlukları üzerinde geziyordu. Geçtiği yerleri iyileştiriyordu. Kucağımda bir çocuk şaman taşıyordum! İslamabad’dan Kâbil’e kadar bütün kaçakçıların ruhsal kılavuzu! Her şeyi bilen ve yapabilen bir çocuk! Maxime’i düşündüm. O Fransız gazeteciyi... Sonra da çocuğun elini öptüm. Bir küçük şamanla karşılaşıldığında mutlaka yapılması gerektiği gibi...</p>
			</div>
		</div>
	</body>
</html>