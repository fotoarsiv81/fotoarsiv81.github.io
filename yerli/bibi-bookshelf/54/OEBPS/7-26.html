<html xmlns="http://www.w3.org/1999/xhtml">
	<head>
		<title>7-26.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-26.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1">Sesler duyuyordum. Biri pürüzsüz, diğeri çatallı. Biri genç, diğeri yaşlı. Genç olan soruyordu.</p>
				<p class="paragraf-1">“Emniyet müdürünü ne yapacağız?”</p>
				<p class="paragraf-1">“O bize lazım. Onu hiç karıştırma. Belediye başkanına yık. Jandarmayı da kat içine. Söyle savcıya, başka kimsenin adı geçmesin.”</p>
				<p class="paragraf-1">“Her yerden muhabir yollamışlar. Bütün bahçe, kamera dolu... Bir açıklama yapmak lazım.”</p>
				<p class="paragraf-1">“Soruşturma başladı, der, geçiştirirsin. Esas, çocuğu anlat. O varken, gerisiyle uğraşmazlar. Onca zaman, yemeden, içmeden... Mucize... Öyle söyle sen de! Cenab-ı Hakk’ın mucizesi, de. Şöyle bir imanları tazelensin...”</p>
				<p class="paragraf-1"><span>Gözlerimi az da olsa açabildim ve kirpiklerimin arasından görebildiğim kadarıyla bir hastane odasındaydım. Sağ koluma bir serum bağlanmıştı. Cam şişeden, küçük, şeffaf bir </span><span>kutucuğa düşen ve oradan da, damarıma karışmak üzere, ince hortuma giden dört iri damla saydım. Sonra da başımı, seslerin geldiği yöne çevirdim ve açık kapıdan, yan odanın içini gördüm. Yaşlı sesin sahibi yatağın üzerine oturmuştu, genç olan da ayakta duruyordu. Kirpiklerim gözlerimin önünden tamamen çekildiğinde, artık yüzlerini de görebiliyordum. Ve o yüzleri bir yerden hatırlıyordum. Ayakta olan bana bakmak için başını çevirdiği anda gözlerimi yeniden kapadım. Gözkapaklarımı indirip önce karanlığa, sonra da o karanlıkta beliren bir fotoğrafa baktım. Kim olduklarını anlamıştım: Kaymakam ve odacısı... Her ne kadar, o yatakta, herhangi bir sesi duyabilecek gibi görünmediğime emin olsam da, seslerini alçaltmış ve fısıldamaya başlamışlardı. Artık onları duyamıyordum. </span></p>
				<p class="paragraf-1"><span>Yeniden gözlerimi, kirpiklerimi birbirinden tamamen ayırmayacak kadar aralayıp onları izlerken, bir gariplik olduğunu hissettim. Yaşlı adamla genç olan, sanki yer değiştirmişti. Kimliklerini değiş tokuş etmiş gibi. Odacı, kaymakam olmuş ve kaymakam da, bir odacı gibi, duyduğu emirleri hafızasına kaydediyordu... Oysa ikisini de gayet iyi hatırlıyordum. </span><span class="metin-italik">Kandalı’dan Dünyaya</span><span> gazetesindeki o fotoğrafta, tam olarak nasıl durduklarını, hatta kimin kime baktığını bile hatırlıyordum. Ama o hastane yatağından izlediğim sahne, bana tam tersini anlatıyordu. Aklım bu kadar karışmış olabilir miydi? Mümkün değil, diye düşünüyordum. Yine de gördüklerim, bildiğim her şeyden tereddüt etmem için yeterliydi. Genç adam, yaşlı olanın karşısında, iki büklüm durmuş ve başını sallayarak dinliyordu. Yanlış mı hatırlıyordum bütün hayatımı? Yanlıştan da öte, yaşadığım her şeyi ters çevirmiş ve öyle mi hatırlıyordum? Odacının aslında kaymakam olduğu bir dünya mı vardı? Eğer öyleyse, Ender de aslında Yadigâr’ın babası mıydı? Ya da Ahad olan ben miydim? Kalp atışlarım hızlanmış ve terlemeye başlamıştım. Olamaz, diyordum kendime. Bu kadar delirmiş olamam! Ama ya öyleyse? Hayır, hayır! Ben doğru hatırlıyorum, diyordum. Tam da kendimi ikna edecektim ki, kaymakam diye bildiğim genç adamın, yaşlı olanın elini öpüp alnına koyduğunu gördüm. Yakınlarda bir bayram yoktu! Bir bayram sabahı olmadığına emindim! Artık bir şüphem kalmamıştı. O cehennemde 317 saat geçirmiş ve delirmiştim! Ağlamaya başladım. Bağırmaya... Başımı, nereye çarpabileceksem oraya doğru savurmaya başladım. Önce bir hemşire geldi sonra da bir hastabakıcı... Biri omuzlarımdan tuttu, diğeri bir iğne yaptı. Her yer karardı ve sesim kesildi. Yine de bağırmaktan vazgeçmedim. Düştüğüm karanlığın içinde, bağıra bağıra, kendimi duvarlara vurdum ama herkes uyuduğumu sandı.</span></p>
				<p class="paragraf-1"> Gözlerimi yeniden açtığımda yanımda Ender vardı. Ya da Ender olduğunu düşündüğüm bir insan. Elimi uzatıp kolunu tuttum ve bağırdım:</p>
				<p class="paragraf-1">“Ender! Sen misin? Sen Ender’sin, değil mi?”</p>
				<p class="paragraf-1">Güldü ve konuştu.</p>
				<p class="paragraf-1">“Delirdin mi lan, benim işte!”</p>
				<p class="paragraf-1">“Ama kaymakam?”</p>
				<p class="paragraf-1">“Ne olmuş kaymakama?”</p>
				<p class="paragraf-1"><span>Anlattım. Gördüklerimi ve duyduklarımı. Tam, babasıyla ilgili olan “Jandarmaya yık” bölümüne gelecektim ki onu atlayıp devamını getirdim. Ama dinledikçe gülüyordu Ender. Sonra da “Ne var ki bunda?” dedi ve bu sefer o anlattı, ben güldüm! Hatta delirmediğimden emin oldukça, daha da çok güldüm! Çünkü aslında, her şey çok basitti. Yadigâr oğluna anlatmıştı, Ender de oradan biliyordu. Kaymakamla odacı aynı tarikattandı. Hepimizin Hikmetçiler diye bildiği bir tarikattan ayrılmış olanların kurduğu bir tarikat. Tanzim’di adı. Ve yaşlı adam, Tanzim’in Kandalı’daki mührüydü. Yani tarikatın bölge sorumlusu. İster bir kasaba, ister bir şehir olsun, Tanzim’in elinin uzandığı her bölgede bir mührü vardı. Dolayısıyla, sıradan</span><span> bir mürit olan genç kaymakamın, Kandalı mührüne itaat etmesinden daha doğal bir şey yoktu. Validen ve herkesten önce, o yaşlı adamın emrindeydi. Artık anlayabiliyordum! Özellikle de, kaymakamın makam odasındaki o saat merasiminde yaşlı odacının neden kılını bile kıpırdatmadığını! Tanzim’in Kandalı mührünün, toz alacak ya da çay dağıtacak hali yoktu herhalde! Çünkü o, er üniforması içinde bir generaldi. Her şey açıklığa kavuşmuştu. En önemlisi de, kesinlikle delirmemiştim. Daha doğrusu, delirmiş olan ben değildim! Kandalı’nın, mülki idare amiri tarafından değil de odacısı tarafından yönetildiğini duymak, üzerimde bir müjde etkisi yaratmıştı! Neredeyse kalkıp Ender’e sarılacaktım. O sırada, bir hemşire girip serumumu kontrol etti ve “Nasıl hissediyorsun kendini?” diye sordu. “Mükemmel!” dememek için kendimi zor tuttum. “Bilmem... İyiyim herhalde...” dedim. Hemşire gülümsedi ve odadan çıktı. Sanki bir an önce gidip başka hastalara bakması gerekiyormuş gibi hissettim. Hayatta kalan başka biri daha mı vardı? Ya da, her zamanki gibi hayal mi görüyordum? O an aklıma Ahad geldi. Daha doğrusu, o cesetlerden biri gibi, aklımın tam ortasına düşüp altındaki her şeyi ezdi. Ölmemiş olabilir miydi? Bir an önce öğrenmeliydim! Hayatım boyunca, yüzünü bir daha görmeyeceğimden emin olmalıydım. </span></p>
				<p class="paragraf-1">“Ender... Babam?”</p>
				<p class="paragraf-1">“Maalesef...” dedi. “Kamyonda bulmuşlar...”</p>
				<p class="paragraf-1">Gözlerimi kapadım ve şakaklarım ıslandı. İki dev gözyaşı, saçlarımla kulaklarımın arasından geçip, başımı koyduğum yastığa döküldü. Hayatımda ilk kez mutluluktan ağlıyordum. Hatta o an, 18 yaşıma girer girmez, mahkemeye gidip doğum tarihimi değiştirdiğimi hayal ettim. Çünkü bu haberle yeniden doğduğumu biliyordum. Ender de, filmlerde gördüğü benzer sahnelerden kopya çekip sessizce kolumu tutuyordu. </p>
				<p class="paragraf-1">Gözlerimi yeniden açtığımda, aklımda o kadar çok soru vardı ki hangisinden başlayacağımı bilemiyordum. Her şeyden önce, bana ne olacaktı? Kaçakçılıktan hapse atılacak mıydım? O cesetler üzerime nasıl yağmış ve ben nasıl kurtulmuştum? Herhangi birinden başlamak üzere ağzımı açacaktım ki, odaya kaymakamla belediye başkanı girdi. Arkalarında da Yadigâr vardı. Öndekiler gülümsüyor, Yadigâr da, gülümsüyormuş gibi görünmek için sıktığı dişlerini gösteriyordu. Kaymakam elini omzuma koydu ve “Geçmiş olsun!” dedi. “Allah seni bize bağışladı.” </p>
				<p class="paragraf-1">Onlara bağışlanmadığımdan emindim ama yine de “Sağ olun” dedim. </p>
				<p class="paragraf-1"><span>O sırada, Ender’le Yadigâr’ın birbirine baktığını ve sanki gözleriyle anlaşmaya çalıştıklarını fark ettim. Belki de Yadigâr, oğluna her şeyi anlatmış ve Ender sayesinde ağzımdan laf alabileceğini düşünmüştü. Ne de olsa, tanıdıklarımın arasında bir arkadaşa en yakın olan şey, Ender’di. O da bu unvan sayesinde odama girebilmiş ve uyanır uyanmaz, tam olarak ne bildiğimi öğrenmek için yanı başımda dikilip beklemişti. Sonuçta ben, Ahad’ın oğluydum ve bildiklerim, özellikle de Yadigâr için tehlikeli boyutlarda olabilirdi. Yine de bütün bunların o aşamada benim için hiçbir önemi yoktu. Ancak hapishaneyle ilgili konuyu açmak da, çok akıllıca olmazdı. Üstelik kimse bana, hapse gidecekmişim gibi bakmıyordu. Aksine, bir deprem göçüğünden haftalar sonra kurtulmuş bir kazazedeyi izliyormuş gibiydiler. Dolayısıyla, o an için, kurtuluş hikâyemi öğrenmekle yetinebilirdim. Ve kaymakam anlatmaya başladı. </span></p>
				<p class="paragraf-1">Kamyonu ve yamacın dibindeki ceset yığınını ilk gören bir çobandı. Görür görmez de jandarmaya haber vermişti. Sonrasını tahmin edebiliyordum. Malın teslim edilmediğini Aruz’dan öğrendiği için günlerce bizi aramış ama bulamamış olan Yadigâr, koşa koşa kaza yerine gitmiş olmalıydı. Ancak yok edilemeyecek kadar büyük bir skandal olduğumuzu görünce de herkese haber vermek zorunda kalmıştı. Kısa bir süre içinde de, savcısından belediye başkanına kadar, bütün Kandalı cesetlerin etrafında toplanmıştı. Peki, nasıl olmuştu da, o cesetler üzerime yağmıştı? Kaymakam, Yadigâr’a baktı ve istemeyerek de olsa sözü o devraldı. Aslında anlatabileceği pek bir şey yoktu. Yamaçtaki izlere bakarak, savcıyla birlikte bir tahminler zinciri kurmuş ve tutanağa öyle geçirmişlerdi. Buna göre, kamyon, yoldan çıkıp uçuruma düşmüş ve neredeyse baş aşağı geldiğinde, sağ tarafında kalan büyük bir kayalığa çarpmıştı. O çarpma anında kapım açılmış ve ben dışarı fırlamıştım. Kamyon taklalar atıp yamacın aşağılarına doğru inerken, ben de, bir ağaçtan diğerine düşüp, yuvarlana yuvarlana o kaya parçasının dibine kadar gelmiştim. Sonuçta beni buldukları nokta, yolun yaklaşık elli metre aşağısındaydı. Düştüğüm süre içerisinde, kayalara değil ama ağaçlara ve yamacın çamurlu bölgelerine denk gelmiş olmam büyük şanstı. Bütün kemiklerimin kırılmasıyla sonuçlanması gereken bir düşüşten, üzerimdeki yüzlerce küçük çizikle kurtulabilmiştim. Bu arada, kamyon da, ters dönmüş bir kaplumbağa gibi sürüklenmiş ve düştüğüm yerin 20 metre kadar yukarısında, ağaçlarla kayalıkların üzerinde asılı kalmıştı. Yadigâr’ın anlattığına göre, burnu, tekerleklerinin az önce terk ettiği yola, yani Kandağ’ın zirvesine doğru bakıyordu. Babam, göğüs kafesini parçalamış olan direksiyonun ardında sıkışıp kalmış ve oracıkta ölmüştü. Gerisini tahmin etmek, o kadar da zor değildi. Yamaca paralel biçimde sabitlenmiş olan kamyonda, neredeyse 45 derecelik bir açıyla duran kasanın içindeki kaçaklar, birbirlerine ve çelik duvarlara çarpa çarpa ölmüş, sonra da altlarındaki kaydıraktan kayıp kapıların önünde birikmişlerdi. Kasanın iki kapısını birbirine bağlayan kilit de bu baskıya daha fazla dayanamamış ve böylece, üzerime boşanan o insan yağmuru başlamıştı. Yirmi metre yukarıdan etrafıma düşmeye başlamış ve beni kendilerine hapsetmişlerdi. Son bir ayrıntı da, yolda hiç fren izi olmamasıydı. “Yağmurdan silinmiş herhalde” diyordu Yadigâr. Ben de içimden tamamlıyordum: “Eğer frene bastıysa...” </p>
				<p class="paragraf-1">O sırada içeri savcı girdi ve kaymakama, ifademi almak istediğini söyledi. Ama kaymakam “Şimdi olmaz” dedi. “Çocuk dinlensin biraz. Sonra halledersiniz. Hadi, çıkalım biz de...” Ve herkesi dışarı çıkartıp kapıyı kapatırken bana göz kırptı. Bir şey mi demek istemişti? Mutlaka. Ne demek istediğini anlayabilmiş miydim? Hayır. Ama kırpılan bir gözün anlamı ne kadar kötü olabilirdi ki? İşte bu kadar, dedim içimden. Hepsi bu! Her şey bitti. Kimsenin beni suçladığı yok! Tek suçlu, Ahad. Belki bir de, Yadigâr. Bütün bunların benimle hiçbir ilgisi yok. Ben, gaddar ve suçlu bir babanın, 15 yaşındaki zavallı çocuğuyum. Yadigâr’ın beni kapattığı o nezarethaneden beri, savunmamın içeriği pek de değişmemişti, doğrusu. Ben bir kurbandım ve kimse bunun aksini iddia edemezdi. Hatta öyle bir kurbandım ki bunun tersini söyleyebilecek her insanın katili olabilirdim!</p>
				<p class="paragraf-1">Her şey yolundaydı... Bir televizyonum bile vardı! Hastanenin en iyi odasında kalıyor olmalıydım! Yanımdaki komodinin üzerinden aldığım kumandayla televizyonu açtım. Her şey harikaydı... Kanalları hızla değiştirmeye başladım. Her şey mükemmeldi... Ve birden bir patlama gördüm. Büyük bir patlama! Neredeyse sarı renkte olan, devasa bir kayalığın düz bir duvar gibi olan yamacına oyulmuş iki dev heykelin, bir toz bulutuna karışarak parçalandıklarını gördüm. O heykelleri biliyordum! Onları tanıyordum! Görür görmez anlamıştım! Çünkü yıllardır ikisini de cebimde taşıyordum. Kâğıttan kurbağamın sırtında... Televizyonun sesini açtım ve dinledim.</p>
				<p class="paragraf-1">“Afganistan’da, Hazaracat bölgesinin yönetimini ele geçiren Taliban güçlerinin, Bamiyan Budaları olarak bilinen dev heykelleri dinamitle patlatıp yıkmasının üzerinden bir hafta geçti ve Birleşmiş Milletler...”</p>
				<p class="paragraf-1">Neden bilmiyorum ama gördüklerim ve duyduklarımla boğuluyorum sandım! Başparmağım kumandadaki düğmeyi aradı. Bulamayınca da iki elimle kavrayıp, bütün düğmelere aynı anda bastım. Televizyonu kapattım. Her şey durdu. Hatta serumumdan dökülen damlalar bile durdu! Önce Cuma’yı düşündüm. Her şeyden önce, onu... Sonra da, yaptığı o resimle bana anlatmak istediklerine inanmayıp benimle dalga geçtiğini düşünerek ona nasıl haksızlık ettiğimi düşündüm. Belki de o yüzden kapatmıştım televizyonu. Gerçeklerin yüzüne daha fazla bakmamak için... Kendimden utandığım için... Ama işte oradaydılar! Tam da Cuma’nın çizdiği gibi! O iki dev heykel gerçekten de vardı ve demek ki Cuma’nın evi de oradaydı. Ama kaçırmıştım heykelleri. Önce havaya uçmuş, sonra da bir toz bulutuna karışıp geçmişe ait olmuşlardı! Onlara yetişememiştim! Acaba Cuma’nın evini de yıkmışlar mıydı?.. Beni yeryüzüne gömen o cesetleri ve kendimi düşündüm. Tam da onların altında ezilip kaldığım günlerde yıkılmıştı o iki heykel. Ben ve o iki Buda, birlikte parçalanıp karışmıştık toprağa. Birbirimizden çok uzakta ama aynı zamanda... Eğer hâlâ ayaktaysa, Cuma’nın evi, orada bir yerdeydi! Oralarda bir yerde! “Özür dilerim” dedim. Belki duyar, diye. “Sana inanmadığım için özür dilerim!” Ama Cuma konuşmadı benimle. Onun sesini duymam gereken yerde, yani başımın tam da içinde, kara güneş gibi bir ağrı doğdu. Bütün ufuklarda birden büyüdü! Başımın içini bir sel gibi kapladı ve boynumdan inip önce omuzlarıma sonra da göğsüme yayıldı. Hayatta kalışımın bedelini ödüyordum! Peşimi bırakmayacak olan ağrı nöbetlerimin ilkini geçiriyordum. Bağırdım ve bağırdım! Cuma’nın sesi yerine, benimki duyuldu. Hemşire geldi ve titrediğimi gördü. Elindeki şırıngaya çekmek için kırdığı ampulün üzerinde <span class="metin-italik">Diazem</span> yazıyordu. Oysa bana başka bir şey gerekiyordu! Altında kaldığım ağrı sağanağını ancak o dindirebilirdi. Ancak o, Cuma’nın, artık duyamadığım sesinden boşalan yeri doldurabilir ve bana, kendimden geçecek kadar nefes aldırabilirdi. O iki heykeli yıkanlar dinamitse, benim içimdeki ağrıyı da, sadece o, yok edebilirdi. Henüz tanışmamıştık ama o günler de gelecekti... İlk harfi morfin, son harfi sülfattı. Ve doğum yerimiz aynıydı: Acı. Çünkü beni, annem değil, ama doğum sancıları getirmişti dünyaya. İstendiğim için değil, sancıdan doğmuştum. Kasılmalar ve ağrıların arasından geçip ilk nefesimi öyle almıştım. Hepsinin de üzerimde lekesi kalmıştı. Bütün o sancıların ve ağrıların... Her yanım, doğum lekesiydi. İçim, dışım, her yerim. Morfin sülfatı damarlarımda hisseder hissetmez anlayacaktım her şeyi. Ben, beni kendi acısından doğuran kadının çocuğu değildim, hayır! Gerçek annemin, sahip olduğum bütün acıyı kendine çekip alan morfin sülfat olduğunu anlayacaktım. Kırmızı reçeteyle satılan bir melek tarafından evlat edinilmeme az kalmıştı! O da aramıza katılınca, benim de bir ailem olacaktı sonunda! Hem de müthiş bir aile: </p>
				<p class="BOSLUK" xml:lang="en-GB"/>
				<p class="paragraf-1">Artık var olmayan iki Buda heykeli, </p>
				<p class="paragraf-1">O heykellerden çok önce ölmüş olan, Dordor ve Harmin adındaki gölgeleri,</p>
				<p class="paragraf-1">Morfin sülfat diye bilinen bir opioid, </p>
				<p class="paragraf-1">Bir daha ne zaman duyacağımı bilemediğim Cuma’nın sesi, </p>
				<p class="paragraf-1">Beşinci bir mevsim gibi girdiği hayatımdan sonsuza dek çıkıp gitmiş olan Felat’tan kalan bir boşluk... </p>
				<p class="paragraf-1">Ve ben! </p>
				<p class="BOSLUK" xml:lang="en-GB"/>
				<p class="paragraf-1">Olağanüstü bir aile! Mükemmel bir aile! Evcil bir hayvanımız bile vardı. Kâğıttan bir kurbağaydı, ama vardı!</p>
			</div>
		</div>
	</body>
</html>