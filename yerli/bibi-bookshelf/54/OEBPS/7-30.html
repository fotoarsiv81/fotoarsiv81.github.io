<html xmlns="http://www.w3.org/1999/xhtml">
	<head>
		<title>7-30.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-30.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">16 yaşındaydım ve İstanbul mükemmeldi. Okulum mükemmeldi. Kaldığım yurt mükemmeldi. Derslerim mükemmeldi. Zaman mükemmeldi. Hayat mükemmeldi. Tek sorun, “mükemmel” kelimesindeydi. Çünkü kendimi ne kadar iyi hissettiğimi anlatmak için yetersizdi. Onun dışında her şey mükemmeldi. </p>
				<p class="paragraf-1"><span>Bir yıl önce Faik’in, beni elleriyle teslim ettiği yurda öyle bir alışmıştım ki sanki bütün hayatım orada geçmişti. Dört katlı bir binaydı. İki katı yatakhane olarak düzenlenmiş, iki katı da ortak yaşam alanlarına ayrılmıştı. Aslında içinde yatak olmayan her odaya böyle deniyordu: Ortak yaşam alanı! Bilgisayar odası, televizyon odası, etüt odası, hobi odası ve diğer odalar... Her birinin kapısının yanında, duvara çakılmış bir levhada, adı yazıyordu. O binada, bulunduğum her yerin bir adı vardı. İstanbul’un bile bir adı vardı: Hafta içi, okul, hafta sonu, çarşı deniyordu. Bu kesinlik ve düzen beni büyülemişti. O binada kaybolmak mümkün değildi. Tuvalet ve duşların bile numaraları vardı. Mekân, insan tarafından kontrol altına alınmış ve adil biçimde paylaştırılmıştı. Hayatımda ilk kez, bir şeyleri, başkalarıyla ortaklaşa kullanıyordum. Yılları tanımadığı insanların yaşam şartlarını belirleyerek geçmiş biri için, bu büyük bir yenilikti. Birkaç mevsim öncesine kadar, her şeyi ben dağıtırdım ve başkaları paylaşırdı. Ama artık, dağıtımı yurt müdürü Azim yapıyor ve ben de verilen her şeyi diğer çocuklarla birlikte paylaşıyordum. Her ne kadar bu uygulamanın, </span><span class="metin-italik">dağıtan</span><span> tarafında büyümüş olsam da, yabancısı olmadığım bir düzenekti. Yapılması gereken tek şey, dağıtma gücünü elinde bulunduranla iyi ilişkiler kurmaktı. Hatta ne kadar iyi ilişki kurulursa, dağıtımdan o kadar kârlı çıkılırdı! Sonuçta, yurt da bir depo sayılırdı. Depoyu kim yönetiyorsa, ona yakın olmak gerekiyordu... </span></p>
				<p class="paragraf-1">Bütün bunların yanında, zaman da, aynı titizlikle parçalara bölünmüş ve haftalık programlar birimine dönüşmüştü. Her eylemin bir başlangıç ve bitiş saati vardı. Giriş katındaki panoda, kahvaltı saati, etüt saati, ortak alanların her birinin kullanım saatleri, akşam yemeği saati, ışıkların kapanma saati, uyanma saati, çıkış saati, dönüş saati, yıkanma saati ve her şeyin saati yazıyor, bileklerimizde de, Azim’in hediyesi olan, siyah plastik saplı saatler duruyordu. Evet, artık kaymakamın saat diliminden çıkmış ve Azim’inkine girmiştim. Ve burada, zaman, evcilleştirilmiş bir yırtıcı hayvan gibiydi. Tek sahibi bizdik ve bu muhteşemdi! Ne mekân ne de zamanda en küçük bir çatlak ya da delik vardı. İkisinden de tek bir damla bile sızıp boşlukta kaybolmuyordu. En üst düzeyde faydalanabileceğimiz biçimde tasarlanmışlar ve böylece, yaşları 13’le 18 arasında değişen bizler, birer yaşam makinesine dönüşmüştük. Hayatımız, kusursuz olarak imal edilmiş bir saatli bomba kadar dakikti.</p>
				<p class="paragraf-1"><span>Kandalı’daki okulum tarafından kendisine iletilmiş olan dosyam, Azim’i hayli etkilemişti; Faik yanımızdan ayrılır ayrılmaz, “Büyük işler yapacağız seninle!” demişti. O an bu cümleyi tamamen yanlış anlamıştım. Biraz da alışkanlıktandı. Ne de olsa, o güne kadar tanıdığım çoğu yetişkin gerçek bir sahtekârdı. Bir zamanlar babamın yaptığı gibi, Azim’in de kendisine bir suç ortağı aradığını sanmıştım. Oysa Azim, üniversite eğitimimden bahsediyordu. Nasıl olsa, liseyi dereceyle bitirecektim! Bunun üzerine konuşmaya bile değmezdi. Dolayısıyla, esas ilgilenilmesi gereken konu, gideceğim üniversite ve alacağım akademik eğitimdi. Azim’e kesinlikle katılıyordum! Doğuştan şampiyon bir atlet ile hayatı boyunca o atleti aramış bir antrenörün tanışmasıydı, bizimkisi. İlk görüşte hırstı!</span></p>
				<p class="paragraf-1">Ne yazık ki dönem ortasında geldiğim için okula başlamam mümkün değildi. Ancak boş durmam da kabul edilemezdi. Azim, derhal bir bağışçı bulup dil kursu kaydım için gerekli desteği aldı ve “İngilizce öğreneceksin!” dedi. Böylece, haftada 14 saat ders gördüğüm kursa gidip gelmeye başlamıştım ki, bu defa da karşıma, emekli bir lise öğretmeni çıkarıp, “Matematik çalışacaksın” dedi. Bu arada, beni satranç kulübüne de yazdırmış ve “İlk turnuvada en az bir üçüncülük bekliyorum!” demişti. Ve ben, Azim’in her dediğini yapıyordum. Çünkü bütün bunlar, bana o kadar iyi geliyor ve beni öylesine meşgul ediyordu ki ne içinden çıktığım karanlığı ne de o cesetleri düşünüyordum. Aklıma bile gelmiyorlardı. Unutulmuşlardı. Aslında, yurda ayak bastığım anda silinip gitmişlerdi. Rüyalarımda bile görmüyordum o ölü yüzleri. Başka rüyalar görüyordum. Geleceğe dair rüyalar. Satranca, üniversiteye, kitaplara, dönüşeceğim Gazâ’ya dair rüyalar... </p>
				<p class="paragraf-1">Sadece bir gece, bunlardan farklı olarak, rüyamda, kendimi öksürürken gördüm. Sonra da bir anahtar çıktı ağzımdan. Küçük ve siyah bir anahtar. Avucumdaki o ıslak anahtarı tanıyordum. Rüyamda, “Bu bir kasa anahtarı” diyordum. “Zihnimdeki kasanın anahtarı. Geçmişime dair her şey o kasanın içinde. Hepsi orada kilitli. Bu yüzden hatırlamıyorum hiçbirini. Ve madem bu anahtarı savurabileceğim bir deniz yok içimde, ben de onu kusup dışarı attım... Korkacak bir şey yok... Uyumaya devam et...” </p>
				<p class="paragraf-1">Bu aslında bir mantık rüyasıydı. Aklımın, o yaşıma kadar içinden geçtiğim bütün cehennemleri, günde 100 kez hatırlamıyor olmamı bir mantığa sığdırma çabasıydı. Hatırlamıyordum çünkü hatırlamak istemiyordum. Hatırlamıyordum çünkü hatırlamamaya yetecek gücüm vardı. Bu öyle bir güçtü ki geçmişim ve anılarım sadece bana itaat ediyordu. En önemlisi de, hastanede, defalarca pençesine düştüğüm o korkunç ağrı beni terk etmiş gibi görünüyordu. O da bana itaat ediyor olmalıydı. Ağrıyı kovmuştum ve o da siktir olup gitmişti. Olması gereken de buydu! Çünkü aynı şekilde, geleceğimi de önümde diz çöktürecek ve kendimden, ne istersem, onu yapacaktım! Tabii ki Azim’in desteğiyle. O olmadan hiçbir şey yapamazdım. Dış dünyayla tek bağlantım, Azim’di. Beni geleceğe taşıyacak olan gondolun dümeninde şimdilik o vardı. </p>
				<p class="paragraf-1">Okullar açılana kadar geçen süre içinde, beni öylesine çalıştırdı ki, babamın öldüğünü öğrendiğim an gerçekleşmiş olan yeniden doğuşum, her türden bilgiyle genişleyen zihnim sayesinde, müthiş bir şekilde devam etti. Eskiden olduğu gibi, elime geçen her kitabın sayfalarına saldırmıyordum artık. Zaman kaybetmemek için, sadece okumam gerekenlerle ilgileniyordum. Azim, beni kütüphane sorumlusu yapmıştı. Aslında, diğer çocuklar okula gittikleri ve binada sadece ben kaldığım için, neredeyse, her şeyin sorumlusu haline gelmiştim. Günlerim, temizleyerek, düzenleyerek, İngilizce kursuna gidip gelerek, Azim’in benim için hazırladığı ders programını uygulayarak geçiyordu. Örneğin, bir saat boyunca tuvalet ve duşları yıkıyor, bir saat boyunca da matematik çalışıyordum. Ya da kütüphaneye bağışlanan kitapları ayırıp etiketliyor, sonra da tarih ya da felsefe okumaları yapıyordum. Azim, özellikle Platon okumam gerektiğini düşünüyordu. Hediye ettiği <span class="metin-italik">Diyaloglar’</span>ı okuyordum. Ayrıca, haftada en az iki roman bitirmem ve çıkardığım özetleri Azim’in masasına bırakmam gerekiyordu. Neredeyse hiç boş zamanım yoktu. Sürekli çalışıyordum. Ya bir şeyler okuyup yazıyor ya da binayla ilgileniyordum. Zihnimi dinlendirebildiğim nadir zamanlardan biri, öğle yemeklerinden sonra geliyordu. Kahvesini odasına götürdüğüm Azim’in karşısına oturuyor ve onunla satranç oynuyordum. Ancak satrançta benim kadar iyi değildi. Dolayısıyla, Azim’in hamlelerini beklerken, ben de başka şeyler düşünüyor ya da çevremi inceliyordum. Çocuklarıyla karısının fotoğraflarını, vitrindeki ödülleri, duvardaki sertifikaları ve çocuklarının başka fotoğraflarını... İki kızı vardı. İkisi de üniversite öğrencisiydi. Ancak Azim ailesinden hiç bahsetmezdi. Sanki karısı ve çocukları o çerçevelerle birlikte satın alınmış sahte birer fotoğrafmış gibi, konuyu asla açmazdı. Azim ve ben, başka şeylerden konuşurduk. Geleceğimden, bilgiden, okuduğum romanlardan, hayattan ve disiplinden bahsederdik. Ne de olsa, Azim, bir disiplin sayacıydı. Bir <span class="metin-italik">disiplinölçer</span>... Ağzından çıkan kelimelerin sayısının bile farkında olduğunu düşünürdüm, bazen. Bedenini dik tutan, omuriliği değil, disiplindi. Disiplin ve seçilmiş kelimeler ve çoğunlukla sessizlik... Aramızdaki mesafe hem çok uzak hem çok yakındı. Hem bir baba-oğul kadar tanışıyor hem de birbirimizi hiç tanımıyorduk... Bazen de hiç konuşmazdık... Sadece odasına girer ve çıkardım. Bazen de çıkarken Azim arkamdan seslenirdi:</p>
				<p class="paragraf-1">“Gazâ?”</p>
				<p class="paragraf-1">“Efendim?” derdim. </p>
				<p class="paragraf-1">“İyi misin?”</p>
				<p class="paragraf-1">“İyiyim...” </p>
				<p class="paragraf-1">“Emin misin?”</p>
				<p class="paragraf-1">“Evet.”</p>
				<p class="paragraf-1">“İyi...”</p>
				<p class="paragraf-1">Yurda gelişimin üzerinden neredeyse yedi ay geçmişti ki okula başladım. Öğretmenlerin son derece yetersiz, öğrencilerin de bir geri zekâlılar sürüsü olduğu vasat bir okuldu. Yine de benim için mükemmeldi çünkü okul birincisi olacağım, daha ilk günden belliydi. Hatta Azim, “Bir sene idare et, sonra bir burs ayarlarız” demişti. Ve dediği gibi de yaptı. Bir sonraki yıl, en az sekiz kaçağı Duşanbe’den Londra’ya taşıyacak miktarda ücreti olan, özel bir okula tam burslu olarak kaydedildim. </p>
				<p class="paragraf-1">Böylece, 17 yaşında, kendimi, içine doğduğum ülkenin en zengin ailelerinin çocuklarının gittiği o okulda buldum. Buradaki öğrenciler daha da geri zekâlıydı. Dolayısıyla hepsinin arasından sıyrılıp, armasını üniformamda taşıdığım okul için bir gurur kaynağı olmam çok daha kolaydı. Üstelik ne annem ne de babam vardı. Ki bu beni, öğretmenlerimin gözlerini daha da yaşartan bir manzaraya dönüştürüyordu. Üstelik cebimde, Azim’in verdiği üç kuruşluk bir harçlık ve kâğıttan bir kurbağadan başka hiçbir şey yoktu. Ne diğer çocuklar gibi, kışın kayak yapmaya Kietzbühel’e gidebiliyor ne de yazın New York Metropolitan Müzesi’ne, ailem tarafından zorla sokuluyordum. Ancak, okuldaki ortalama zekâ ve algı düzeyini varlığımla artırmış olduğum da yadsınamaz bir gerçekti. Ben ve herkes, Gazâ’dan çok şey bekliyorduk! Özellikle de Azim...</p>
				<p class="paragraf-1"><span>Yurttaki ikinci yılımda, onu artık daha az görüyordum. Satranç seanslarımız, haftada bire</span><span> düşmüştü. Cuma akşamları, Azim, evine gitmek üzere yurttan çıkmadan hemen önce, odasında bir araya geliyor ve yarım kalmış her şeyi o bir saatlik süre içinde tamamlıyorduk. Yurttaki çocukların çoğu beni ölümüne kıskanıyordu, ancak ellerinden bir şey gelmiyordu. Benim de onlar için yapabileceğim bir şey yoktu. Sadece haftada iki kez, etüt saatlerinde, okulda anlayamadıkları derslerde onlara yardımcı oluyor, böylece, aramızdaki ayrıcalık farkının bedelini ödemeye çalışıyordum. Hepsi de 18 yaşını doldurduğu gün ne halt edeceğini ve yurttan ayrıldıktan sonra hayatla nasıl mücadele edeceğini düşünüyordu. Aslında, üniversite eğitimine başladıkları takdirde 25 yaşına kadar yurtta kalabilmeleri için yönetime başvurabilirlerdi. Ama hiçbirinin de böylesi bir planı yoktu. Tek istedikleri, sahip oldukları hayatın, bir buz kütlesi gibi donup, sonsuza kadar devam etmesiydi. Hatta bütün bunları düşünmekten uykuları kaçıyor ve aralarında, geceleri, gizli gizli ağlayanlar oluyordu. </span></p>
				<p class="paragraf-1">Yurda geldiğimden beri, dört kişilik bir odada kalıyordum. İki yıldır aynı çocuklarla birlikteydim: Rauf, Derman ve Ömer. Üçünün de ilgi alanı, bütün yaşıtları gibi aynıydı: Kızlar. Uyumadan önce, mutlaka cinselliğe ilişkin ortak hayaller kurup gözlerini öyle kapatırlardı. Üçü de daha önce bir kadına dokunmamıştı ve bir yandan o günün gelmesini sabırsızlıkla bekliyor, bir yandan da asla büyümek istemiyorlardı. Çünkü büyümek, onlar için, yalnızlıkla doldurulmuş bir felaketler çuvalıydı. Tabii ki geçmişim hakkında hiçbir şeyi onlarla paylaşmıyordum. Ölü ya da dirilerle yaşadığım cinsel deneyimlerimdense kesinlikle söz etmiyordum. Ben, onların gözünde, paralarını çalmadığım ve sırlarını anlatmadığım için güvenilir bir oda arkadaşından başka bir şey değildim. Zaten daha fazlası da olmak istemiyordum. </p>
				<p class="paragraf-1">Yurtta ya da okulda tanıdığım bütün insanlarla kurduğum ilişkiler, bir saat mekanizması içindeki çarkların birbirlerini döndürmek için geçici olarak kenetlenmelerinden ibaretti. Hayatımdaki her şey işlevseldi. Selam verdiğim ve adımı bilen bütün o insanların, ayakkabı bağcıklarımdan hiçbir farkı yoktu. Hepsi de bir işe yarıyordu, o kadar. Çoğu da aynı işe yarıyordu. Ben onlarla kısa sohbetler yapıyordum, onlar da beni rahat bırakıyordu. Çünkü hiç iletişim kurmamanın dikkat çekeceğini, dolayısıyla hayatımı zorlaştıracağını biliyordum. Ben, gelecekle ilgileniyordum. Oda arkadaşlarımın aksine, korktuğum şeyler, önümde uzananlar değil, geçmişte kalanlardı. Okuldakilerle olan ilişkilerim de çok farklı değildi. </p>
				<p class="paragraf-1">Her ne kadar, sınıfın kızları için, Ahad’dan kalma bir piçlik ve bir çift soluk mavi göz sayesinde ilginç olsam da, genelde, sinir bozucu bir orospu çocuğu olduğumun farkındaydım. Çünkü eve götürdükleri her düşük notta ailelerinin onları benimle kıyasladığından emindim. “Senin her şeyin var ama bak Gazâ’ya! Çocuk, hayatta tek başına! Ama ne kadar başarılı!” Sürekli bu cümleleri duyuyor olmalılardı. Onlar da, bunun üzerine, anneleri ya da babalarına bakıp başlarını sallarken, “Keşke siz de gebersiniz de, ben de Gazâ gibi kimsesiz kalsam!” diye içlerinden yalvarıyor olmalılardı. </p>
				<p class="paragraf-1">Aslında ben de, onların birer orospu çocuğu olduğunu düşünüyordum. En azından teknik olarak. Çünkü arada bir de olsa, annelerini görüyordum. Babalarını da görüyordum. Okula gelip gidiyorlardı. Ormanın en çirkin hayvanıyla en güzel hayvanının çiftleşmesini sağlayan şey, paradan başka ne olabilirdi? Zenginlik, birçok şeyin yanında, nesilleri güzelleştirmeye de yarıyordu. Dolayısıyla, okuldakilerin çoğunun annesi, bir defalığına da olsa, kendini satmıştı. Güzellik, bulaşıcı bir sermayeydi. Görebiliyordum. O kadar da aptal değildim. O kadar da değil... </p>
				<p class="paragraf-1"><span>Azim’in tek kişilik bir Milli Eğitim Bakanlığı gibi çalışıp bana sunduğu o burs sayesinde, her şey olması gerektiği gibi ilerliyordu. Ancak bu defa da Azim değişmeye başlamıştı. Kendisiyle yeterince zaman geçirmediğimi düşünüyor ve üniversiteyi İstanbul’da okumam gerektiği konusunda ısrar ediyordu. Oysa ben, araştırmamı yapmıştım. İnternet’in işe daha çok yaradığı yıllardaydık. Dünya üzerindeki, ilgimi çeken bütün üniversiteleri incelemiş ve kararımı vermiştim. İngiltere’ye gitmek istiyordum. Tam olarak Cambridge Üniversitesi’ne. Her ne kadar, Azim, Boğaziçi Üniversitesi’nde Uluslararası İlişkiler bölümüne girmem gerektiğini düşünse de, ben, sosyal antropoloji üzerine eğitim almak istiyordum. </span><span>İnsanlar arası sömürünün teknik kurallarının ezberletildiği bir bölüm ilgimi çekmiyordu. Ben, o kuralların keşfedildiği ve yazıldığı yerde olmak istiyordum. Ne de olsa, hayatım, bireyin toplumla olan ilişkisini her açıdan inceleyerek geçmişti. Ne Cambridge ne de başka bir okul, insanı benim kadar iyi tanıyan başka bir öğrenci bulabilirdi. Cambridge’deki Sosyal Antropoloji bölümüne girmiş ya da girecek olan hangi öğrenci, henüz 15 yaşındayken, benim gibi, insanlar üzerinde sosyal deneyler yapmıştı? İnsan denen yaratığın bir kullanım kılavuzu varsa eğer, ben onu yazacak olan kişiydim. Azim’in, yönettiği yurdun duvarlarının arasına sıkışmış küçük hayalleri beni ilgilendirmiyordu. Kendimi onlarla sınırlandırmam mümkün değildi. Cambridge konusunda bana yardımcı olmayacaksa, benim de artık Azim’e ihtiyacım kalmamıştı. Hayatımdaki işlevi, sönmüş bir güneş gibi sona ermişti. Ancak kendisinin bundan haberi yoktu. O hâlâ beni aydınlattığını ve bir Sokrates olduğunu düşünüyordu. Oysa soğumaya başlamış bir taş parçasıydı ve artık hiçbir işe yaramıyordu. Üstelik Cambridge konusunda bana engel olmak için elinden geleni yapacağını hissedebiliyordum. Kazançlarım uğruna devrettiğim özgürlüğümü geri almanın zamanı gelmişti...</span></p>
				<p class="paragraf-1"><span>Yılsonuna doğru, bir Cuma akşamı, her zamanki gibi Azim’in odasında oturmuş, satranç oynuyorduk. Normalde, Azim’in bakışları, bir sonraki hamlesini hesaplamak üzere, aramızdaki 64 karelik damalı tahtaya sabitlenmiş olurdu. Ama şimdi, o da, benim gibi, etrafını inceliyor ve oyunla pek de ilgilenmiyordu. Bunun üzerine, havada uçuşan bakışlarımız kesişti ve göz göze geldik. Bir nefes alıp konuştu:</span></p>
				<p class="paragraf-1">“Seninle gurur duyduğumu hiç söylemiş miydim?”</p>
				<p class="paragraf-1">Söylememişti. Ama artık gerek yoktu.</p>
				<p class="paragraf-1">“Teşekkür ederim.”</p>
				<p class="paragraf-1">“Gerçekten!” dedi. “Başına gelen onca şeyden sonra, okulda bu kadar başarılı olman... Burada, bana, bu kadar yardımcı olman...”</p>
				<p class="paragraf-1">Bir teşekkür daha ettim...</p>
				<p class="paragraf-1">“Peki, nasıl yapıyorsun?” </p>
				<p class="paragraf-1">“Efendim?”</p>
				<p class="paragraf-1">“Nasıl beceriyorsun bunu?”</p>
				<p class="paragraf-1">“Bilmem...”</p>
				<p class="paragraf-1">“Çünkü ben beceremiyorum...”</p>
				<p class="paragraf-1">Artık satranç oynamıyorduk. Başka bir oyuna geçmiştik. Bu yüzden de sessiz kaldım. Ama Azim devam etti.</p>
				<p class="paragraf-1"><span>“51 yaşındayım. Hayatım, hep senin gibi çocuklarla geçti. Tabii, hiçbiri senin gibi değildi, o başka! Ama... Hep çocuklar vardı etrafımda, anlıyor musun? Ve ben onlar için elimden gelen her şeyi yaptım... Ama ne oldu sonra? Ne işe yaradı? Hepsi boşuna aslında, biliyor musun? Hep boşuna!”</span></p>
				<p class="paragraf-1">“Olur mu?” dedim. “Kim bilir kaç çocuğun hayatını değiştirdiniz?”</p>
				<p class="paragraf-1">“Doğru” dedi. “Değiştirdim...”</p>
				<p class="paragraf-1">Arkasına yaslandı ve ceketinin iç cebinden bir zarf çıkardı. </p>
				<p class="paragraf-1">“Bu sabah, masamda bunu buldum. Biri bana bir mektup yazmış. Bak... Üstünde bir pul bile var... Ne garip... Bir mektup almayalı, yıllar oluyor, herhalde... Ne diyor, biliyor musun?.. Seni taciz ediyormuşum. Hatta seninle bir ilişkim varmış... Ve eğer istifa etmezsem, beni kuruma şikâyet edecekmiş...”</p>
				<p class="paragraf-1">Güldüm.</p>
				<p class="paragraf-1">“Kim yazmış böyle saçma sapan bir şeyi?”</p>
				<p class="paragraf-1">“Bilmiyorum... İmza yok.”</p>
				<p class="paragraf-1">“Mutlaka buradan biridir. Hepsinin de el yazısını tanırım. Verirseniz eğer...” deyip elimi uzattım. Ama Azim, zarfı yeniden cebine koydu ve “Bilgisayarda yazılmış” dedi. Sonra da, başını sallayıp devam etti.</p>
				<p class="paragraf-1">“Ben çok üzgünüm Gazâ... Çok...”</p>
				<p class="paragraf-1">“Üzülmeyin” dedim. “Sakın üzülmeyin... Biz ne olduğunu biliyoruz. Biz gerçeği biliyoruz. Siz beni ne taciz ettiniz ne de söyledikleri gibi bir ilişkimiz oldu... Biz, iki erkek gibi âşık olduk, o kadar!”</p>
				<p class="paragraf-1">“Ama sen, benim gibi değildin... Seni ben zorladım.” </p>
				<p class="paragraf-1"><span>“Hayır! Bu hayatta, beni, kimse, hiçbir şey için zorlayamaz! Şimdi, artık düşünmeyin bunları... Ayrıca sıra sizde... Eğer bir şeyler yapmazsanız, dört hamlede mat olacaksınız.”</span></p>
				<p class="paragraf-1"><span>Bütün ilişkilerimin bir işlevi vardı ve okuldaki arkadaşlarımın annelerinden pek de farkım yoktu. Azim de, benim için yapabileceği her şeyi yapmıştı ve artık sadece satranç oynamaya yarıyordu. Üstelik satrançtan hiç anlamıyor ve daha da kötüsü, bensiz bir hayat düşünemiyordu. Azim’i, odasının, üzerine gelen duvarlarıyla yalnız bırakıp dışarı çıktım ve merdivene yöneldim. Hem basamakları ağır ağır tırmanıyor hem de yeni aldığım şiir kitabını karıştırıyordum. Rimbaud diye biri yazmıştı. Neden bilmiyorum ama okuduğum her dizesi tanıdık geliyordu. Her ne kadar hiç şiir yazmamış olsam da, bir yerlerden tanıyordum o kelimelerdeki hikâyeleri... Reenkarnasyon, diye düşünüyordum, sadece Dalay Lama için mi var? Yoksa bu dünyadaki işi bitmediği için Rimbaud da mı gelip gitmeye devam ediyor?.. Odama girerken, bunları düşünüyor ve gülüyordum. Ne Azim umurumdaydı, ne de birkaç ay önce şiirlerini okuduğum, o Verlaine denilen adam. Yazdıkları o kadar kötüydü ki tek bir kelimesini bile beğenmemiştim. Bana yaptığı tek iyilik, beni Rimbaud’yla tanıştırmak olmuştu. Ya da kendimle mi, demeliyim?</span></p>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>