<html xmlns="http://www.w3.org/1999/xhtml">
	<head>
		<title>7-31.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-31.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">Azim gitmiş ve yerine, en az, kaymakamlık şoförü Faik kadar memur olan bir Bedri gelmişti. Kendisi de yurtlarda büyümüştü. Ne zaman ağzını açsa, “Ben de sizin gibiydim” diye başlardı konuşmaya. İçimden gülerdim, benim gibi olduğunu iddia eden o adama baktıkça. Gelir gelmez fark etmişti, titizlikle işlenmiş bir maden yatağı olduğumu. Ne de olsa, bir memur için, uğruna hiç mesai harcamadığı bir başarıyı kucağında bulmak büyük şanstı. Benimle istediği kadar hava atabilir, hatta bakanlık ziyaretlerinde yanında götürüp, bir sirk hayvanı gibi gezdirebilirdi. Çünkü ben, Sosyal Hizmetler ve Çocuk Esirgeme Kurumunun logosunda yer alacak kadar iyi görünüyordum! Sistemin ne denli başarılı işlediğinin yaşayan kanıtıydım! Cambridge’le ilgili hayallerimi dinledikçe, “Mutlaka!” diyordu. “Bunu mutlaka yapmalıyız! Sen bir bilim adamı olmalısın! Merak etme, elimden geleni yapacağım!” </p>
				<p class="paragraf-1"><span>Kendimi garantiye almak için Azim’le giriştiğim küçük oyunlara artık ihtiyacım yoktu. Bedri’nin sicilinde, sosyal politikalardan sorumlu bakanın gözlerini kamaştıracak bir yıldız olmam yeterliydi. Müsteşarlığa giden yolda mancınık görevi görüp Bedri’yi, normalde asla ulaşamayacağı makamlara fırlatabilirdim. Bunun için de liseyi birincilikle bitirmem ve sabırlı olmam gerekiyordu. Her ne kadar lisenin son sınıfında 18 yaşımı tamamlayacak olsam da, Bedri, “Tabii ki bizimle kalacaksın, ben ayarlayacağım” diyor ve endişelenmemem gerektiğini söylüyordu. Ve dediği gibi de oldu... </span></p>
				<p class="paragraf-1">Bu arada, oda arkadaşlarımdan da teker teker ayrıldım ve hepsini, yeni hayatlarına uğurladım. Önce Rauf gitti, sonra da Ömer... En sonunda da Derman’ı yolcu ettim... Şimdi, kim bilir neredeler? Kim bilir, neler yapıyorlar? Bana hiçbir zaman kötü davranmamış ve ilk günden beri, beni en yeni eski dostları olarak kabul etmiş olan o insanlar, kim bilir dünyanın hangi noktasında, bitmiş birer cümle gibi duruyorlar? </p>
				<p class="paragraf-1"><span>Rauf, ne annesini ne de babasını tanımıştı. </span><span>Ömer ise, annesi babasını öldürdüğü için yurttaydı. Derman’ın durumuysa bambaşkaydı, çünkü Bosnalıydı... Daha küçücük bir çocukken, annesiyle babası gözlerinin önünde katledilmiş ama Derman, bir mucize eseri, hayatta kalmıştı. Anlattığına göre, evlerine girip de hareket eden her şeye ateş eden Sırplar, korkudan donmuş olan Derman’ın öldüğünü sanmış ve çıkıp gitmişlerdi. Sonra da onu o şekilde bulan büyükannesiyle uzun bir yolculuğa çıkmışlar ve İstanbul’a kadar gelmişlerdi. Büyükannesi de ölünce, yurda yerleştirilmiş ve Azim’in binasında yaşamaya başlamıştı. Benim dışımda, Azim’le, olması gerekenden farklı bir ilişki yaşayan başka çocuk olmadığına emindim. Yine de Derman konusunda şüphelerim vardı. Çünkü Derman, o küçücük binada, Azim’le karşılaşmamak için elinden geleni yapardı. Karşılaştığında da, anlattığı hikâyesindeki gibi donup kalırdı. Sanki Azim’in, onun öldüğünü düşünmesini istermiş gibi... Hatta Azim o veda konuşmasını yaptığında, aramızda, gerçekten mutlu olan tek kişinin Derman olduğunu düşünmüştüm. Ne de olsa, Azim’in ayrılışı, tehdit mektubunu yazan kişi olarak, benim açımdan bir sürpriz olmadığından, o gün hiçbir şey hissetmemiştim. Dolayısıyla, o kalabalıkta tek parlayan, Derman’ın, en az benimkiler kadar mavi olan gözleriydi. Ya da ben hayal görüyordum... </span></p>
				<p class="paragraf-1">Sonuçta, o üç çocuk da, hayatımdan çıkıp gitti ve dört kişilik odamızı üç yabancı ses doldurdu. Başka çocukların sesleri... </p>
				<p class="paragraf-1"><span>Eğer, hayatımı inşa etmekle o kadar meşgul olmasaydım, neredeyse üç yıl boyunca aynı odada kaldığım o çocuklarla daha çok ilgilenir ve onların bana sunduğu dostluğa karşılık verirdim. Ama yapamadım. Beni, olduğum gibi kabul etmiş o çocuklara karşı hiçbir zaman gerçek duygular besleyemedim. Bu da benim çoraklığımdandı. Hiçbir şeye bağlanamayan, dürüst hiçbir ilişkinin tarafı olamayan, sesi gür ama içi cılız bir çocuk olarak, o yurttaki her bir insanı kullanıp posasını çıkardım ve Azim’e yaptığım gibi, hepsini çöpe attım. Benimle konuştular ama onları dinlemedim. Sırlarını saklamamın tek nedeni, söylediklerini, duyduğum an unutmamdı. Beni sevdiler ama neyi sevdiklerini bilemediler. Çünkü buna asla izin vermedim. Bana sundukları bütün o sevgi, göğsümden girip sırtımdan çıktı ve boşa gitti... Sonrasında, defalarca bana ulaşmaya çalıştılar. Ama hiçbir çağrılarına yanıt vermedim. Onlardan gelen haberlerin hiçbirine dönüp bakmadım. Çünkü hepsi de, ayağımın altına döşediğim birer kaldırım taşıydı. Üzerlerinde yürümekten başka bir şey yapmadım... Umarım, hepsi de iyidir... Umarım, karşılarına, gerçek duyguları olan birileri çıkmış ve onları gerçekten sevmiştir. Umarım, beni unutmuşlardır. Umarım, benim yüzümden dostluğa olan inançlarını kaybetmemişlerdir. Umarım, Azim intihar etmemiştir. Ve umarım, hiçbiri bir daha karşıma çıkmaz! Çünkü her ne kadar, geçen onca süre içinde hayli değişmiş olsam da, daha iyi bir insan değilim. Sadece, o günlerde her neysem, onun dahasıyım! Daha acımasız, daha katil, daha yalancı, daha canavar ve daha ve daha ve daha her şeyim... Bugün artık ben, safkan bir cesedim. Başka bir şey değil... Belki biraz da morfin sülfat.</span></p>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>