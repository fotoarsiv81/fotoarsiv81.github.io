<html xmlns="http://www.w3.org/1999/xhtml">
	<head>
		<title>7-43.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-43.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">Oteldeki dokuzuncu ayımda, morfin sülfatın o baştan <span class="metin-italik">çıkarıcı</span> etkisiyle daha fazla savaşmamaya karar verdim. Büyük bir adım attım ve sabahları yürüyüşe çıkmaya başladım. Deniz kenarına iniyor ve insanların arasından geçip gidiyordum. Gerçekten de, bacaklarımı titretecek kadar büyük bir adımdı. Çünkü yanımdan geçen insanların bana çarpmalarına ya da “Günaydın!” demelerine katlanmak zorunda kalıyordum. Aslında bu çıkışlarımın nedeni, morfin sülfat etkisindeyken daha beterini yapmaktan kendimi korumaktı. Çünkü o durumda yapabileceklerimin sınırı yoktu. Hatta bir fahişeyle anlaşıp kendimi onunla sevişirken bile bulabilirdim. Her şey olabilirdi! Dolayısıyla, eğer içimde, iyileşmeye ilişkin en küçük bir kıvılcım varsa, onu bir yangına dönüştürecek olan, ben olmalıydım. Morfin sülfat etkisindeki <span class="metin-italik">ben</span> değil. </p>
				<p class="paragraf-1">Bunun için de küçük deneyler yapmaya başladım. Bir kafeye gidip oturuyor ve yan masadaki konuşmaları dinliyordum. Yan masa sohbetleri tamamen zararsızdı. Benimle konuşulmuyor ya da ilgilenilmiyordu ama ben bir şekilde iletişime dahil oluyordum. İnsanları yeniden öğrenmeye çalışıyordum... </p>
				<p class="paragraf-1">Bir süre sonra, hangi kafede ya da hangi barda, daha çok neler konuşulduğunu çözdüm ve günlük turlarımı onlara göre düzenlemeye başladım. Örneğin, orta yaşlı kadınları dinlemek istediğimde belli yerlere, yaşıtım kızları dinlemek isteyince başka yerlere, aynı kızlar hakkında konuşan her yaştan erkeği dinlemek istediğimdeyse daha başka yerlere gidiyordum. Aslında yan masa sohbeti dinlemek, şömine izlemek gibi bir şeydi. Olabilecek en güvenli sosyalleşme biçimlerinden biriydi çünkü hiçbir sorumluluk yoktu. İlkokulda, kurşunkalemimin ucunu açmak için yerimden kalkıp sınıfın köşesindeki çöp tenekesinin başında durduğum anlar gibiydi. Hemen yanımda koca bir sınıf ders işlerken, ben kendimi görünmez hissederdim. Ama ne yazık ki bir kalemi sonsuza dek açmak mümkün değildi. Dolayısıyla o sohbetler de kalıcı olmuyordu... </p>
				<p class="paragraf-1">Sonra bir adım daha ileri gidip internette yazı yoluyla da olsa iletişim kurabileceğim bir sohbet odasına girdim. Ama tam bir hayal kırıklığı oldu. Çünkü girer girmez kendimi kandırdığımın farkına vardım. İnternet üzerinden insanlarla, akla hayale gelebilecek her konu hakkında, ölene kadar sohbet edebilirdim ama bu, gerçek hayatta adımı söyleyebilmeme bile yardımcı olmazdı. Dolayısıyla internetin de morfin sülfattan pek bir farkı olmadığını anladım. Sokakta yanlarından geçtiğim ve hiç tanımadığım insanların düşüncelerini okumak gibi bir şeydi. Ve ihtiyacım olan şey bu değildi. Çünkü beynimde yeterince ses vardı...</p>
				<p class="paragraf-1">Bunların dışında birkaç kez de, rehberli turlara katıldım. Sürekli konuşan o rehberlerin peşinde, antik kalıntı gezileri ve doğa yürüyüşleri yaptım. Ancak kısa süre içinde bundan da vazgeçtim çünkü yemek molalarında daima benimle konuşmak isteyen birileri çıkıyor ve o noktada kilitleniyordum. Herhangi biri dönüp de bana bir şey sorduğunda, başım dönüyor, kalbim sıkışıyordu, bildiklerimi unutuyor, kekeliyor ve gerçek bir aptala dönüşüyordum. İnsanlara olan alerjimin, psikolojikten öte, biyolojik olduğuna inanmaya başlamıştım. Çünkü onlarla her yakınlaşmamda, boynum kaşınıyor, yüzüm yanıyor, avuçlarım terliyor ve şakaklarım sızlıyordu...</p>
				<p class="paragraf-1">Gölbaşı’ndaki hastanede, Emre ve diğerlerinin, teşhisini ciddiye almadıkları o genç psikiyatrın söylediklerini düşünüyordum: “Travmaya bağlı sosyal anksiyete bozukluğunun bir alttürü...” Haklı olan, oydu. En azından, içinde bulunduğum, bu yeni durum göz önüne alındığında, benim için geçerli olan teşhisin başlığı buydu: Sosyal fobi ya da anksiyete ya da kaygı ya da her ne boksa! Çünkü Emre’nin beni <span class="metin-italik">canlılık</span><span class="regular-metin">la</span> barıştırma evresini, kendimi kandırarak da olsa geçmeyi başarabilmiştim. Sıra, sıradanlaşmaya gelmişti. Sıradan insanların sıradan hayatlarında, farkında bile olmadan, giriştikleri sosyal eylemleri gerçekleştirmeye... Ancak, ne kadar kendimi ikna etmeye çalışsam da, insanların arasında kendimi asla güvende hissetmiyor ve onlara inanmıyordum. Bana zarar vereceklerini ve etrafımı sarıp beni mutlaka nefessiz bırakacaklarını düşünüyordum. Beni, kendilerine gömeceklerinden korkuyordum. Duygularının altında kalmaktan, düşünceleri tarafından ezilmekten, bedenlerinin ağırlığıyla kemiklerimin kırılmasından korkuyordum. Sürekli açılıp kapanan ağızları, bir türlü sabit duramayan elleri, bir görünüp bir kaybolan dişleriyle beni tehdit ediyorlardı. O 13 gün ve 5 saatlik cehennem, beni mahvetmişti. Hastalığım, iyileşe iyileşe bitmeyecek kadar ağırdı! En azından, ben öyle hissediyordum. Ne kadar aşama kaydedersem kaydedeyim, insanlarla gerçek bir ilişki kuramayacağımdan emindim.</p>
				<p class="paragraf-1">Daha küçük bir çocukken, “Büyüyünce mutlaka yalnız kalacağım!” derdim. İşte, sonunda yalnızdım! Ancak bu defa da yalnızlığa hapsolmuştum. Oysa ben sadece, istediğim zaman, içine girip çıkabileceğim bir yalnızlık odası istemiştim. Ahad ve bütün kaçaklardan uzak kalabilmek için... Kapısı olan bir yalnızlık odası... Ama artık öyle bir kapı yoktu. Bütün o cesetler, kapının önüne bir duvar gibi örülmüş ve beni, nefesimle baş başa bırakmışlardı. Her ne kadar bedenim, Kandalı’daki depodan çıkmış olsa da, ben hâlâ o karanlık hücrenin duvarlarını izliyordum. Bir zamanlar etrafımı kuşattığına inandığım hayali hendek gibi, depo da, nereye gidersem benimle geliyordu. Bu yüzden de yalnızlığım, bir tilki tuzağıydı. Hayat tarafından avlanmıştım ve avcının gelip beni almasını bekliyordum. Morfin sülfat gibi, yalnızlığın da bir aşırı dozu vardı ve ben orada yaşıyordum... Oysa her şeye rağmen hayatta kalmayı başarmış olan, içimdeki insan, benzerlerine, yani diğer insanlara doğru gitmenin bir yolunu arıyordu. Ama içim, bir samanlığa benziyordu. Ve o samanlıkta kaybolmuş bir iğnenin, çıkış yolunu bulması çok zordu. Dolayısıyla günlerim, ya bir morfin sülfat şelalesinin altında ya da koşu bandının üzerinde ıslanarak geçiyordu. Bunların dışında da okuyordum. Sadece okuyordum. Kaçırdığım dünya, insanlar ve zaman hakkında okuyordum. Yapabileceğim başka bir şey yoktu. Belki bir de kendimi öldürebilirdim ama ona da zamanım kalmıyordu. Çünkü tam kendimi asacakken uyuyakalıyordum.</p>
				<p class="paragraf-1"/>
			</div>
		</div>
	</body>
</html>