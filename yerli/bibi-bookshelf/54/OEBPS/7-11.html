<html xmlns="http://www.w3.org/1999/xhtml">
	<head>
		<title>7-11.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-11.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1">İki gece. Tam iki gece geçirdim o hücrede. Hiç uyumadan. Dört kez kapısı açıldı. Dört kez çıkacağımı sandım. Her birinde ayağa fırlayıp kapıya koştum. Depodaki kaçaklar gibi... Dört kez yanıldım, çünkü tek yaptıkları önüme bir tabak yemek koymak oldu. Her defasında farklı bir asker... Sorular sormaya çalıştım. Konuşmaya, bağırmaya, ağlamaya çalıştım. Ama hiçbiri dinlemedi. Depodaki ben gibi... Sonra demir kapı beşinci kez açıldı ama bu defa yerimden bile kımıldamadım. Sadece başımı kaldırdım. Karşımda Yadigâr vardı. Bir de babam... </p>
				<p class="paragraf-1">“Hadi” dedi Yadigâr. “Eve...”</p>
				<p class="paragraf-1">Kalktım ve yanlarından geçip yürüdüm. Merdiveni çıktım. Koridoru geçtim. Binadan çıktım ve babamın bana yetişmesini beklemeden koşmaya başladım. Ağlıyordum ve durmaya niyetim yoktu. Koşabildiğim kadar koşacaktım. Çarşıdan geçerken, Ahad, kamyonuyla yanıma yanaştı ve “Bin” dedi. Durdum. Önce, kamyonun açık camından sarkan babamın koluna ve yüzüne, sonra da üzerinde donup kaldığım kaldırıma baktım. Nefes nefese... Yerdeki talaşları görünce, koşacak bir yer olmadığını anladım ve kamyona bindim. </p>
				<p class="paragraf-1">Dönüş yolunda hiç konuşmadık... Sadece bir ara, babama baktım. Ne düşüneceğimi bilemediğim için yüzlerimizin ne kadar benzediğini düşünmekle yetindim. Belki de o kadar benzemiyorduk, bilemiyorum. Ama o da benim gibi uykusuz görünüyordu. O da terlemişti. Kim bilir, ben o hücredeyken neler olmuştu? Neler hissetmişti? Belki de benim için gerçekten endişelenmişti. Belki onu da başka bir hücreye atmışlardı... Başımıza gelen her neyse, ancak evde konuşulabilecek kadar büyük bir felaket olmalı, diye düşünerek sustum. Babamla birlikte sustuk. Sonra da eve girdik ve sordum:</p>
				<p class="paragraf-1">“Baba... Yakalandık mı?”</p>
				<p class="paragraf-1">Güldü. Bir yandan da buzdolabını açmış, kendine bira alıyordu.</p>
				<p class="paragraf-1">“Ne yakalanması lan...”</p>
				<p class="paragraf-1">Ama ben gülmüyordum. Hayatımda ilk kez, babama bağırdım. Onda da tek diyebildiğim şu oldu: “Baba!”</p>
				<p class="paragraf-1">Vurgun yemiş gibi durup baktı ve gülümsemesi dudaklarının arasına ağır ağır gömüldü. Biranın kapağını açıp mutfak masasının üstüne attı. Sonra da şişeyi başına dikti. Elinin tersiyle ağzını sildi ve konuştu.</p>
				<p class="paragraf-1">“Korkacak bir şey yok... Sadece, o Yadigâr denilen orospu çocuğu daha çok para istiyor... Anladın mı?”</p>
				<p class="paragraf-1">Anlamamıştım.</p>
				<p class="paragraf-1">“Ne parası istiyor?”</p>
				<p class="paragraf-1">Uzaklara bakmak için başını çevirdi ama duvarlar yüzünden tek görebildiği yakınlar olduğu için bakışlarını bende bitirip bir nefes aldı. Sonra da aynı nefesi “Otur bakalım” derken geri verdi... Masanın iki yanında iki sandalye vardı. Başka kimsemiz olmadığı için bize yetiyordu. Yakınımda olanı çekip oturdum. O da karşıma geçti... Birasından bir yudum daha alıp elindeki şişeye baka baka konuştu.</p>
				<p class="paragraf-1">“Köfte yemeye gitmişsin.”</p>
				<p class="paragraf-1">“Ne zaman? Nereye?”</p>
				<p class="paragraf-1">“Yadigârlara...”</p>
				<p class="paragraf-1">“Yadigârlara mı? Ne bileyim... Doğrudur... İki sene önce falandı herhalde.”</p>
				<p class="paragraf-1">“Güzel miydi?”</p>
				<p class="paragraf-1">“Köfteler mi? Hatırlamıyorum ki...”</p>
				<p class="paragraf-1">“Salime güzel kadın ama... Belki biraz daha zayıf olsa... Nasıldı peki evleri?”</p>
				<p class="paragraf-1">Bakışları hâlâ, iki eliyle tuttuğu şişedeydi. Ve orada bir şişe görmediği belliydi. Başka bir şey görüyordu. Benim göremediğim bir şey. Yüzyıllar önce Rimbaud’nun yazdığı ve benim de yıllar sonra okuduğum o dizedeki gibi: <span class="metin-italik">Ve bazen, gördüm ben, insanın, gördüğünü sandığı o şeyi</span>. </p>
				<p class="paragraf-1">“Evdi işte... Normal bir ev...”</p>
				<p class="paragraf-1">“Mesela... Eşyaları nasıldı? Televizyonları... Koltukları...”</p>
				<p class="paragraf-1">Ne görüyordu babam o şişede?</p>
				<p class="paragraf-1">“İyiydi herhalde... Hatırlıyorum televizyonu... Hani büyük ekran olanlar var ya? Hatta Ender’in PlayStation’ını bağlayıp oynamıştık.”</p>
				<p class="paragraf-1">“Nasıl görünüyorlardı? Mutlular mıydı?”</p>
				<p class="paragraf-1">Neden soruyordu bütün bunları? Kimin umurundaydı?</p>
				<p class="paragraf-1">“Galiba... Evet.”</p>
				<p class="paragraf-1">“İşte o mutluluğun parasını ben veriyorum. O evde gördüğün her bir bokun parası benden çıkıyor!”</p>
				<p class="paragraf-1"><span>Aklım hâlâ hücrede olduğu ve orada kaldığı için anlayamıyordum. Korkmuş bir çocuktan başka bir şey değildim.</span></p>
				<p class="paragraf-1">“Neden?”</p>
				<p class="paragraf-1">“Çünkü biz yakalanalı çok oluyor Gazâ... Yıllar oluyor... Bu işi bu kadar rahat nasıl yapıyoruz sence? Hiç düşündün mü?”</p>
				<p class="paragraf-1">Jandarma karakolunun alt katındaki nezarethanenin kapısı açıldı. Ve aklım o hücreden çıktığı gibi kafatasıma girip saplandı. Böylece düşünce hızının matematiksel karşılığını ve babamın neden bahsettiğini anlamış oldum.</p>
				<p class="paragraf-1">“Rüşvet mi veriyorsun?”</p>
				<p class="paragraf-1">“Sana o takdiri nasıl verdiler lan?”</p>
				<p class="paragraf-1">Tamam, peki... Yadigâr, rüşvetinin artırılması için beni rehin almıştı. Anlayabiliyordum. Üstelik bunu, bütün o askerlerin gözlerinin önünde, İlçe Jandarma Komutanlığının nezarethanesini kişisel zindanı gibi kullanarak yapmıştı. Anlayabiliyordum. Demek ki Kahraman Başçavuş Yadigâr Amca, sadece bir karakol komutanı değil, aynı zamanda, şirin kasabamıza el birliğiyle kurulmuş ve operatörlüğünü bizim yaptığımız bir suç makinesinin garanti belgesiydi. Anlayabiliyordum. Ayrıca kimse kahraman değildi. Anlayabiliyordum. Ama neden o hücrede iki gece kaldığımı bir türlü anlayamıyordum. </p>
				<p class="paragraf-1">“Peki, neden parayı hemen verip çıkarmadın beni?”</p>
				<p class="paragraf-1">Masaya oturduğumuzdan beri başını ilk kez kaldırıp gözlerini şişeden ayırdı ve yüzüme baktı.</p>
				<p class="paragraf-1">“Ticaretin ilk kuralı...”</p>
				<p class="paragraf-1">“Neymiş o?”</p>
				<p class="paragraf-1">“Pazarlık... Pazarlık yaptık...”</p>
				<p class="paragraf-1">Bunu beklemiyordum tabii! Dolayısıyla hayatımda ikinci kez babama bağırdım:</p>
				<p class="paragraf-1">“İki gündür ben orada, o bizim depo gibi yerde, uyumadan, öyle duruyorum! Sen diyorsun, pazarlık yaptık!”</p>
				<p class="paragraf-1">Kendi sesimin yüksekliğinden ve olabileceklerden korktuğum için derhal bir yalana doğru kırdım dilimi: </p>
				<p class="paragraf-1">“Bir de seni düşündüm o kadar! Nerededir, dedim! Babamı da attılar mı içeri, dedim!” </p>
				<p class="paragraf-1">İç çeker gibi güldü. Birasından bir yudum alıp şişeyi masaya koyduğu anda konuştu.</p>
				<p class="paragraf-1">“Niye Gazâ? Niye beni düşündün? Sen sadece kendini düşün, oğlum. Beni siktir et!”</p>
				<p class="paragraf-1">Yine benim göremediğim o şeyi görüyor olmalıydı. Ama ben de artık sıkılmaya başlamıştım. Bütün o göremediklerimden ve daima karanlıkta kalan olmaktan. Son kez çabaladım. Son bir kez.</p>
				<p class="paragraf-1">“Olur mu öyle şey! Ne demek, düşünme! Sen babamsın benim!”</p>
				<p class="paragraf-1">Gözlerimin içine baka baka, önce bir büst gibi durdu, sonra o büst çatladı ve içinden gülümseyen bir Ahad çıktı. Hiçbir şey söylemeden, sadece gülümseyen ve bana asla inanmıyormuş gibi başını sallayan bir Ahad... Babamdan nefret ediyordum. Sırf o Yadigâr denilen herife daha az para vermek için o hücrede iki gün boyunca kalmama göz yummuştu. Tam iki cehennem günü! Kesinlikle umurunda değildim! </p>
				<p class="paragraf-1">“Baba, ben girdim sınava. Büyük ihtimalle de İstanbul’da bir okul kazanacağım. Bu yazın sonunda da gidiyorum...”</p>
				<p class="paragraf-1">Sesim o kadar titremişti ki son heceler ağzımdan tam çıkamamış, masaya düşüp kırılmıştı. Aslında biraz da aramızdaki o masaya güvenmiştim. En ufak hamlesinde geri çekilebilir ve kaçabilirdim. Ama o hiçbir şey yapmadı. Sadece yüzüme bakıp gülümsemeye devam etti.</p>
				<p class="paragraf-1">“Biliyorum... Geçen gün sizin okulun müdürü aradı. O söyledi. Oğlunuz çok akıllı, dedi. Çok zeki. Biz okul yönetimi olarak elimizden geleni yapacağız, dedi. Siz de lütfen eğitimine dikkat ederseniz... Gazâ’yı çok güzel bir gelecek bekliyor, dedi. Büyük adam olacak!” </p>
				<p class="paragraf-1">Bütün bunları söylerken, en fazla iki kez göz kırpmışımdır. Bildiğim her şeyin yerini bilmediğim şeylerin alması o kadar sürmüştü. Yeni bir dünyadaydım artık. Yeni bir gezegende. Ve burada da yerçekimi vardı. Onu biliyordum çünkü hâlâ oturduğum yerden yükselmiş değildim. Ama oksijen var mıydı? Nefes alabilir miydim? Denedim.</p>
				<p class="paragraf-1">“Haberin var mıydı yani?”</p>
				<p class="paragraf-1">“Evet.”</p>
				<p class="paragraf-1">Bir daha denedim.</p>
				<p class="paragraf-1">“Gidebilir miyim peki? İzin veriyor musun?”</p>
				<p class="paragraf-1">“Tabii ki gideceksin... Sadece bu yaz da bana yardım et, sonra da git okuluna, adam gibi oku.”</p>
				<p class="paragraf-1">Kesinlikle nefes alabiliyordum. Hatta öyle bir oksijen vardı ki başım dönmüştü. Üstelik bu yeni gezegende, galiba babamı seviyordum.</p>
				<p class="paragraf-1">“Neden istemedin peki sınava girmemi?”</p>
				<p class="paragraf-1">“Anlamak için.”</p>
				<p class="paragraf-1">“Neyi?”</p>
				<p class="paragraf-1">“Bana benzeyip benzemediğini... Çünkü ben olsam, babamı hayatta dinlemezdim. Ne derse desin, umurumda olmazdı... Senin de olmadı. Değil mi?”</p>
				<p class="paragraf-1">Belki de her şey hücrede kaldığım süre içinde olmuştu. Ben orada kendimi çeyrek paket sigarayla yakarken, üzerinde yaşadığım dünyayı altımdan çekip almışlar ve yerine bir yenisini koymuşlardı. Belki de dünya denilen dev sofranın örtüsünün bir ucuna yeni bir örtü tutturmuşlar ve büyük bir hızla çekmişlerdi. Ya da dünya, bir an için, fazla hızlı dönmüştü. Böylece, üzerindeki hiçbir şeyi düşürmeden, sofranın örtüsünü yenisiyle değiştirmek mümkün olabilmişti. Belki de hepimiz, dünyanın yeni örtüsünün üzerinde duruyor ve bu defa onu kirletmeyeceğimize yeminler ediyorduk... </p>
				<p class="paragraf-1">O an, ne düşüneceğimi on yıl arasam bulamazdım. Sadece babama bakıyordum. Saçlarına, alnına, kaşlarına ve gözlerine... Ama göz göze gelemedik. Çünkü o bileğime bakıyordu. Masanın üzerindeki sağ bileğime. Uzun kollu gömleğimden taşmış ve açığa çıkmış yanık izlerimden birine bakıyordu. Su toplamış bir yara. Hiç de iyi görünmüyordu. Biliyordum. Çünkü bir buçuk gündür, savaş yerine çevirdiğim derimin yeniden doğmak için verdiği mücadeleyi an be an izlemiştim... </p>
				<p class="paragraf-1">Sorarsa ne diyeceğimi düşünmeliydim. Bunun için de biraz önce söylediklerini bir kenara itip aklımda yer açmam gerekiyordu. Bir de tabii, masanın üzerinden çekip almam gereken bir kol vardı. Bir sağ kol. Tam çekiyordum ki babam elini elimin üstüne koydu. O an göz göze geldik. Gülümsüyordu. Ben de gülümsedim... En son ne zaman elimi tuttuğunu hatırlamıyordum. Kasabanın tek caddesinde, karşıdan karşıya geçerken belki. Yıllar önce... O kadar zaman sonra yeniden elimi tutmasının nedeni de aynı olabilirdi. Beni karşıya geçirmek için. Başka bir hayata...</p>
				<p class="paragraf-1">Gözlerinin içine bakarak ve gülümseyerek, tam da birlikte geçeceğimiz karşıdaki hayatı düşündüğüm o an, bileğimde bir volkan patladı. Lavları dağıldıkları her yeri dağladı ve acı denilen o zırh saniyeler içinde bütün vücudumu kapladı. Ne bir nefes alabildim, ne de bağırmak için dudaklarımı aralayabildim. Babam sol elinin başparmağıyla yarama öyle bir bastırıyordu ki bu defa su toplayan gözlerim oldu. Görüşü sislenmiş iki su baloncuğu. Derhal patladılar ve gözyaşlarım iki yanağımda yol oldu. Yapabileceğim tek şeyi denedim ve sol elimle babamın bileğini tutup çekmeye çalıştım. Ama yerinden bile kımıldatamadım. Sandalyeden kalkıp kendimi geri çekmeye çalıştım ama o da olmadı, çünkü Ahad diğer elini de sol elimin üstüne koyarak konuyu kapattı. Böylece o an bizi uzaktan görenlere, başka bir resim olduk. Olduğumuzdan farklı çıktığımız bir fotoğraf. Duygudan inşa edilmiş bir baba-oğul sahnesi. Bir evin mutfağında, karşılıklı oturmuş, birbirine bakan ve elleri bir masanın üstünde birleşmiş olan bir baba ve oğul. Aralarındaki sevgi bir yere kaçıp gitmesin diye üstüne dört el koymuş bir baba ve oğul... Dünyayı da defalarca uzaktan görmüştüm. Belgesellerde. Kapkaranlık bir uzay boşluğunun içinde, masmavi, yemyeşil, bembeyaz bir küre! Kesinlikle anlaşılmıyordu üzerinde çocuk sikildiği! Ne savaşlarda birbirinin topuklarını ne de barışlarda birbirinin dillerini koparanlar görünüyordu o mesafeden. Ne atılan çığlıklar ne de söylenen yalanlar duyuluyordu. Sessizlik ve huzur içinde, ağır ağır dönen bir küre. Önemli olan hangi açıdan baktığın, derler. Palavra! Önemli olan, hangi mesafeden baktığın! Ben, mesela, o an, hayata ve her şeye bir mikroskopla bakıyordum ve hepsi de korkunç görünüyordu. Bir virüs sürüsü! Mikroskopik yılanlar ve ejderhalar! Kıvranan, kıvrılan, saplanacak et arayan bir mikrop ordusu! Belki ağzımı açabilsem kalın bir çığlık atabilirdim. Bütün gözeneklerimi ve ağzımı kaplamış olan acıda bir çığlık kadar delik açıp biraz da olsa nefes alabilirdim. Ama ben, daha çok, dişleri birbirine kenetlenmiş ve donmak üzere olan bir çocuk gibiydim. Tek yapabildiğim, bir saç teli inceliğinde hırlamaktı. Dişlerimin arasına ancak o sığıyordu. O sırada gök gürledi:</p>
				<p class="paragraf-1">“Gebertirim seni! Nereye gidiyormuşsun lan sen! Kimi bırakıp da gidiyormuşsun! Ben senin için nelere katlandım, haberin var mı? Seni büyütmek için! Sana bakmak için neler yaptım ben! Niye bu evde bir kadın yok, biliyor musun? Niye hiç evlenmedim? Anan gömüyordu lan, seni! Diri diri gömüyordu hem de! Kimse senin canını bir daha yakmasın, kimse sana bir daha dokunamasın diye bu eve bir kadın bile sokmadım ben! Şimdi de kalkmış, bana, ben gideceğim, diyorsun! Senin ağzını burnunu kırarım! Burada seni böyle, hayvan gibi seven bir baba varken, hiçbir yere gidemezsin!”</p>
				<p class="BOSLUK" xml:lang="en-GB"/>
				<p class="paragraf-1">Gerçekten de ilk 100’e girdim. Hatta Türkiye 43’üncüsü oldum. Başarımın onlarla hiçbir ilgisinin olmadığını çok iyi bilmelerine rağmen, bütün öğretmenlerim kendileriyle gururlanarak beni tebrik etti. İnsanlık yarışında koşunun çoktan bitmiş olduğunu fark edemeyecek kadar geri kalmış kasabamızın ileri gelenleri, eğitim hayatımı en iyi biçimde sürdürebilmem için aralarında para toplayıp, paylarına düşen fedakârlığı göstereceklerine dair sözler verdiler. Ve kaymakam bana, ikisi çalışmayan dört düğmeli bir kol saati hediye etti. Hükümet Konağı’ndaki makam odasında gerçekleşmiş olan o anın fotoğrafı, <span class="metin-italik">Kandalı’dan Dünyaya </span>adlı, haftalık yerel gazetenin birinci sayfasında, kırmızı-beyaz bir çerçeve içinde yayımlandı. Habere ayrılan yer, Kandalı’nın düşman işgalinden kurtuluşunun her yıldönümünde Atatürk’ün Kandalı’da çekilmiş tek fotoğrafının aynı sayfada kapladığı alandan sadece biraz küçüktü. Atatürk’ün, çevresindeki Kandalılılarla konuştuğu o fotoğrafın nerede çekildiğini biliyordum. Merkeze 30 km mesafede olan Naznur Köyü’nün girişiydi. Tam da, <span class="metin-italik">Gazân Mübarek Olsun Kandalı</span> başlıklı, benimle ilgili haber yüzünden, sayfada kendine ancak kibrit kutusu kadar bir yer bulabilmiş olan haberin geçtiği köy. Bir zamanlar Atatürk’ün durduğu o köy yolunda, mevsimlik işçileri taşıyan römorkun devrilmesi sonucu, 5 kişi ölmüş, 16 kişi de yaralanmıştı. Gerçekten de, her yıl, aynı mevsimde Kandalı’da renk renk işçiler açardı. Dolayısıyla iki haber arasındaki bu değer farkının nedeni, ölenleri kimsenin tanımamasıydı. Tohumları çok uzaklarda atılmış olsa da Kandalı’da açıp römorklarda solan ve ömürleri üç ay olan bu işçileri tanıyanlar başka yerlerde yaşıyor ve onlar <span class="metin-italik">Kandalı’dan Dünyaya</span> adlı gazeteyi okumuyorlardı. Buna göre, işçileri tarlasında çalıştıran çiftçi hariç, herhangi bir Kandalılının ilgisini çekmeyen bu ölü ve yaralıların, kırmızı-beyaz çerçevenin dışında kalmış olması gayet doğaldı. Sadece Kandalı devlet hastanesindeki doktorlar, hemşireler ve hastabakıcılar için, konu, elbette, biraz sinir bozucuydu. Ne de olsa, Kürtçe denilen anlamadıkları bir dilde kendilerine bir şeyler söylemeye çalışan o insanların suratlarına boş boş bakmak hayli sıkıcıydı. Üstelik mevsimlik işçiler, kendileriyle aynı mevsimde açan bütün çiçeklerin aksine iğrenç kokuyorlardı. Doğar doğmaz çürümeye başlamış gibi. Aslında hepimiz öyleydik ama onların ömürleri sadece üç ay olduğu için, gözle görülüp burunla koklanacak kadar hızlı çürüyorlardı. </p>
				<p class="paragraf-1">Sonuç olarak, gazetenin ve Kandalı’nın bütün ilgisi, benim de içinde bulunduğum fotoğrafta toplanmıştı. Kaymakamın arkasında gülümseyerek duran, Yadigâr’dı. Fotoğrafta pek belli olmuyordu ama aslında ona bakıyordum. O da solumdaki ilçe emniyet müdürüne bakıyordu. O da ilçe jandarma komutanı olan yüzbaşıya bakıyordu. O da sağındaki belediye başkanına bakıyordu. O da kesinlikle orada olmak istemeyen babama bakıyordu. Babam da bir çocuk hırsızı olarak gördüğü için, boğazını kesecekmiş gibi kaymakama bakıyordu. O fotoğrafta kimse bana bakmıyordu. Çünkü kaymakam da bana uzattığı saate bakıyordu. Saatin kadranında üçü çeyrek geçiyor ve hem yelkovanı hem de akrebi, köşede duran yaşlı odacıyı gösterip ona bakıyordu. Odacı olduğunu babamdan öğrendiğim adamın gözleri de fotoğrafta kapalı çıkmıştı. Dolayısıyla bütün bu bakışlar zinciri, o kırışık gözkapaklarında son buluyordu. Müthiş bir fotoğraftı! Müthiş bir sahne! Yıllar sonra resmini bir kitapta gördüğüm, Da Vinci’nin o freskindeki sahneyle benzerliğinin farkında değildim tabii o zamanlar... </p>
				<p class="paragraf-1"><span class="metin-italik">Son Akşam Yemeği... </span>Son!<span class="metin-italik"> </span>İsa, hayatının son yemeğini o sofrada yediği için değil. O sofrada ana yemek İsa olduğu için son. Hatta ilk ve son! İsa’nın ilk ve son lokması da o akşam çiğnenip yutulduğu için. Geriye tek bir İsa bile kalmasın ve buna dayanamayan Tanrı kendini göstersin, diye... Ama yemek boyunca Tanrı ne görüldü ne de duyuldu. Karınları tok ama ruhları aç, 12 havari, önlerindeki kemikleri taslara koyup köpeklerin merhametine bıraktılar ama yine de Tanrı ortaya çıkmadı. Tam da, altın yumurtlayan tavuğu boşuna kestiklerini düşündükleri o anda bir ses duydular. Ve Tanrı konuştu: </p>
				<p class="paragraf-1">“İnsan var mı?” </p>
				<p class="paragraf-1">Havariler o kadar heyecanlandı ki önce birbirlerine bakıp sonra da hep bir ağızdan, “Evet!” diye bağırdılar.</p>
				<p class="paragraf-1">“Peki, insana inanan var mı?” diye sordu Tanrı.</p>
				<p class="paragraf-1">Ne diyeceklerini bilemediler ve gözleri, İsa’nın kemiklerini eze eze yiyen hayvanlara kaydı.</p>
				<p class="paragraf-1">“Köpekler!” diye haykırdılar. </p>
				<p class="paragraf-1">Bunun üzerine bir sessizlik oldu ve Tanrı yeniden konuştu:</p>
				<p class="paragraf-1"><span>“Madem insana inanan sadece köpekler kaldı... O zaman, aralarından kuduz olup aydınlananlar da çıkacaktır.”</span></p>
				<p class="paragraf-1">Sözünü bitirdiği anda ağızları dalga dalga köpüren köpekler, koşarak kaçtı ve geriye, sadece, küçük bir tasta, İsa’nın kafatasıyla üç kemiği kaldı... Bütün bu olanlara ölümüne tanıklık etmiş olan o sofradakiler, gerçeği kimse öğrenmesin diye, “Başka bir gerçek anlatacağız!” dediler. Sadece Yahuda “Hayır!” dedi. “Böyle bir yalanda benim yerim yok!” Ve İsa’dan geriye kalan son tası alıp sofrayı terk etti. Yahuda, pişmanlık denilen bataklıkta gömüle gömüle ilerlerken, geriye kalan 11 havari de derhal bir hikâye hayal ettiler. Bu hikâyede, ne İsa’yı yedikleri ne de Tanrı’dan duydukları yer bulacaktı. Aksine bu hikâyede İsa, “Bu benim etim, bu benim kanım” gibi son derece davetkâr bir cümle kurmuş olacak, ancak kimse onu yiyip içmeyecekti. En önemlisi de, bu hikâyedeki hain, Yahuda olacaktı. Sofradan kalktığı gibi İsa’yı Sanhedrin Meclisi’ne ihbar etmeye giden bir hain! Böylece İsa çarmıha gerilecek ve kimse onun, o akşam havarileri tarafından çiğnene çiğnene yendiğini bilmeyecekti. Ayrıca bu hikâyede, inandırıcılık açısından gerekli olan ayrıntılar da olacaktı. Yahuda’nın ihaneti karşılığında aldığı gümüş dinar miktarı gibi: 30! Yahuda’nın gerçekleri anlatmasından korkan havariler, kurdukları masalda anlaşıp dağıldılar ve aralarında <span class="metin-italik">başka bir gerçek</span> dedikleri yalanı, önlerine gelene anlattılar. Oysa Yahuda’nın tek kelime edecek hali yoktu. Ne zaman ağzını açsa, içine pişmanlık giriyordu. Zaten anlatsa da kim inanırdı? 11’e karşı 1! Hiç şansı yoktu. Ne hakkında söylenmeye başlamış olan yalanlara ne de yaşadığı gerçeklere dayanabildi. Gördüğü ilk dilek ağacının önünde durup elindeki tası gölgesine gömdü. Sonra da ağacın en kalın dalına astı kendini... Ve ağacın dibine bir köpek geldi. Toprağı kazmaya başladı ve kemiklere ulaştığı anda kudurdu. Sonra bir köpek daha ve bir köpek daha kudurdu. Bunu gören köylüler, daha derin bir çukur kazıp tası içine attılar ve üstünü taşlarla kapladılar. Ama ağızlarını tutamadıkları için, yaklaşanı kudurtan ve İsa’yı çarmıha gerdiren Yahuda’nın lanetli tasını, fısıldayarak da olsa anlattılar. Asırlar içinde, kulaktan kulağa ilerledikçe, hikâye bir heykel gibi tıraşlandı. Kim yaşadığı köyün lanetli bir tasla birlikte anılmasını isterdi ki? Dolayısıyla ilk unutulan, tasın gömüldüğü yer oldu. Sonra Yahuda çıkıp gitti tekrarlanan cümlelerden. Ne de olsa, adını anmak bile günahtı. Geriye sadece İsa’ya ait bir tas kaldı. Ve buharlaşma sırası, tasın içindeki kafatasıyla kemiklere geldi. Teknik bir nedenden ötürü: “Bir tas varmış!” diye hikâyeye başlamak, “Bir tasın içinde bir kafatası ve üç kemik varmış!” demekten daha kolaydı. Hikâyenin yayılması da, kolay hatırlanabilmesine bağlıydı. Son olarak da, lanet kelimesi, masalı dinleyen çocukları korkuttuğu için, <span class="metin-italik">kutsal </span>oldu! Hatta, o tas, zaman içinde, kâseye de dönüştü, kadehe de<span class="metin-italik">. </span>Ne de olsa, gömenler çoktan ölmüştü ve etrafta anlatılanları yalanlayacak kimse yoktu. Böylece, bir neslin kurtulmak için çukura atıp üstüne taş yığdığı şeyi ele geçirmek üzere, başka nesiller, savaşlar çıkarıp adına Haçlı Seferleri dedi... Hâlâ onun peşinde herkes. O bir tas kemiğin. Farkında olmasalar da, İsa’dan geriye ne kaldıysa, onu da kemirip Tanrı’nın sesini duymanın peşinde hepsi... Oysa ne diyecekti ki yeniden konuşsa? Sorularının yanıtları değişmiş miydi, bu kadar zamandan sonra? İnsana inanan, sadece köpekler değil miydi hâlâ? Sırf Tanrı’nın ses tonunu öğrenmek için, kutsal kâse peşinde koşmanın bir anlamı var mıydı? Bir kafatası ve üç kemik peşinde! Hükümet Konağı’ndan çıkarken, benden de geriye en fazla o kadar kalmıştı işte! Bir kafatası, üç kemik ve boşluk, o kadar. Hiçle doldurulmuş bir Gazâ ya da Gazâ’yla kaplanmış bir hiç... </p>
				<p class="paragraf-1"><span>Tabii ki önümde açılmış böylesine bir kapı ve ardımdan da beni itmeye hazırmış gibi görünen bütün bir kasaba halkı varken, o eşikten geçip hak ettiğim eğitimi almam gerekirdi. Ama öyle yapmadım ve Kandalı denilen solucan deliğinde bin yıllık bir ağaç gibi kaldım. Oysa okul müdürünün puanımı açıklamasıyla, durumum kasaba tarafından ele alınmış ve gelişmeler Ahad’ın kontrolünden derhal çıkmıştı. Yani kaçabilirdim... Ama yapamadım. Sırf babam beni sevdiğini söylediği için... Bileğimdeki yaranın üstüne basa basa! Ahad beni seviyorsa, ben kendimi sevmesem de olurdu... Ahad’ı terk edemedim... Belki de hiç gitmek istememiştim. Gidip de o depodan uzaklaşmak... Sadece gidebileceğim ihtimaliyle oyalamıştım kendimi... Çünkü aslında, babam, ben ve depo, </span><span class="metin-italik">Teslis</span><span>’in kendisiydik! Gerçek </span><span class="metin-italik">Teslis</span><span> bizdik! Babam ve ben, sekiz ayaklı bir böcektik. Ve deponun ıslak duvarlarında, düşe kalka yürüyorduk. Doğuştan aynı dili konuşuyorduk. Sadece depoyu anlatmaya yarayan bu dili, bizden başka kimse anlamıyordu. Diğer insanlar yaratılmış ya da Güneş sistemindeki herhangi bir beyaz delikten yeryüzüne püskürtülmüş olabilirdi ama biz başkaydık. Dünya üzerinde, evrimle hayat bulmuş olan tek canlılar bizdik. Sadece biz! Ve depo, evrimdi! Diğer insanlar aynı ruhun farklı ihtimalleriyken, biz aynı ihtimalin başı, ortası ve sonuyduk! Nefes tutularak gidilen bir yerde yaşıyorduk. Evrenin dışında. Depoda... Annelerimiz dünyaya bizimle ateş etmişti. Birer mermi gibi doğmuştuk ve önümüze kim çıkarsa, karnını delmek için depoda</span><span> uçuşuyorduk. Menzilimiz, ömürlerimizdi. Bizim adımız Hikâye’ydi. İki adam ve bir depoyla ilgiliydik. Ama </span><span class="metin-italik">Kandalı’dan Dünyaya</span><span> gazetesi bu hikâyenin </span><span class="metin-italik">vazgeçiş</span><span> bölümünü haber yapacak kadar önemsemedi. Daha doğrusu, özellikle önemsemedi. Çünkü eğitimime katkı sunacağına dair söz vermiş olanların başında, gazetenin sahibi geliyordu. Dolayısıyla, konuyu biraz kurcalasa masraf çıkarabilirdim! Ayrıca Kandalı hafızası, unutmasıyla değil ama yanlış hatırlamasıyla meşhurdu! Çok geçmeden, benim İstanbul’a gitmiş olduğuma inandılar ve hep öyle hatırladılar. Sokakta görünce de, İstanbul’a okumaya gitmiş o çocuğa benzettiler... Ben de depoma döndüm ve bir duvarına, mekanizmasıyla oynadığım için saniye çubuğu her 150 salisede bir atan, beyaz kadranlı, büyük bir saat astım. Zamanı bir buçuk kez yavaşlatan bir saat. Çünkü kaçakların bileklerinde basılacak yara yoktu. Onların bileklerinde saatler vardı. Ve o saatleri, kamyondan indikleri anda topluyordum. Telefonları olmazdı. Soyulmaktan korktukları için, bin gizli cepli kumaşlara sarınır ve onlarda da sadece az miktarda para taşırlardı. Parayla ilgilenmiyordum. Benim işim zamanlaydı. O beyaz kadranda, geçmek bilmeyen dakikalara baktıkça başlarını duvarlara vurmalarıyla ilgileniyordum. Ancak o zaman anlayabilirlerdi, Ahad’ın tek parmağıyla bana verdiği acıyı. Madem ben kendimi onların yerine koyamıyordum... O zaman tersini deneyecektik. Sadece tersini değil, her şeyi deneyecektik... Bana insanı öğreteceklerdi. Ben de onlarla acımı paylaşacaktım. Madem babam beni sevdiğini söylemişti... O zaman, tek kurtuluşumuz buydu. Bir de tabii, hep birlikte kendimizi öldürebilir ve konuyu kapatabilirdik. Bütün o kaçaklar ve ben. Ama onlar, hangi dinde intihar yoksa, ona inanıyorlardı! O küçük hesaplarının farkındaydım. O kadar da aptal değildim. O kadar da değil! Belki de... Belki de kaymakamın verdiği o saati koluma takıp İstanbul’a giden ilk otobüse atlamadığım için... O kadar ve bu kadar ve şu kadar aptaldım! Çünkü o kol saati yerine, üzerimde sürekli taşıdığım tek şey, Cuma’nın kâğıttan kurbağasıydı. Üstelik artık, sırtına basınca zıplamıyordu bile. Tek yaptığı, Cuma’nın sesini taklit edip benimle konuşmaktı. Ya da ben hayal görüyordum ve konuşan, Cuma’nın katlaya katlaya bir kurbağaya çevirdiği kâğıttaki resimdi. Kendi çizdiği bir resim. Bir dağ resmi. Ya da bir tepe. Ya da bir kayalık. Düz bir duvar gibi olan yamacında iki oyuk. Ve iki oyuğun içinde iki heykel. Çevrelerinde de, başka kayalıklar ve başka karanlık oyuklar. Mağara girişlerine benzeyen siyah noktalar. O üç kelimelik Türkçesiyle, “Ben, ev!” demişti. Hiçbir şey anlamamıştım. Deli olduğunu sanmıştım. Üstelik heykellerin büyüklüğünü kollarını aça aça gösterdikçe benimle dalga geçtiğine emin olmuştum. Kayalıklara oyulmuş dev heykeller ve yine bir kayalıktaki onlarca delikten birinde yaşayan bir Cuma! Anlattıklarının hiçbirine inanmadığımı görüp gülmüş ve kâğıdı katlamaya başlamıştı... Nereden bilebilirdim ki?.. Afganistan diye bir ülkenin Hazaracat diye bir bölgesinde Bamiyan diye bir vadi olduğunu ve insanların, Budist keşişler tarafından 1.500 yıl önce kayalıklara oyulmuş mağaralarda yaşadığını nereden bilebilirdim? Hatta 6. yüzyıldan beri, her sabah, yine kayalıklara oyulmuş, biri 53, diğeri 35 metre boyunda olan iki Buda heykeline bakarak uyandıklarını nereden bilebilirdim? Büyük olanın, Buda’nın, boşluğun vücuda gelmiş halini temsil eden </span><span class="metin-italik">Vairocana</span><span> olduğunu, bunun da, heykelin duruşuna, yani </span><span class="metin-italik">mudra</span><span>’sına bakılarak anlaşılabildiğini nereden bilebilirdim? Ayrıca Buda’nın Sakya hanedanından geldiğini, dolayısıyla küçük olan heykelin adının da </span><span class="metin-italik">Sakyamuni </span><span>olduğunu nereden bilebilirdim? Ve kim bilebilirdi, benimle kimin konuştuğunu? Kurbağa mı, yoksa iki Buda’dan biri mi?.. Kim bilebilirdi? Ne zaman o resimdeki iki deve baksam, aklıma Dordor’la Harmin’in geldiğini... Ben bile farkında değildim aslında... Neden o resme bakınca onları düşündüğümü bilmiyordum. Belki de, iki yanımdan yükselmiş ve o çocukluk hayatımı taşımış iki sütun oldukları içindi. Bir zamanlar, hayat üstüme yıkılmasın diye iki yanımda durdukları için... Belki de başka bir nedeni daha vardı, onları düşünmemin... </span></p>
				<p class="BOSLUK" xml:lang="en-GB"/>
				<p class="paragraf-1">“Biliyor musun?” demişti Harmin. Teknede oturuyorduk. Güneş doğdu doğacak gibiydi ve gökyüzü renkten renge girip bir alçalıp bir yükseliyordu. </p>
				<p class="paragraf-1">“Kısırdöngü asla yok olmaz. Sadece genişler, sonra da kendini unutturur. Niye? Çünkü döngü dediğin, bildiğin daire. Üstünde tam tur atmak o kadar uzun sürer ki, aynı noktadan ikinci kez geçtiğini anlayamazsın bile. Hatta bazen, kısırdöngü öyle bir genişler ki başladığın yere dönmeye ömrün bile yetmez. İnsan da, kör bir at gibi koşturur üstünde. Düz gittiğini zanneder. İlerlediğini. Hatta ilerlerken öldüğünü düşünüp son nefesini bile huzurla verir! Ama kör olmak şart, tabii! Yoksa anlarsın aynı yerde dönüp dolaştığını. Onun için yaşlıların gözleri bozulur, anlıyor musun? Aynı yerden tekrar geçtiklerini anlamasınlar diye. Kısırdöngüye karşı doğal bir savunmadır aslında, körleşme. Mekanik bir tepkidir yani! Hayatın kendisi gibi... Hatta bu yüzden hayat da bu kadar sıkıcı! Çünkü hayat da sadece bir tepki. Şimdi, bak şu çevrene! Her şey hayatın düşmanı! Yediğin, içtiğin, ne bileyim, aldığın her nefes, her şey! Hayat da işte, buna karşı bir tepkiden ibaret! Tabii en başta da ölüme karşı! Okulda öğretmişlerdir. Nedir bilimin temeli? Etki ve tepki, değil mi? Ne demek, biliyor musun? Doğadaki inatlaşma demek! Her şey bir inat meselesi. Özellikle de yaşamak. İşte bu yüzden de hayat, maçın kendisini şeref golü sayan, inatçı bir asalaklar takımını izlemek kadar sıkıcı. Dolayısıyla bir umut ya da bir amaca gerek yok, hayatta kalmak için. Öleceğini bilmek yeter. Hayattasın çünkü tehlikedesin. Hayattasın çünkü her saniye ölüyorsun. O kadar. Hayatının anlamı işte bu: Ölüm korkusu! Anlıyor musun beni?” </p>
				<p class="paragraf-1">Anlamamıştım. Nasıl çözebilirdim ki Harmin’in ne demek istediğini? 13 yaşındaydım. Belki de 12. </p>
				<p class="paragraf-1">“Dolayısıyla, eğer gerçek bir hayat yaşamak istiyorsan, gerçekten de bir amacın olsun istiyorsan, önce ölüm korkusunu atacaksın üstünden! Doğar doğmaz eline tutuşturdukları o ölüm korkusu denilen, hayatın, o yanında bedavadan verdikleri anlamı var ya, işte önce onu fırlatıp atacaksın! Ancak o zaman, özgür olursun! Ancak o zaman, gidip de hayatının gerçek anlamını bulursun! Şimdi bana bir söz ver.”</p>
				<p class="paragraf-1">“Peki” demiştim. </p>
				<p class="paragraf-1">“Ölümden asla korkmayacaksın. Çünkü o korku var ya, bu dünyada seni kör edecek tek şey o!”</p>
				<p class="paragraf-1">“Söz” demiştim. “Korkmam.”</p>
				<p class="paragraf-1">Gülmüştü. Sonra da bir sigara daha sarmıştı kendine. </p>
				<p class="paragraf-1">“Peki nasıl korkmayacağını biliyor musun?”</p>
				<p class="paragraf-1">“Yok” demiştim.</p>
				<p class="paragraf-1">Bileğindeki dövmeyi göstermişti: <span class="metin-italik">Dead to be free. </span>Ama İngilizce bilmiyordum. Henüz.</p>
				<p class="paragraf-1">“Hayat ölüme dahil, Gazâ. Bir işe başlamak, bitirmenin yarısı, derler ya. Doğmak da öyle işte. Ölmenin yarısı. Bunu kabul et, yeter. İnan, demiyorum. Çünkü inanacak bir şey yok bunda. Bildiğin, doğa! Gör, yeter... Zaten bir ölü olduğunu gör ve kabul et. Gerisi gelir.”</p>
				<p class="paragraf-1">“Ya sen?” diye sormuştum. “Sen korkmuyor musun ölmekten?”</p>
				<p class="paragraf-1">“Ben mi? Ben karaya bile çıkmaktan korkan, aptalın tekiyim. Tek yaptığım, işte bu teknede, öylece oturup durmak! Lotus çiçeklerini bilir misin? Nilüferlere benzerler. İşte onlar gibi duruyorum bu suyun üstünde. Dordor da öyle... O da duruyor... Başka da bir halt ettiğimiz yok.”</p>
				<p class="BOSLUK" xml:lang="en-GB"/>
				<p class="paragraf-1">Cuma’nın yaptığı o resimdeki heykellere her bakışımda aklıma Dordor’la Harmin’in gelmesinin, sadece iki dev olmalarıyla ilgisi yoktu. Bir de lotus çiçekleri vardı... Yıllar sonra öğrendim. Lotus çiçeklerinin, suyun üstünde ve Buda’nın elinde neden durduğunu... Renklerine göre değişen anlamlarının, bilgelikten yola çıkıp aydınlanmadan geçtiğini ve zihinsel durulukta dinlenip huzura tırmandığını öğrendim. Hayatın her derinliğine dalıp çıkmak için nefeslerini nasıl tuttuklarını ve tabii ki aralarında kurbağaların dolaştığını öğrendim. Islak kâğıtlardan yapılmış gibi duran kurbağaların... Biraz uzun sürdü hepsini öğrenmem. Ne de olsa, anlaya anlaya gidiyordum. Anlaya anlaya gidince de yol uzuyordu, tabii. Ama acelem yoktu. Gittiğim yere kimse geç kalmıyordu. İstese de kalamıyordu. Çünkü nereye gideceğini bilen için geç kalmak yoktu. Zaten söz konusu olan, geç kalınabilen ya da erken gidilebilen bir yerse, yola çıkmaya bile değmezdi. Şimdi yanımda Harmin olsa, “Sadece ölmekten korkanlar randevu alır” derdi. “Sadece onlar, randevuyla gidilen amaçlara sahiptir. 4 yıl sonra mutlaka mezun olur, 6 yıl sonra bir işe girmezse delirir, 10 yıl sonra bir yolunu bulup ev alır, 50 yıl sonra da en fazla on farklı ölümden biriyle hayatı terk ederler!” Harmin bir yanımdaysa, diğer yanımda da Dordor olacağından, o da bağıra çağıra eklerdi: </p>
				<p class="paragraf-1">“Randevuyla mı geldin dünyaya, amına koyayım! Ne randevusu! Ne geç kalması! Ne erkeni! Varsa bir yolun, yürü! Yoksa da otur, öyle dur! Bilir misin lotus çiçeğini?”</p>
				<p class="paragraf-1">“Harmin anlatmıştı, Dordor!” desem, önce bir suratıma bakar sonra da esrarından bir nefes çekip konuşurdu: </p>
				<p class="paragraf-1">“Bir de benden dinle!.. Bak, ben de merak ettim şimdi! Kim bilir, nasıl anlatacağım?” </p>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>