<html xmlns="http://www.w3.org/1999/xhtml">
	<head>
		<title>7-41.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-41.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">Bir bankada oturmuş ve elimdeki küçük kâğıttaki numaraya bakarak sıranın bana gelmesini bekliyordum. Yanımda, iki büyük çanta vardı. İçleri, Ahad’ın parasıyla doluydu. Yapabileceğim en mantıklı şeyin, bütün parayı, açtıracağım bir hesaba yatırmak olduğunu düşünmüştüm. Aslında, Toz Sokak’taki o çukurda gördüklerimi unutmak için, sürekli bir şeyler düşünüyordum. Başka şeyler... En azından, deniyordum. Babamın, annemi ve tanımadığım birini öldürmüş olduğu gerçeğiyle yüzleşmek gibi bir niyetim yoktu. Çünkü böylesi bir kabulleniş sokağına girdiğim takdirde, annemle yanındaki o erkeğin sevgili olabileceği gibi bir çıkmazla karşılaşabilirdim. Hatta babamın, gerçekte, o adam olduğu ihtimaliyle örülmüş bir duvara bile çarpabilirdim. Çünkü bu ihtimal, yaşadığı sürece Ahad’ın bana karşı takınmış olduğu dengesiz tutumla mükemmel biçimde örtüşüyordu. Ne de olsa Ahad, bana, daima, “Öldürsem mi, sevsem mi?” diye soran gözlerle bakmıştı. O soluk mavi gözlerle! Benimkiler gibi! Ama ya annem, başka bir çift mavi göz bulup onlara âşık olduysa? İşte, yine kendime hâkim olamamış ve düşünmeye başlamıştım. Oysa kanımda, bunların hiçbirini düşünmememi sağlayacak kadar morfin sülfat dolaşıyordu. Ama demek ki yetmiyordu! </p>
				<p class="paragraf-1">Önce para torbalarını hangara taşımış sonra da kudurmuş bir köpek hızıyla Kandalı’ya gidip, bulabildiğim en büyük çantaları satın alıp dönmüştüm. Sonra da iki çantayı sürükleye sürükleye, Toz Sokak’ı geçip kasaba yoluna çıkmış ve beklemiştim. Yarım saatlik bir bekleyişin sonunda önümden geçen taksiyi durdurmuş ve nereye gideceğimizi soran şoförün gözlerinin açılmasını sağlayan o kelimeyi söylemiştim: “İzmir!” </p>
				<p class="paragraf-1">İki buçuk saatlik bir yoldan sonra, hayatının en kârlı işini yapmış olan şoföre parasını vermiş ve arabadan inmiştim. İndiğim yer, o güne kadar sadece adını duymuş olduğum, şehrin en büyük otelinin önüydü. Var olmayan bir ordunun generali gibi giyinmiş olan kapıdaki adam, görüntüm nedeniyle beni içeri almak istememiş ama uzattığım banknotların susturucu bir etkisi olmuştu. Aslında konu sadece, nasıl göründüğüm değildi. Öyle bir kokuyordum ki taksi şoförü yol boyunca camları açık tutmuştu. Resepsiyondaki zorunlu sohbetten sonra, otelde kalabileceğime ikna olabilecekleri kadar bir ön ödemeyle odaya çıkabilmiştim. Bütün bunları zorlanarak da olsa yapabilmemi sağlayan tek bir şey vardı: En yakın zamanda kavuştuğumu hayal ettiğim, morfin sülfat. Bu, öylesine bir hayaldi ki bana, iki buçuk saat boyunca, bir insanla, o taksi kadar dar bir alanda yalnız kalma gücünü verebilmişti... Odada, olabildiğince hızlı bir duş almış ve çantalarla birlikte yeniden dışarı çıkmıştım. Bindiğim taksiye, “Bir eczane arıyorum” demiş ve eklemiştim: “Biraz acelem var!” Gerçekten de vardı çünkü artık dayanamıyordum. Hem Toz Sokak’ta olanları düşünmek, hem de bir insanla yalnız kalmak beni mahvediyordu. Titriyordum. Her yerim ağrıyordu. Gözlerim bile...</p>
				<p class="paragraf-1">Şoföre, “Aradığım ilaç burada da yokmuş!” diye diye yedi tane eczane gezmiştim. Hiçbiri de, morfin sülfatı reçetesiz satmayı kabul etmiyordu. Ama sonunda, sekizinci eczacı, “M-Eslon yok ama muadili, Skenan-LP var. İnternetten bir müşterimiz için sipariş etmiştik ama sonra gelip almadı. Fiyatı biraz yüksek tabii...” demişti. Ben de sinirle gülmüştüm. Yasadışı bir iş yapmak için bu kadar uzun cümleler kuran eczacıya bakarak... Tam sekiz kutu Skenan-LP almıştım. Gezdiğim her eczane için bir tane! M-Eslon’un etiket fiyatının üç katına... </p>
				<p class="paragraf-1">Ve eczaneyle taksi arasındaki kısa kaldırım parçasının üzerinde attığım ilk adımda, kutulardan birini parçalamış, ikinci adımda plastik korumayı yırtıp bir kapsül çekmiş, üçüncü adımda kapsülü, sadece yutkunarak, susuz yutmuş ve dördüncü adımda, başka bir insan olarak arabaya binmiştim.</p>
				<p class="paragraf-1">Ancak şimdi, o tek kapsülün hiç de yeterli olmadığını düşünüyordum. Hatta bir tane daha almak üzere cebimdeki pakete uzanıyordum ki, elimdeki kâğıtta yazan numarayı, birinin yüksek sesle söylediğini duydum. Vezneden sesleniyorlardı. O an aklıma, Bedri’yle girdiğimiz o bankadaki yaşlı adam geldi. Ve o ne yaptıysa, ben de aynısını yaptım. Sessizce bekledim. Çünkü kimseyle konuşmaya hazır değildim. Dijital panoda benimki sönüp bir sonraki numara yandığında, yerimden kalktım ve otomatın karşısına geçip yeni bir sıra fişi aldım. Sonra da yerime gelip oturdum. </p>
				<p class="paragraf-1">O yaşlı adam, kalabalığın içinde kalmaya devam etmek için yeni bir numara almış ve beklemeye devam etmişti. Tek derdi, yalnızlıktan ağır ağır öldüğü evine dönüşünü biraz olsun geciktirmekti. Hatta o bankada beklerken birileriyle konuşmak... Belki de, bana “Kaça gidiyorsun?” diye sorduğunda, o gün içinde ilk kez konuşmuştu. O kadar yalnızdı ki bütün günü sessizlik içinde geçmiş ve kendisiyle konuşacak bir insan sesi duymak istemişti. Ama ben de o kadar hastaydım ki kimse benimle konuşsun istemiyordum. O yaşlı adamın aksine, kimsenin sesini duymak istemiyordum. Çünkü birazdan, o veznedekilerin burnuna iki çanta parayı dayayınca bol bol konuşacağımızdan emindim! Belki kendimi yeniden depoya kapatsam, kimseyle konuşmayabilir ve sessizlik içinde ölmeyi bekleyebilirdim. Ama artık o da imkânsızdı! O insan kalıntıları Toz Sokak’ta durduğu sürece oraya dönemezdim. Kandalı’daki arazi benim için bitmişti. Toprağı o kadar kirlenmişti ki ben bile üzerinde yaşayamazdım. Belki de sadece ben yaşayamazdım. Dünya üzerinde sadece ben...</p>
				<p class="paragraf-1">Bu sefer kaçamadım ve elimdeki numarayı görmüş olan güvenlik görevlisi, “Seni çağırıyorlar, sıran geldi” dedi. </p>
				<p class="paragraf-1">Sonrasında olanlar, içinde kaybolduğum bir gösteriydi. Açtıracağım hesaba yatırmak istediğim paranın miktarını öğrenen memur, beni derhal şube müdürünün odasına almıştı. Bir altın madeni bulduğunu düşünen şube müdürü de, parayla neler yapılabileceği konusunda ayaküstü bir konferans vermiş ancak o kadar da ilgilenmediğimi görünce “Biz hallederiz, siz hiç merak etmeyin” deyip susmuştu. Onlarca imza atmıştım ve hepsi birbirinden farklıydı. Hatta bunu fark eden şube müdürü, “Paraf atın, daha kolay olur” demişti. İnsanların bankalara yatırdıkları yüklü miktarlardaki paralar için sorguya çekilmediği bir ülke ve zamanda yaşadığım için kendimi iyi hissediyordum. O güne kadar, ülke ekonomisinde, kara para dışında kirli paraya da yer açmak için elinden geleni yapmış, gelmiş geçmiş bütün politikacılara, sessizce teşekkürlerimi sunuyordum. </p>
				<p class="paragraf-1"><span>Bankadan çıktığımda, artık yapacak işim kalmamıştı. Derhal odama dönmeli ve kapımı kilitlemeliydim. Sokaktaki hayat fazla kişiseldi. En küçük şey için bile, insanlarla yüz yüze bakıp konuşmak gerekiyordu. Ancak dünya bensiz de dönebilirdi. Dolayısıyla bir taksi çevirip bindim... </span></p>
				<p class="paragraf-1">Otel odamı kısa sürede bir tecrit odasına dönüştürmem çok zor olmamıştı. Yemekler, kapımın önüne, tepsiyle getirilip bırakılıyor, dolayısıyla komilerle karşılaşmak zorunda kalmıyordum. Sonrasında da boş tabak ve tepsileri kapının önüne bırakıyor ve kimse beni görmeden kapımı çekiyordum. Tek sorun, ısrarla odayı temizlemek isteyen kat görevlileriydi. O temizlik seansları için bulduğum çözüm de sayılarını haftada bire düşürmek ve o gün de, bütün iş bitene kadar, odadan çıkıp koridorda beklemekti.</p>
				<p class="paragraf-1">Önceleri televizyon da, en az perdeler kadar kapalıydı. Ama sonra yavaş yavaş da olsa açılmaya başladılar ve gidip dokunamasam da dışarıdaki ve televizyondaki hayatı izlemeye başladım. Bana bir zararları yoktu çünkü iki hayat da, camların ardındaydı. </p>
				<p class="paragraf-1">Odadan hiç çıkmadan geçen 13 günün sonunda, kitaplara ve bir bilgisayara ihtiyacım olduğunu düşündüm. Her ne kadar bedenim durmaya alışkın olsa da zihnim öyle değildi. Beynim daima kalbimden hızlı atmıştı. Dolayısıyla onu sürekli meşgul tutmam gerekiyordu. Aksi takdirde, annesinin cesedini bulmuş bir çocuk gibi bağırıp çağırıyor ve beni sürekli rahatsız ediyordu. Her işimi telefonla çözebildiğim bir hayat hayal ediyordum. Olması gereken buydu! Eczaneyle başlamalıydım. Morfin sülfat kutularının içinde durduğu küçük torbada, eczanenin telefon numarası vardı. Aradım ve siparişimi verdim. Ancak, her ne kadar, kendimi hatırlatıp tanıtmış olsam da, eczacı telefonu suratıma kapadı. Yapacak bir şey yoktu. Bir defalığına da olsa, dışarı çıkmam gerektiğini anlamıştım. </p>
				<p class="paragraf-1">Bütün işlerimi aynı gün içinde bitirecektim. Günlük morfin sülfat dozumu kanıma, kendime ayırdığım nakit parayı da cebime yerleştirip resepsiyona indim. Adını göğsünde taşıyan kadına, otelde bir ay daha kalmak istediğimi söyledim. Önce “Tabii” dedi, sonra da merakına yenilip, böylesine pahalı bir otelde bu kadar uzun süre kalacak olmamın nedenini öğrenmeye çalıştı. Bunun için de, sıradan bütün sahtekârlar gibi birtakım dolaylı sorular geveledi. Ama bütün bu çabaları hiçbir sonuç vermedi. Çünkü her sorusuna karşılık başka bir soru sordum. Dolayısıyla sohbetimiz hemen hemen şöyle gelişti:</p>
				<p class="paragraf-1">“İşiniz uzadı herhalde?” </p>
				<p class="paragraf-1">“Buraya en yakın kitapçı nerede?”</p>
				<p class="paragraf-1">“Caddeyi takip edin, iki yüz metre ileride, sağda. İzmir’e ilk gelişiniz mi?”</p>
				<p class="paragraf-1">“Bilgisayar satan bir yer nerede bulabilirim?”</p>
				<p class="paragraf-1">Sonuçta, benimle ilgili hiçbir şey öğrenemediği için çenesi göğsündeki adının hizasına düşen kadın, önündeki ekrana bakıp “Oda müsaitmiş, tamam” diyerek uzattığım parayı almak ve “İyi günler!” dilemek zorunda kaldı. </p>
				<p class="paragraf-1">Otelden çıkarken, kadının sürekli giysilerime baktığını ve artık dikkat çekmemek için yenilerine ihtiyacım olduğunu düşünüyordum. Uzun ve çok sıkıcı bir alışveriş günü olacaktı... Gerçekten de öyle oldu.</p>
				<p class="paragraf-1">Ama odama döndüğümde artık her şeyim vardı. Üstelik bütün hayatımı telefonla yönetebilecektim. En önemlisi de, bir sonraki morfin sülfat siparişimin parasını peşin olarak verince, eczacı, telefonu yüzüme bir daha asla kapatmaması gerektiğini anlamıştı. Gündelik hayatımı sürdürebilmek için insanlarla kurmam gereken ilişki sayısını en aza indirebilmiş olmanın zevkini yaşıyordum. Gözlerimi kapatıyor ve “Belki bir ev satın alırım” diyordum. “Bir evim olur ve kapısını kapatırım ve herkes dışarıda kalır!” Ama doğrusu, o iş biraz zordu. Bir ev satın almak için çok fazla insanla yalnız kalmam gerekirdi. “Belki daha sonra” dedim. </p>
				<p class="paragraf-1">“Morfin sülfat dozunu biraz arttırınca. Ya da biraz daha sonra. Yutmak yetmediği için, morfin sülfatı bir şırıngaya çekip doğrudan damarlarıma vermeye başlayınca. Ya da belki biraz daha sonra. Pıhtılaşma yüzünden damarlarım çöküp kullanılamaz hale geldiğinde...” </p>
				<p class="paragraf-1">İşte o zaman gidip bir ev alabilirdim kendime. Sonra da aşırı dozdan ölürdüm içinde! Çünkü bir otelde ölü bulunmak, utanç verici olurdu. Cesedim kokar kokmaz bulunurdu. Sonra da onlarca yabancı el bedenime küstahça dokunurdu. Oysa öyle bir evde ölmeliydim ki insanlar, dokunacak et bulamamalıydı üzerimde. Dünyanın en uzak evini bulmalıydım. Jules Verne’in romanındaki o fener gibi. Dünyanın ucundaki evi bulmalıydım. İnsanlar öldüğümü fark edene kadar, ben çoktan çürümüş olmalıydım. Beni öyle bulmalılardı. Çürümüş olarak! Görür görmez, benden mideleri bulanmalıydı! İlk görüşte korku olmalıydı! En azından ödeşmiş olurduk...</p>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>