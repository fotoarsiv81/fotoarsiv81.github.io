<html xmlns="http://www.w3.org/1999/xhtml">
	<head>
		<title>7-12.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-12.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">33 kişilik kafilenin, deponun farklı noktalarına dağılıp, kendilerini yere bırakışlarını izledim. Sırtlarını duvarlara sürte sürte çömelip oturdular. Sadece biri ayakta kaldı. Kim bilir hangi deliklerden geçerken kırılmış gözlük çerçevesini ortasından bantlamış olan, genç bir adamdı. Göz göze geldik. Bir zamanlar benim de okulda söz istemek için yaptığım gibi işaretparmağını kaldırıp konuştu. </p>
				<p class="paragraf-1">“Ben biliyor Türkçe.”</p>
				<p class="paragraf-1">“Ben de” dedim. Güldü. Ben gülmedim. Sordum: </p>
				<p class="paragraf-1">“Ne var?”</p>
				<p class="paragraf-1">“Ne zaman gidecek biz?”</p>
				<p class="paragraf-1">En azından cümleye benzer bir şey kurabiliyordu.</p>
				<p class="paragraf-1">“Adın ne senin?”</p>
				<p class="paragraf-1">“Rastin.”</p>
				<p class="paragraf-1">“Hepiniz Afganistan’dan mısınız?”</p>
				<p class="paragraf-1">“Evet. Ama başka başka. Tacik var, Peştun var...”</p>
				<p class="paragraf-1">“Sen hepsiyle anlaşabiliyorsun, değil mi?”</p>
				<p class="paragraf-1">“Evet.”</p>
				<p class="paragraf-1">“O zaman, sen benim tercümanım olacaksın.”</p>
				<p class="paragraf-1">“Tamam... Söyle.”</p>
				<p class="paragraf-1">“Şimdi değil. Şimdilik bu kadar. Sonra gelirim ben.”</p>
				<p class="paragraf-1">“Ne zaman gidecek?”</p>
				<p class="paragraf-1">“Bilmiyorum Rastin.”</p>
				<p class="paragraf-1">“Senin isim?”</p>
				<p class="paragraf-1">“Gazâ.”</p>
				<p class="paragraf-1">Güldü ve konuştu.</p>
				<p class="paragraf-1">“Gazâ? Sen mücahit?”</p>
				<p class="paragraf-1">Elini uzattı. Tokalaşacaktık herhalde. Yerin dibinde! Deneyebilirdim. Ben de uzattım elimi ve sanki sıradan bir günde, sıradan bir nedenle tanışıyormuş gibi tokalaştık. Hatta, alışkanlıktan olsa gerek, “Memnun oldum” bile dedim. Yine güldü.</p>
				<p class="paragraf-1">“Ölüm yok, memnun değil.”</p>
				<p class="paragraf-1">“Ne?”</p>
				<p class="paragraf-1">“Mücahit ölür, o zaman memnun.”</p>
				<p class="paragraf-1">Gidecektim ama elimi bırakmıyordu. Uzun uzun tokalaşan insanları hiç anlamıyordum. Hayatları boyunca tutmayı beklemiş gibi bir türlü bırakmazlardı, ele geçirdikleri eli. Ayrıca bu karşımdaki adam, yorgunluktan ölüyor olması gerekirken, hâlâ gözlerimin içine bakıp gülerek söylediği şeyin komik olduğuna beni ikna etmeye çalışıyordu. Tam elimi çekip gidecektim ki sordu.</p>
				<p class="paragraf-1">“Sen, talebe?”</p>
				<p class="paragraf-1">“Evet.”</p>
				<p class="paragraf-1">Yalan söylüyordum.</p>
				<p class="paragraf-1">“Ben de talebe. Kâbil Üniversite. Hukuk.”</p>
				<p class="paragraf-1">Bütün kemiklerini hissettiğim zayıf parmaklarını gevşettiği anda çektim elimi. Biraz hızlı çekmiştim. Eli havada kalmıştı. Ama umurumda olmadı. Nasıl olsa, bizden arkadaş olmazdı. </p>
				<p class="paragraf-1">“Kova vereceğim şimdi. Dağıtırsın.”</p>
				<p class="paragraf-1">“Kova?”</p>
				<p class="paragraf-1">“Tuvalet yok, kova var, anladın mı?”</p>
				<p class="paragraf-1">Yüzünün her yerini kaplayan o gülümsemesi tek hamlede silindi. Tam da sıradan bir sosyalleşme içinde olduğuna inanmışken, konunun, aniden, bağırsaklarına ve içinde bulunduğu durumun boktanlığına gelmesi, insanlık onurunda bir kova kadar delik açmıştı. Anlayabiliyordum artık böyle şeyleri. Hâlâ utanabilenlerin canlarının nasıl yandığını hissedebiliyordum. 15 yıldır Kandalı’dan çıkamamıştım ama en az üç kıtadan insan ayağıma kadar gelmişti. Ayağıma kadar gelip ayağıma basıp gidenler de olmuştu bu arada, ama artık hepsini tanıyordum. Kaçakların, yabancısı olduğum bir türü kalmamıştı. Bu Rastin de, büyük ihtimalle, politik nedenlerle ülkesini terk edenlerden biriydi. Çünkü özellikle onların gözlükleri kırık olurdu. Karşılarına çıkmış her polis bir yolunu bulup o gözlükleri kırabildiği için! Daha fazla kitap okumasınlar, diye. Ama Rastin toparladı kendini.</p>
				<p class="paragraf-1">“Anladım, kova! Sen numune topluyor, test için!” deyip güldü yine.</p>
				<p class="paragraf-1">Yanıt vermedim. Sadece başımı sallayıp çıktım... Deponun kapağını kilitleyip masamın başına geçtim. Hangardaki metal masa, benim ofisimdi artık. Babamın marangozluk işleri geride kalmıştı. Üzerinde duran monitörden depoyu izliyor ve kafileler hakkında notlar alıyordum. Hatta, yanında yazıcısıyla birlikte bir bilgisayarım bile vardı. Hafızasında da yüzlerce dosya. O dosyaların içinde de, depodan geçmiş yüzlerce insan hakkında bilgiler... Öncelikle, kafileleri, depoda kalış sürelerine göre ayırmıştım: <span class="metin-italik">2</span>, <span class="metin-italik">7</span>, <span class="metin-italik">14</span> ve <span class="metin-italik">14 Günden Fazla</span> olarak dört ana grup vardı. Çünkü davranışlarının temel değişkeni, depoda geçirdikleri süreydi. Yani depo ömürleri... 2 günle 5 gün arasında belirgin bir farklılık göstermiyorlardı. Ama 7 günü doldurduklarında, bir 7 gün daha depoda kalacaklarını düşünmeye başladıklarından tepkileri de hızla değişiyordu. Bunun dışında, kafiledeki erkek ve kadın sayısı da önemliydi. <span class="metin-italik">Erkek Çoğunluk, Kadın Çoğunluk </span>ve <span class="metin-italik">Eşit</span> adında üç alt dosyam daha vardı. Kadınların sayıca üstün olduğu kafileler daha sabırlı ve zorlaşan şartlara karşı olağanüstü dirençliydi. Erkeklerin çoğunlukta olduğu kafilelerdeyse, sikmek istediğim kadının bana sunulma oranı, şaşırtıcı biçimde, daha yüksekti. Ayrıca, kafiledeki insan sayısı da, kilit bir unsurdu. Bunun için de, <span class="metin-italik">5</span>, <span class="metin-italik">15</span>, <span class="metin-italik">30</span> ve <span class="metin-italik">30’dan Fazla</span> adında dört dosyam vardı. 5 kişilik bir grubun direncini kırmak ya da birbirine düşürmek son derece zordu. Ama 30 kişiyi, daha depoya gireli üç saat bile olmamışken, içlerinden birini linç edecek hale getirmek mümkündü. Ya da 30 kişiden fazla olan bir kalabalık istediğim kadını tereddütsüz bana gönderirken, 5 kişilik bir grup, bunu yapmamak için, ölümü bile göze alabiliyordu. Ve bütün bunlarla beraber, <span class="metin-italik">Milliyetler, Etnik Kökenler, Yaş Ortalamaları, Eğitim Düzeyleri, Meslekler, Tüketilen Yemek Miktarı, Susuzluğa Dayanıklılık</span> ve akla hayale gelebilecek, insana dair, ölçülebilir ne tür özellik varsa, adlarına açılmış dosyalarım vardı. Çünkü çok önemli bir şeye sahiptim artık: Zamana. Okulu bırakmıştım. Eğitim hayatımı, babamın kolları ve kendi ellerimle boğmuştum. Aslında gayet iyi olmuştu. Çünkü başka bir okula başlamıştım. Bütün derslerinde insanlığın işlendiği bir okula. Üstelik istediğim kadar kitap da okuyabiliyordum. Ama artık macera romanlarıyla ilgilenmiyordum. Şehirdeki kitapçılara gittiğimde, kimsenin yanaşmadığı raflara yöneliyor ve kimsenin kapağını açmadığı kitapları karıştırıyordum. Dordor’la Harmin’in karanlık kitaplarında geçen her yazar adının peşinde, babamın verdiği, harçlıktan maaşa terfi etmiş olan parayla koşturuyor, bulduğumun boynuna bir vampir gibi dişlerimi geçirip, ne yazmışsa emiyordum. Tabii ki başkaları da, o kitaplara gizlenmiş, insana ilişkin teorik bilgileri okuyordu. Ama kimsenin ayaklarının altında, benim gibi, bir insan dolusu laboratuvar yoktu. Kalabalık içindeki bir yetişkinin artan sıcaklık karşısındaki olası tepkilerinin birinci hamur kâğıtta sıralanmasıyla, bunun deneyini yapıp izlemek arasında büyük fark vardı. Gerçeklik kadar bir fark! </p>
				<p class="paragraf-1">15 yaşındaydım ve ne vicdanım vardı, ne de bir arkadaşım. Ender, babasının yediği rüşvetlerden kendisine düşen payla şehirdeki özel okula kaydedildiği hafta, sınıfındakilerden haraç topladığı için disipline verilmişti. Bir ay sonra, ders sırasında, nedensizce bir sigara yakıp, küçük de olsa yangın çıkarmış, üç ay sonra da, bir öğretmene yumruk attığı için okuldan atılmıştı. Arada sırada, kasabanın tek caddesinde, kendisi gibi Kandalı’ya kök salmış kaktüs çocuklarla, volta atarken görüyordum. Artık Ender, kendi kendine de gülmüyordu. Aslında hiç gülmüyordu. Ya bir kavgadan yeni çıkmış ya da bir kavgaya yeni girecekmiş gibi kaşları daima gözlerini eziyor, dudak kenarı sigarasıyla, <span class="metin-italik">Kandalı Mafyası</span> gibi bir çizgi filmde kendine başrol arıyordu. Üstelik ne ilginçtir ki babamla yaptığı bir konuşmada Yadigâr’ın şöyle söylediğini duymuştum:</p>
				<p class="paragraf-1">“Ne yapıyorsam, oğlum için!”</p>
				<p class="paragraf-1"><span>Bu cümleyi bir yerlerden hatırlıyordum!.. Ama Yadigâr ciddiydi. Evet, belki, kendisi, yasadışı olan ne varsa, omzundaki rütbelere kadar, içine batmıştı ama aslında tek isteği, Ender’in, büyüyünce, kimsenin astı olmayacağı bir hayat kurmasıydı. Bunun için de, zamanında kendisinden esirgenmiş olan, o </span><span class="metin-italik">iyi eğitim </span><span>denilen antibiyotiğe, oğlunun mutlaka kavuşmasını istiyordu. Her ne kadar Ender’in midesi, böylesi bir kavuşmanın hayaliyle bile bulanıyor olsa da!.. Yadigâr da bir hayalperestti. Çünkü Ender’e asla layık görmediği astsubaylık, sadece orduda yoktu. Devlet başkanları bile bazen birer astsubaydı. Hatta onlar, emirlerini üstlerinden değil, teoride aynı rütbede oldukları, başka ülkelerin devlet başkanlarından alırdı. Sonuçta, Yadigâr’ın, vicdan gözyaşlarına bulanmış, oğluyla ilgili bütün ıslak rüyalarına rağmen, Ender’in tek kariyer planı Kandalı Mafyasının bir parçası olmak gibi görünüyordu. Ama Ender’in bilmediği de şuydu: Kandalı Mafyası, kendi babasıydı. Bir de Ahad ve ben... Belki başkaları da vardı ama şimdilik onlarla ilgilenmiyordum. Sadece, kasabanın tek caddesinde karşılaştığımızda, Ender’e belli belirsiz bir selam veriyor ve sıra arkadaşımken hiçbir şeyin farkına varamayan o küçük çocuğun bir siyah gömlekliye nasıl dönüşebilmiş olduğunu düşünüyordum. Hatta onun bu dönüşümü bana yeni bir araştırma konusu için</span><span> ilham kaynağı bile olmuştu. Ender’in, durup dururken siyahlara bürünüp, elindeki tespihi, karşısındakinin gözünü, imamesiyle çıkaracakmış gibi sallamaya başlamasının tek açıklaması, güç arayışıydı. İçine girdiği her ortamda, gücün tek sahibi olmak. Şiddeti çağrıştırdıkça korku yaymak ve korku yaydıkça güçlü olmak. Böylece, bir kez o aradığı güce kavuştu mu, her yalnız kalışında, kendisinde görmekten nefret ettiği ve okuldayken dışlanmasına neden olduğunu düşündüğü, kusurları yok olup gidecekti. Bunu da, Ender’i artık liderleri olarak kabul edecek olan diğer çocuklar yapacaktı. Lider Ender Güneş’in Dünya etrafında döndüğünü söylese bile kimse aksini iddia etmeyecekti. Çünkü bir başkasının güç tekelini kabullenmenin ilk şartı inkârdı. Kişinin, kendisini ve gerçekleri inkârı. Özellikle de liderinin eksikliklerinin inkârı. Dolayısıyla, Ender’in bir salak olarak saygı görmesinin ve yüzüne karşı bir salak olduğu söylenmeden yaşayabilmesinin tek yolu, böceksi çevresindeki tek otorite olmasına bağlıydı. Evet, konu bu kadar basitti. Ama burada bitmiyordu. Çünkü bütün bunlar, daha geniş bir konuyla ilgiliydi: İnsanın içindeki yönetme isteğiyle. Diğer insanlar üzerinde hüküm sürme ya da herhangi boyuttaki herhangi bir otoriteye dönüşme isteğiyle ilgili... Neden, bazı insanlarda bu istek gölgesinden bile hafifken, diğerlerinde bin damar çatlatacak kadar ağırdı? Nasıl oluyordu da, bazı insanlar geri kalan herkesi yönetmedikleri sürece kendilerini zavallı bir orospu çocuğu gibi hissediyorlardı? Otoriterlik bir virüs müydü? Ortaya çıkması için, toplumun bağışıklık sisteminin çökmesi mi gerekiyordu? Yöneticilik, bağımlılık yapar mıydı? Eğer öyleyse, bu uyuşturucunun torbacısı kimdi, gramı kaça gidiyordu ve aynı etkiyi yakalayabilmek için her defasında dozunu artırmak şart mıydı? Son olarak da, insan denen oyuncak, neden kendini bu denli önemsiyor ve önemsenmek için karaya vurmuş balık gibi çırpınıyordu? Muhtemelen, bütün bu soruların yanıtlarının zemininde, Harmin’in sözünü ettiği, ölüm korkusu yatıyordu. Yani hayatın sahte anlamı! Tabii eğer ortada bir ölüm korkusu varsa, elbet ölümsüzlük isteği de oluyordu. İşte, otorite olmak da bu isteği karşılıyordu. Belki insanı gerçek bir ölümsüze dönüştüremiyor ancak en azından öyleymiş gibi hissetmesini sağlıyordu. Ve hayatlarını ölüm korkusu üzerine inşa eden bütün zavallılar, ölümsüzlük iksiri bulunana kadar, ölümsüzlük hissiyle idare etmek zorundaydı. Zaten idare etmek de otoritenin uzmanlık alanıydı...</span></p>
				<p class="paragraf-1">Gerçekten de üzerinde düşünülmesini ve deneyler yapılmasını, fazlasıyla hak eden bir konuydu. Ne de olsa, Enderler her yerdeydi. İkili ilişkilerden milyonluk politik ilişkilere kadar, her yerde. Karşılarına çıkacak en küçük fırsatın peşindeydi hepsi de. Gücü güçsüzken yakalayıp ele geçirmek için, hayatları boyunca pusuda beklemiş ve belki de o pusuda ölüp gidecek olan gizli tiranların yanlarından geçip gidiyorduk her gün. Hatta en yakınımızda bile olabilirlerdi. Ailemizde, dostlarımızın arasında, her yerde. Kim bilebilirdi kimin diktatör olduğunu? Sokakta, yalnız başına yürürken belli olmuyordu ki! Ya da bir depoda oturmuş ve başını ellerinin arasına almışken... </p>
				<p class="paragraf-1">Rastin’in de içinde bulunduğu 33 kişilik kafile, tam da bütün bunları düşündüğüm bir zamanda girmişti hayatıma. Aslında biraz da istisnai olarak girmişti. Çünkü aylardan şubattı. Ülkelerinden kaçmak için yazı bekleyemediklerine göre hayli aceleleri olmalıydı. En azından, fiyatların biraz da olsa düştüğü baharı bekleyebilirlerdi. Yasal turizm piyasasının aksine, yasadışı yolculuklarda yüksek sezon, sonbahar ve kış aylarıydı. Ne de olsa, aşılmayı bekleyen dağların boyları kar yüzünden uzamış, ölüme giden bütün yollar da buzlanıp kısalmış olurdu. Ancak bütün bunları görmezden gelip yola çıktıklarına göre, bir bildikleri vardı. Hatta bu öyle bir bilgi olmalıydı ki diğer bütün bildiklerini unutturmuştu. </p>
				<p class="paragraf-1"><span>Babam dört günlüğüne şehre gitmişti. Aruz’un adamlarıyla buluşmaya. Dordor’la Harmin’in yerine geçmiş olan kaptanlar hakkında konuşacaklardı. İşe yaramaz heriflerdi. Sürekli sorun çıkarıyorlardı. Aslında normaldi. Ege denilen akvaryum, yıllarca sırtında taşıdığı, Dordor ve Harmin gibi iki su çiçeğini bir daha zor görürdü! Her neyse...</span></p>
				<p class="paragraf-1">Dolayısıyla depodakiler ve ben, dört günlüğüne baş başa kalmıştık. Üstelik teknelere de en az iki haftadan önce binmeyeceklerdi. Babamdan duymuştum. Demek ki, elimde en az 15 günlük bir malzeme vardı. Dünyanın en bilimsel çalışmasını başlatabilirdim artık! Bir başlığı olması gerekiyordu. Bilgisayarda bir dosya açtım ve adını <span class="metin-italik">Gücün Gücü</span> koydum.</p>
				<p class="paragraf-1"> Aslında projem gayet basitti. Depoyu bir ülke gibi düşünecektim. Kafile de, halk olacaktı. Yaşam koşulları üzerinde oynayacak, belki içlerinden bazılarına ayrıcalıklar tanıyacak ve genel tepkiyi ölçecektim. Buna benzer yüzlerce bilgisayar oyunu vardı, biliyordum. Ama başka çocukların o oyunları oynamaya devam etmesinin nedeni, hiçbirinin elinin altında bir depo insan olmamasıydı. O çocuklar da bunu bilmiyordu...</p>
				<p class="paragraf-1">Öncelikle, bir liderleri olması gerekiyordu. Deponun üstündeki hayatta, yani gerçek olanda, bunu belirlemenin çeşitli yolları vardı. Örneğin, fiziksel açıdan aralarındaki en güçlü kişi lider olabilirdi. Bunun için de, birbirlerinin kanını akıtmaları, belki de öldürmeleri gerekirdi – ki babam malın eksilmesini affetmeyeceğinden bu yöntemi unutabilirdim... Ya da hangisi en zenginse, yönetici o olurdu. Ancak böyle bir yol da izleyemiyordum, çünkü bunca yıldan sonra, yanlarında taşıdıkları miktarların çok az ve hemen hemen aynı olduğunu çoktan öğrenmiştim... Böylece geriye, belki de en ilginç olan yöntem kalıyordu: Lideri seçimle belirlemek. Demokrasi! En mantıklısı buydu. Sonuçta, toplumla lider ilişkisi, aynı kafeste kapalı kalmış bir insanla bir hayvanın durumundan pek farklı değildi. Diktatörlükte kafesin kapısı birden açılır ve içeri aç bir aslan atılırdı. Ama demokrasi, insanın ne tür bir hayvanla kafese kapatılacağını seçme özgürlüğüydü. Etobur mu? Otobur mu? Omnivor mu? Tek mi gezer? Sürü halinde mi avlanır? Nesli tükenmekte olan bir tür müdür? Evcilleşebilir mi? Ve bunlara benzer soruların yanıtları göz önünde bulundurularak bir seçim yapılabiliyordu. Tabii yine de ortada bir kafes, bir hayvan ve kilitli bir kapı vardı ama yapacak bir şey yoktu. Dünyanın gerçekleri şimdilik bu düzeydeydi! Ayrıca, diktatörlükte hayvan ölene kadar kafeste kalırken, demokraside ancak bir sonraki seçime kadar hüküm sürebiliyordu. İnsan da, bedenindeki diş izlerini sayıp kaç kilo etinin ya da parmağının eksildiğini ölçebiliyor, buna göre de kafes hayatını aynı hayvanla sürdürüp sürdürmeyeceğine karar verebiliyordu... </p>
				<p class="paragraf-1">Evet, depodakiler, liderlerini seçme hakkına sahip olacaktı. Hatta belki de depo halkı, demokrasiyi, gerçek hayattakilerden çok daha fazla hak ediyordu. Ne de olsa depo gerçek bir kafesti ve o insanlar, etraflarını sarmış duvarların, sırtlarını yaslayacak kadar farkındaydı. Ama gerçek hayattakilerin hiçbir şeyden haberi yoktu. Özellikle de bir kafeste yaşadıklarından! Haritalara baktıklarında sadece çizgiler görüyorlardı. Kırmızı sınır çizgileri. Hatta, bir kafes olduğunu fark edemedikleri kafeslerinin sınırlarına o kadar âşıklardı ki bu kırmızı çizgileri korumak için ölür, dirilir, sonra da yeniden ölebilirlerdi. Vatandaşlık bağıyla kendilerini boyunlarından demirlerine astıkları o kafesi korumak, bir onur meselesiydi. Belki de haklılardı. Ne de olsa, insanoğlunun onur meselesi haline getirebileceği pek bir şeyi de kalmamıştı. Örneğin, dürüstlüğü onur meselesi haline getirmesi için artık çok geçti. Çünkü biyolojik gerçekler bir günde değişse ve insan yalan söylediği anda, beyin kanamasından ölse, dünya öyle boşalırdı ki dinozorlara yeniden yer açılırdı! Ya da örneğin, kaynakların adil paylaşımı gibi bir kavramı da onur meselesi yapamazdı. Asla, ortaya çıkıp, “Ya bu dünyada tek bir aç bile kalmayacak ya da kendimi öldürürüm! Böylesine şerefsiz bir hayata dayanamam!” diyemezdi. Hele çocuklarla ilgili hiçbir şeyi onur meselesi yapamazdı. “Baktım, çocuk çalıştırıyor, ben de çektim vurdum patronu, hâkim bey! Bizim oralarda namus meselesidir!” demiş ya da diyebilecek herhangi biri var mıydı bu dünyada? Ya da, vurulan kişinin çocuk çalıştırıyor olmasını ağır tahrikten sayıp, katilin cezasında indirim öngörecek herhangi bir kanun?.. Dolayısıyla, onur meselelerinin bile gerçekçi bir tarafı olması gerekiyordu. Örneğin, kadınlar ve bekâretleriyle ilgili olması çok daha mantıklıydı! İşte bu, gerçekçi bir onur meselesiydi! Ya da bir kan davası! Ya da inandığı dinin tartışılması! Ya da ahlakının eleştirilmesi! Ya da içinde yaşadığı kafesin sınırlarıyla oynanması! Bunlar çok daha mantıklı konulardı ve sürdürülebilir ekonomiye zerre kadar zararları yoktu. Dolayısıyla, insanlık tarihi denilen ve içinde birikmekte olan metan gazıyla üçüncü dünya savaşının ilk patlamasının gerçekleşeceği çöplük, artık onur meselesi yapılamayacak konularla doluydu. Her ne kadar, dünya haritasındaki sınır çizgileri aklı başında bir dünya dışı varlığa son derece klostrofobik gelecek olsa da yapılabilecek bir şey yoktu. Evet, o sınırlar üç kişilik bir asansör kadar klostrofobikti ama insanın da bir asansörde olduğunu unutabilmesinin yolları vardı. Bir aşağı, bir yukarı gitmek gibi. O sınırlara hapsolmuş insanlar da zamanlarını böyle geçiriyordu zaten. <span class="metin-italik">Vatan</span> denilen o daracık asansörlerde bir aşağı, bir yukarı gidip gelerek. Ve her katta açılan kapıların arasından, başka asansörlerin içlerini izleyerek... Depodakilerin durumu daha da kötüydü tabii. Onlar, daima -1’deydi ve hiçbir yere gittikleri yoktu. </p>
				<p class="paragraf-1">Monitörden izliyordum. Birbirleriyle konuşmadan, öylece oturuyorlardı. Sadece Rastin, hâlâ ayaktaydı ve bir heykel gibi duruyordu. Nereye baktığını çözmeye çalışıyordum ki başını kaldırdı ve göz göze geldik. Depodaki altı kameradan en yakın olanına bakıp el salladı. Sonra da gidip, boş bulduğu bir yere oturdu. Cebinden bir kâğıt ve kalem çıkardı. Yazmaya başladı.</p>
				<p class="BOSLUK" xml:lang="en-GB"/>
				<p class="paragraf-1"><span class="metin-bold">Bana benziyor, değil mi?</span></p>
				<p class="paragraf-1">Bilmem.</p>
				<p class="paragraf-1"><span class="metin-bold">Bence benziyor... Baksana, o da benim gibi bir şeyler karalayıp duruyor. Demek ki her beş yılda bir, bu depodan bir Cuma geçiyor.</span></p>
				<p class="paragraf-1">Olabilir... Cuma?</p>
				<p class="paragraf-1"><span class="metin-bold">Efendim?</span></p>
				<p class="paragraf-1">Sen niye kaçıyordun?</p>
				<p class="paragraf-1"><span class="metin-bold">Boş ver.</span></p>
				<p class="paragraf-1">Öldüreceklerdi seni, değil mi? </p>
				<p class="paragraf-1"><span class="metin-bold">Boş ver, dedim.</span></p>
				<p class="paragraf-1">Devlet mi öldürecekti?</p>
				<p class="paragraf-1"><span class="metin-bold">Devlet bir kelimedir, Gazâ. İnsanlar öldürür.</span></p>
				<p class="paragraf-1">Öldürülecektin ama, değil mi?</p>
				<p class="paragraf-1"><span class="metin-bold">Ölümden kaçmak için çıktığım yolda öldüğümü düşünmek istiyorsun. Sırf kendini daha çok üzmek için. Daha da pişman olmak için. 10 yaşındaydın Gazâ! Daha küçücük bir çocuktun. Düşünme artık bunları.</span></p>
				<p class="paragraf-1">Düşünmüyorum zaten, hissediyorum...</p>
				<p class="paragraf-1"><span class="metin-bold">Bu insanlarla oynadığın oyunları sevmiyorum.</span></p>
				<p class="paragraf-1">Biliyorum.</p>
				<p class="paragraf-1"><span class="metin-bold">Yapma o zaman... Ne kadar yorgun olduklarına bir baksana. Kim bilir, ne kadar korkuyorlar...</span></p>
				<p class="paragraf-1">Kimse benden daha yorgun ve korkak olamaz Cuma! Kimse! </p>
				<p class="paragraf-1"><span class="metin-bold">Öyle mi? Bence bir de anneni düşün! Kendi çocuğunu öldürecek kadar korktun mu sen hiç?</span></p>
				<p class="paragraf-1">Eğer bunu bana bir daha hatırlatırsan, gider şu vanayı açarım ve bu insanların hepsi boğulup geberir!</p>
				<p class="paragraf-1"><span class="metin-bold">Uçurtmanın kuyruğuna simit parçaları bağlayıp gökyüzündeki kuşları beslemeye çalıştığın günleri hatırlıyorum da... Nereden nereye... Değil mi?</span></p>
				<p class="paragraf-1">Onu hatırlayamazsın, Cuma. O, seni öldürmeden önceydi. Şimdi sus da seyret!.. Seyret de, o kelime dediğin devlet cümle içinde nasıl kullanılıyormuş, öğren! </p>
				<p class="paragraf-1 para-style-override-17"/>
				<p class="paragraf-1 para-style-override-17"/>
				<p class="paragraf-1 para-style-override-17"/>
				<p class="paragraf-1 para-style-override-17"/>
				<p class="paragraf-1 para-style-override-17"/>
				<p class="paragraf-1 para-style-override-17"/>
			</div>
		</div>
	</body>
</html>