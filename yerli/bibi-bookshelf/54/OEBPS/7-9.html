<html xmlns="http://www.w3.org/1999/xhtml">
	<head>
		<title>7-9.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-9.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1 para-style-override-17"/>
				<p class="paragraf-1 para-style-override-17"/>
				<p class="paragraf-1 para-style-override-17"/>
				<p class="paragraf-1">Kaçak göçmen taşımacılığının iki yüzü vardı: İlkinde, mal, yani insan, varacağı noktada alıcıya teslim edilir ve kaçırılma hizmetinin bedelini gittiği ülkede zorunlu biçimde çalışarak ödemeyi sürdürürdü. Diğerindeyse, alıcı malın kendisiydi ve bir defaya mahsus ödediği bedel karşılığında gideceği yere götürülür, sonra da ne hali varsa görürdü! Ancak dünya değişiyor, dolayısıyla ilk uygulama daha çok yaygınlaşıyordu. Yeryüzündeki bölgeler arası gelir dengesi, ayla dünya arasındaki <span class="metin-italik">birinde hayat yok – diğerinde var</span> endeksine yaklaşmaya başladığından, kaçak göçmen taşımacılığının bir yüzü, diğerine göre, her gün katlanarak şişmanlıyordu. Bunun bir başka nedeni de, kendisinden çok daha kârlı olan yan ticaretler oluşturabilme potansiyeliydi. Kaçak göçmenin kaçak işçiye dönüştürülerek kaçak mal üretiminde kullanılması, sürdürülebilir ekonomi ve <span class="metin-italik">sürdürülebilir kötülük </span>açısından olağanüstü bir avantajdı. Çünkü kötülüğün de sürdürülebilmesi için belli miktarda bir çaba harcamak şarttı. Her şeyi insan doğasından beklememek gerekiyordu! Her neyse... </p>
				<p class="paragraf-1"><span>Kaçak üretim maliyetleri, Çin’den yapılan ithalat masraflarından bile düşüktü. Hatta sırf bu yüzden, </span><span class="metin-italik">Her Şey Dahil</span><span> turizminde, kârın, gidilen ülkede yapılacak olan alışverişlerden beklenmesi nedeniyle ulaşımın, bazı durumlarda da konaklamanın bile neredeyse bedava olması gibi, yasadışı taşıma hizmetlerinin de sembolik ücretlerle sunulduğu durumlar çoğunlukta olmaya başlamıştı. Kâbil’den Marsilya’ya ya da İslamabad’dan Napoli’ye kalkan bedava işçi servisleri kıtalar arasında mekik dokuyordu! Bu da, bizim depodan geçen profillerin daha da kırık burunlu olması anlamına geliyordu. Gittikleri ülkede özgürlük hayalleri kuranların yerini, bir yılda bir inek parası biriktirip ailelerine gönderebilmek uğruna yıllarca zorunlu olarak çalıştırılmayı göze almış olanlar devralmıştı. Bunların yarısı yolculuklarına bütün bunların farkında olarak çıkıyor, diğer yarısı da, başına geleceklerden habersiz, dünya üzerindeki refahtan payını almaya gittiğini sanıyordu. Kaçak göçmen taşımacılığı, artık gerçek bir köle ticaretine dönüşmüştü. Sektörde kullanılan tekniklere bakıldığında, şiddet bir güneş gibi öne çıkıyordu. Yine de, geçmişte olduğu gibi savaşlar kazanıp köleler edinmek, pazarlar kurup açık artırmalar düzenlemek hayli yorucu ve zaman kaybettirici olduğundan, çağdaş dünya, mucizevi bir araç olan, özgür iradenin yönlendirilmesine yoğunlaşmıştı. Her ne kadar geleneksel şiddet yöntemlerini uygulayan ve çoğunlukla fuhuş sektörüne sermaye sunan yapılar varlıklarını sürdürse de, insan ticaretinin en geçerli aracı, ikna etmekti. Tabii ki bu da şiddetin bir türüydü ama işin sonunda ortalık o kadar da kirlenmiş olmuyordu. </span></p>
				<p class="paragraf-1"><span>Sonuçta, depoya girip çıkanların genel davranışlarında, bilinmezlik ve yasadışılığın getirdiği korkunun yanında, inek hayaliyle yüklü –ki ortalama inek ağırlığı 500 kiloydu– bir itaatkârlık da belirmişti. Böylece,</span><span> omuzları daha da çökmüş, boyun eğme açıları artmış ve yoksulluk-sıkışabilme pozitif korelasyonu doğrultusunda depoda daha az yer kaplamaya başlamış olan, yemek için para ödeme korkusuyla kumanyalarını yanlarında taşıyan, birbirleriyle eskisi kadar konuşmayan, son olarak da sürekli sinsi hesaplar yapan, yeni nesil bir kaçak göçmenler sürüsü çıkmıştı ortaya. Bunun sonucunda da, antik Mısır’daki kölelerden pek bir farkları kalmamıştı artık. Hep beraber zamanda geri gitmeyi becermiştik! Hatta o yeni nesli gördükten sonra, piramitlerin dünya dışı varlıklar tarafından yapılmış olduğuna asla inanmadım. Çünkü piramitlerin, insanlar tarafından değil ama insandan yapılmış olduğunu anlamam çok sürmedi. Özet olarak, G-8 ve G-20 üyesi devletlerin makro ekonomi politikalarının da desteğiyle, ben, G-1 olarak, o 72 metrekarelik deponun firavunu haline geldim. Çocuk firavun Tutankamon’dan tek farkım, o aptal makyajı yapmıyor olmamdı. Bir de tabii etek giymiyordum... Bir firavun olarak, tek ihtiyacım, paraydı. Piramidimi inşa ettirecek kadar bir para! Babamdan çalacak yaşa gelmiş hatta geçmiştim bile! Ama onun haberi olmadan depoda bir değişiklik yapmam söz konusu değildi. Bu yüzden de, önce Ahad’ı ikna etmeliydim. Çardakta oturmuş, telefonla konuşuyordu. Tabii ki Aruz’la. Çenelerini kapamalarını sabırla bekledim. Harmin’in suaygırı avlamaya giderken suaygırının sırtındaki parazitler tarafından avlanmış olduğu haberini alalı iki ay olmuştu. Böcekler gibi kaçaklar da yaz aylarında çoğaldığı için, daha geçen seneye kadar nefret ettiğim haziran aylarından biri daha gelmişti ama bu sefer okulun kapanmasına o kadar da üzülmemiştim. Ne de olsa, imparatorluk peşindeydim. </span></p>
				<p class="paragraf-1">Sonunda babam telefonu kapadı ve her zamanki gibi beni görmeyen o gözleriyle suratıma bakıp, “Ne var?” dedi. </p>
				<p class="paragraf-1">“Depo” dedim. </p>
				<p class="paragraf-1">“Ne olmuş depoya?”</p>
				<p class="paragraf-1">“Bir liste çıkardım. Baksana...”</p>
				<p class="paragraf-1">Önüne koyduğum kâğıdı aldı ve daha ilk maddesinde durup sordu.</p>
				<p class="paragraf-1">“Ne bu?”</p>
				<p class="paragraf-1">Sakin olmalıydım. Heyecanlandığımı görürse, her şeyi anlardı. Çünkü hep anlardı. Olmayan şeyleri bile anlardı. Deprem kokusu alan ilkel hayvanlar gibiydi. O ölü mavi gözlerinin hemen ardında, iç dünyama ayarlı bir radar vardı. Sadece beni mahvetmek için üretilmiş bir silahtı babam. Bir teknoloji harikası! İnsansız hava aracı gibi bir şey! Ya da her neyse, içinde insan olmayan bir şey! Ama ben de hazırlıklıydım! Benim de kendime göre tekniklerim vardı...</p>
				<p class="paragraf-1">“Hani bu sene daha çok adam gelecek, depoyu genişletmek lazım, diyordun ya? Bence onun yerine bunları taktırabiliriz. Şimdi, aslında mesele kalabalık olmaları değil. Çünkü bir şekilde sıkışıp sığıyorlar. O sorun değil. Hem zaten bugüne kadar, bir defada en fazla yüz kişi mi ne geldi. Onu da gayet rahat alıyor depo. Aslında sorun şu: Bunların sayısı artınca, günlük işleri halletmek mümkün olmuyor. Hele öyle bir de bebek, yaşlı falan olunca, hiçbir şeye yetişemiyorum. Biliyorsun, bir de bazen birbirlerine giriyorlar...”</p>
				<p class="paragraf-1">Buraya kadar gayet iyi gidiyordum. Üstelik gerçekten de, daha birkaç ay önce, iki adım ötemde, bir Lübnanlı başka bir Lübnanlıyı kafasına bir torba geçirip boğmaya kalkmıştı. Sonradan anlaşılmıştı ki ikisi de Beyrut’tan gelmişti. Biri Şii, diğeri Sünni’ydi. Şii olanın mahallesindeki pazarı Sünniler, Sünni olanın sokağındaki camiyi de Şiiler havaya uçurmuştu. En az bir Ulsteer Volunteer Force militanıyla bir IRA militanı kadar yan yana gelmemesi gereken bu deliler, nasıl olduysa gözden kaçmış ve aynı kafileye konmuştu. Tabii ki bütün bunları, Aruz’un telefondaki tercümeleriyle öğrenmiştik. Ayaküstü görülen o tele-mahkeme sonucunda, ikisinin de gidecekleri son noktaya kadar ellerinin bağlı kalmasına karar verilmişti. Her nereye gideceklerse, orada boğazlayabilirlerdi birbirlerini. Zaten onlar hiçbir şey yapmasa bile çocukları gırtlaklaşmaya devam edecekti. Çünkü mezhep savaşları da moda gibiydi. Yirmi yılda bir kendini tekrar ederdi. En azından, Ortadoğu’da. Batı’da insanlar kendilerine yakışanı giymeyi çoktan öğrenmiş olduğundan, artık sadece fosil yakıtlar gibi asil renkler için kan döküyorlardı. Ancak Avrupa Parlamentosu ve Beyaz Saray’daki halılardan kan lekesi çıkarmak özellikle zordu, bu yüzden de savaşı evlerine sokmuyorlardı. Ama sonuçta onlar da insandı ve bütün insanlar gibi, benzerleriyle savaşmak için can atıyorlardı. Bunun için de birbirlerinin kulaklarına “Çıkışa gel!” diye fısıldıyor ve Batı medeniyeti sınırlarını artlarında bıraktıkları anda, başkalarının evlerinde boğuşmaktan geri durmuyorlardı. Dünyanın politik Greenwich’i olduğuna inandığı için sadece saatlerin değil, mevsimlerin bile kendisine göre ayarlanmasını isteyen ve herkesten de yarattığı bu iklimlere uygun kumaşlara bürünmesini bekleyen İsrail’in durumu tabii ki farklıydı. Çünkü İsrail, simsiyah kumaşlar içinde, kendi sisinden çıkıp etrafa Davut yıldızları fırlatan, nevrotik bir çöl ninjasıydı. Son olarak da Türkiye, doğusundaki aynaya bakınca şişman olduğunu, batısındaki aynaya bakınca da kemiklerinin sayıldığını düşünen, üstüne giydiği hiçbir şeyi kendine yakıştıramayan, bulimik ve depresif bir genç kızdı. Yirmi yıl boyunca boğulacakmış gibi yiyip sonra pişman oluyor, bir yirmi yıl da boğazını kanatana kadar kusup sonra yeniden yemeye başlıyordu. Genellemeler yapmanın da hastalıklı bir eğilim olduğunu biliyordum ama bir toplum, devletini kurduğu gün kendini zaten genellemiş oluyordu. Genellemelerden kaçamayacak kadar örgütlü bir dünyada yaşıyorduk. Artık çok geçti! Çünkü toptan alınıp toptan satılmak istiyorduk. Avuç içi kadar örneğini beğenen, bütün kumaşı almak zorundaydı. Tekstil sektöründe olduğu gibi. Daha doğrusu, örümcek ağı sektöründe... Bütün bunlardan da anlaşılacağı gibi her şey, kumaşlarla ilgiliydi. Adalet tanrıçası Justitia’nın göz bağından bayraklara kadar, her şey bir kumaş meselesiydi... Hâlâ çıplak kalabilmiş birkaç Amazon yerlisinin yüzlerindeki o huzur, kumaşsızlıktan geliyordu. Benim yüzümdeki huzursuzluk da, kumaşlarımızın aynı olduğu babamla konuşuyor olmamdan...</p>
				<p class="paragraf-1">“Ama mesela bir kamera olsa... Koyarım monitörü hangara, oradan takip ederim. Bir olay oldu mu, hemen gider hallederim, ya da ne bileyim, sana haber veririm. Tabii kamera koyunca, bir de ışık lazım. Onun için de üç floresan yeter. Bak, buraya hepsinin fiyatlarını yazdım. Bir de diyorum, şöyle küçük bir bölme yaptıralım. Hani perde çektiriyoruz ya, onun yerine. Alçıpanla hallolur. Tuvalet işinden de çok kavga çıkıyor çünkü. Yok, o bana baktı, bu şuna baktı, bilmem ne... Onun da ölçülerini çıkarıp fiyatını aldım. Aslında bir tuvalet için bir bölme, bir de böyle ayrı bir bölme yapayım, diyorum. Oraya da duvara bir halka koyarız. Hani arada bir deliren oluyor ya, sokarız oraya, zincirleriz duvara, durur orada... Ustaya da gerek yok, ben hallederim hepsini. Bir de vantilatör... Leş gibi kokuyor çünkü. Onu geçtim de, sonra bir bakıyorsun, bayılıyor biri. Sonra git, onunla uğraş, bir sürü iş! Bence ne kadar az eczane işi çıksa o kadar iyi. Bak, o vantilatörün fiyatı da burada. Ayaklısı var. Üç tane yeter. Yani mesele, hasta etmemek... Aslında bir de şu tuvalet işine bir yöntem bulsam! Yani bir kanalizasyona bağlantı falan yapabilsek... Ama çok zor. Neyse artık, onu eski usul devam ettireceğiz... Şimdi bak, depoyu genişletmek için hemen hemen bu kadar bir paraya ihtiyaç var. Ama bak, bunların toplamı şu kadar. Bence hiç o kadar uğraşmaya gerek yok. Bunları alsak yeter... Ne diyorsun?”</p>
				<p class="paragraf-1">Bir şey demiyordu. Evet, sunumuma iyi hazırlanmıştım ama yine de Ahad’ın ne yapacağı belli olmazdı. Hatta her ne kadar okuldaki durumum umurunda olmasa da “Bunlarla mı uğraştın, ders çalışacağına!” deyip her an bir tane geçirebilirdi suratıma. Ama o şimdilik sadece bakmakla yetiniyordu. Sanki suratımı hayatında ilk kez görüyormuş gibi. Belki de öyleydi. Beni ilk kez görüyordu. Baktı... Baktı... Ve konuştu:</p>
				<p class="paragraf-1">“Aferin lan!”</p>
				<p class="paragraf-1">İçimde birikmiş bütün nefesin ne kadar fazla olduğunu anlamasın diye, burnumun iki deliğinden ayrı ayrı verdim. Tabii bir de kalbim yeniden atmaya başladı. Hatta o an bir mucize oldu ve elini omzuma attı.</p>
				<p class="paragraf-1">“Halledebilecek misin peki hepsini?”</p>
				<p class="paragraf-1">“Hallederim! Sen hiç merak etme. Bir dahakiler ne zaman geliyor?”</p>
				<p class="paragraf-1">“İki hafta sonra.”</p>
				<p class="paragraf-1">Teklifimi böylesine kolayca kabul etmiş olması beni bir aptala çevirmişti. İşte kanıtı:</p>
				<p class="paragraf-1">“İki haftaya o depoyu ben cennet yaparım, cennet!”</p>
				<p class="paragraf-1">Güldü. Ben de güldüm. 14 yaşındaki oğlunun baba mesleğine bu kadar hevesle ilgi duyması, hatta dört elle sarılması, bir yerlerinde birkaç hücre oynatmış olmalıydı. Belki de doğduğumdan beri benimle ilk kez gurur duyuyordu. Tabii ki bunu söylemedi ama tam da öyle bir andı. Ben onun yerine de gurur duyabilirdim kendimle. Ne de olsa, Ahad elini cebine atmış ve çıkardığı desteden banknotlar ayırmaya başlamıştı bile. Sonra birden durup sordu.</p>
				<p class="paragraf-1">“Okul nasıl?”</p>
				<p class="paragraf-1">O kadar şaşırdım ki saçmaladım.</p>
				<p class="paragraf-1">“Tatil oldu ya baba.”</p>
				<p class="paragraf-1">“Onu biliyoruz lan! Nasıl diyorum, geçtin mi sınıfı?”</p>
				<p class="paragraf-1">“Takdir aldım baba.”</p>
				<p class="paragraf-1">Birkaç banknot daha ayrıldı desteden. Galiba bir ödül alacaktım. Gerçekten de dünya tersine dönmeye başlamıştı! Heyecandan unutmuştum, sınıf birincisi olduğumu söylemeyi. Hatta bütün sekizinci sınıfların arasında en yüksek ortalamaya sahip olduğum için, ödül diye elime kendini okutana kadar peşimi bırakmayacağı anlaşılan <span class="metin-italik">Robinson Crusoe</span><span class="regular-metin">’nun</span> tutuşturulduğunu söylemeyi de unutmuştum. Çok sinsi bir istekle, Kahraman Başçavuş Yadigâr Amca’nın oğlu Ender’in derslerinin neredeyse okuldan atılacak kadar kötü olduğunu da söylemeyi düşünmüş ama onu da becerememiş. düşünmekle kalmıştım. </p>
				<p class="paragraf-1">“Aferin!” dedi Ahad. İkinci kez! Hayatımı bağışlar gibi. “Kaça geçtin şimdi?”</p>
				<p class="paragraf-1">Bir insandan bu kadar nefret etmek ve onun tarafından önemsenmeyi bu kadar istemek, aynı anda nasıl mümkün olabiliyordu? Bu iki istek de aynı bedende kendilerine nasıl yer bulabiliyordu? Kim bilir ne acılar çekiliyordu o an içimde? Ne kavgalar dönüyordu? Nasıl giriyorlardı birbirlerine? Nasıl bir savaş? Korkunçtu mutlaka. O yüzden bulanıyordu midem. Ama ağzımı açtığım anda, kimin kazandığı belli oldu.</p>
				<p class="paragraf-1">“Dokuza... Lise 1’e.”</p>
				<p class="paragraf-1">Ağzımın hâkimiyetini ele geçirememiş olan ve kör bir inkâr savaşından mağlup çıkan tarafın nefreti, daha da çoğalmak için siperine çekildi. Duyabiliyordum ayak seslerini. Çıkacak yer arayacaktı kendine. Ve ilk fırsatta çıkacaktı. Ya elimden bir kaza olup çıkacak ya da bin küfür olup ağzımdan savrulacaktı. Ya Ahad’a denk gelecek ya da denk düştüğüm herhangi birine... Ne de olsa bütün nefretler aynı yere dökülürdü: Yarına. Bekleyebilirdi. Bekleyecekti. Ben de onunla bekleyecektim. Ne de olsa gerçek bir korkaktım. Ve nefret, korkakların intikamıydı. Uzmanıydım! İnsanın gözleri kararır, koltuğuna gömülür ve geberene kadar nefret ederdi. Ama önce de kendisi geberirdi. Beyin tümöründen! İntikam tümörü! Misket kadar bir tümör! Fazla intikam hayali kurmaktan... Havada kalmış intikamlar... Havada kalıp havaya karışmış intikamlar. Hepsini de çekiyorduk içimize! Becerebilsek, gözeneklerimizden bile çekerdik! Arkadan edilen küfürlerden ibaret kalmış intikamlarla dolu bir hava... Biraz da oksijen. Öldürmeyecek kadar. Ölme de bir işe yara, diye... Tabii ki insan hayatı kutsaldı ama sadece herhangi bir işe yaradığı sürece. Dolayısıyla yaradığı işin değeri her neyse, hayatınki de o kadardı. Yani biri çıkıp da o değeri karşılayabilecek olsa, o hayata da gerek kalmaz ve aradan çıkarılabilirdi. Matematikti her şey. Hatta sadece bir çıkarma işlemi. Nefretimi bu dünyadan çıkarınca geriye ne kaldığını bulabilsem, bitecekti bütün hikâye. Çünkü sonrası sadece gündelik hayattı... Belki biraz da morfin sülfat.</p>
				<p class="paragraf-1">“Liseye geçecek kadar büyüdün mü lan sen?”</p>
				<p class="paragraf-1">“Bilmem...”</p>
				<p class="paragraf-1">“O kızın üstüne yatacak kadar büyümüşsün ama!”</p>
				<p class="paragraf-1">Ne demişti? Tam olarak duyamamıştım!</p>
				<p class="paragraf-1">“Hadi, hadi, kızarma! Bir şey demiyorum ama dikkat et, hastalık falan olur...”</p>
				<p class="paragraf-1">Hâlâ duyamıyordum!</p>
				<p class="paragraf-1">“Tamam lan! Demedik bir şey! Madem öyle bir bok yiyeceksin, kilitle hangarın kapısını!”</p>
				<p class="paragraf-1">Bunu duymuştum. O da, lafının içinde bir emir olduğundan. Alışkanlıktan.</p>
				<p class="paragraf-1">“Kilitlerim...”</p>
				<p class="paragraf-1">Güldü... Ne kadarını görmüştü? Sonuna kadar izlemiş miydi? Şimdilik düşünmemeliydim. Sonra! Gülmeliydim. O ne yapıyorsa ben de onu yapmalıydım. Güldüm. Ya da ona benzer bir şey...</p>
				<p class="paragraf-1">“Kızmıyorsun değil mi bana, seni o sınava sokmadım diye?”</p>
				<p class="paragraf-1">Muhtemelen ülkenin en iyi liselerinden birinde burslu okumamı sağlayacak olan sınavdan bahsediyordu. Girmiştim sınava ama haberi yoktu. Sonuçlar açıklanınca ne yapacağımı da ben bilmiyordum. Ahad’ı terk etmek mümkün müydü? Terk edilebilir miydi?</p>
				<p class="paragraf-1">“Yok baba, olur mu?”</p>
				<p class="paragraf-1">“Yadigâr’ın oğlu ne yaptı, geçti mi sınıfı? Ender miydi, neydi?”</p>
				<p class="paragraf-1"> Ve işte bu soru! Bu soruyla her şeyi unuttum! Meğer bu kadar basitmiş! Ne beni dünyanın en güzel kızıyla sevişirken görmüş olması ne de başka bir şey kaldı aklımda! Hepsi yok oldu! İnanamıyordum! Sanki beni duymuş ve sormuştu! Öyle bir iştahla anlattım ki Ender’in ne kadar aptal olduğunu, ağzımdan dökülen salyalar listemi yazdığım kâğıdı buruşturdu! Gerçekten de, Ahad’dan hiçbir farkım yoktu. En az onun kadar hiçbir şeyi umursamıyordum. Sadece gerçeği kabullenmem biraz zaman alıyordu, hepsi bu. İnsanın, yalnızca içine doğduğu dünyaya değil, kendine alışması için de bir süre gerekiyordu. </p>
				<p class="paragraf-1"><span>Sonra da parayı alıp gittim... İlk otobüse binip herhangi bir yere kaçacak kadardı. Ama elimde malzemelerle döndüm. Ellerim dolu, aklım boştu. Sonra tersi oldu ve depoda kırk yıllık bir elektrikçi gibi çalışmaya başladım. O kadar uğraştım ama elektrik çarpmadı. Anladım ki elektrik benim. Bir köpeğim olsa, adını Tesla koyardım. Ya da tersi... </span></p>
				<p class="paragraf-1">İki hafta boyunca depoda yatıp kalktım ve sonunda av mevsiminin kapıları bütün ihtişamıyla önümde açıldı. Karınca çiftliğim hazırdı. Ve öyle bir yere kurulmuştu ki tam da karıncaların geçtiği yolun üzerindeydi: İpek Yolu... Bir kumaş meselesi! </p>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>