<html xmlns="http://www.w3.org/1999/xhtml">
	<head>
		<title>7-19.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-19.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1 para-style-override-17"/>
				<p class="paragraf-1 para-style-override-17"/>
				<p class="paragraf-1"><span>Önce yüzüm uyandı. Yanaklarım, gözkapaklarım, şakaklarım ve alnıma çarpan küçük damlalar hissettim. Sonra kulaklarım döndü hayata. Onlar da yağmurun sesine uyanmış ve gözlerimin açılmasını bekliyordu. Ama gözlerimden önce ağzım açıldı. İçinde sıkışıp kalmış bir çığlık varsa, çıkıp gitsin diye. Ancak dudaklarımın arasından, sadece sıcak bir sessizlik döküldü. O sıcaklık da, büyük olasılıkla kandı. Benden çok, düştüğü toprağı ısıtıyor olmalıydı ki yattığım yerde titremeye başladım. Ve sarsıla sarsıla açıldı gözlerim. Görecek bir şey bulabilmek için yuvalarında döndüler. İlk gördükleri, karanlık oldu ve önce ona alıştılar. Görünmeyenin içinden görüneni seçip karanlığa anlam verdiler ve gözlerimin önünde, taştan bir yüzey belirdi. Bir kaya parçası. Bir mağaranın alçak tavanı gibi üzerimde duruyordu. Eğer hâlâ bir elim varsa, uzanıp dokunabilirdim. Denedim. Sağ kolumu gördüm. Ucunda da, hâlâ beş parmak taşıyan bir el. Ağır ağır yükseldi ve durdu. Böylece o ıslak tavanın, kol mesafemde olduğunu anladım. </span></p>
				<p class="paragraf-1">Başımı henüz oynatmamıştım ama zamanı gelmişti. Solaktım. Önce sol yanağımı toprağa yatırdım ve geceyi gördüm. Dışarıyı, ağaçları, çalıları ve düştükleri yerden yüzüme sıçrayan yağmur damlalarını... Sonra sağa çevirdim başımı ve karşıma yine onlar çıktı. Bu defa sol kolumu kaldırıp arkaya doğru uzattım ve elim, en az tavan kadar ıslak olan, taştan bir duvara değdi. Parmaklarımı, o girinti ve çıkıntıları hissede hissede, duvarın üzerinde gezdirdim. Yeniden görüş açıma girdiğinde, o duvarın bağlı olduğu ve üzerimde duran tavandaydı elim... Bir mağarada değildim. İki yanı açık bir çıkıntının altındaydım. Taştan bir tentenin altında... </p>
				<p class="paragraf-1">Avuçlarım, üzerinde yattığım çamuru hissedebiliyordu. Toprağın üzerinde, sırtüstü uzanmıştım. Belli ki düşecek bir yer kalmamıştı. Dünyanın zeminindeydim ve her şeyin farkındaydım. Kamyonun boşlukta asılı kaldığı o ana kadar olup bitmiş her şey hâlâ gözümün önündeydi. Babamın bana bakışı ve benim de ona “Yola bak!” diye bağırışım... Ama gerisini hatırlamıyordum. Umurumda da değildi. Tek istediğim, sadece kendimi düşünmekti. Kendimi ve içinde bulunduğum anı. Kim bilir hangi ağaçlara ve taşlara çarpa çarpa düşmüş ve o kayanın dibine kadar gelmiştim? Kim bilir nereden nereye savrulmuştum da o çıkıntının altına yuvarlanmıştım? </p>
				<p class="paragraf-1">İki dirseğimin üzerinde, sırtımı topraktan ayırıp başımı kaldırdım ve hayatımda ilk kez ayaklarımı gördüğüme sevindim. Hatta o sevinçle, acıyabileceklerini düşünmeden, ikisini de hareket ettirdim. Yarım metre üzerimdeki kaya parçası, dizlerime kadar uzanıyor, sonrasında da ne varsa, yağmurdan ıslanıyordu. Gece ve gölgeler, üç yanımı çevirmiş bana bakıyordu. Yüzüm ve her yerim, sanki bütün derim rendelenmiş gibi sızlıyordu ama, büyük bir acı hissetmiyordum. Kalkabilirdim. En azından, doğrulup oturabilirdim. </p>
				<p class="paragraf-1">Avuçlarımı yere bastırıp dizlerimi kendime doğru çektim. Başımı taştan tavana çarpmamak için eğdim ve sırtımı arkamdaki duvara yasladım. Kayanın yüzeyindeki sivri çıkıntılar mutlaka sırtıma batıyordu ama ben hissetmiyordum. O karanlıkta, ellerimin, gömleğim ve pantolonumun renkleri öylesine koyulaşmıştı ki neyin kan, neyin çamur olduğunu ayırt edemiyordum. Sadece ellerimi, yüzüme, karnıma, omuzlarıma götürüyor ve bedenimdeki hasar her neyse, dokunarak anlayabileceğimi düşünüyordum. Kendimi tuta tuta, bir kırık arıyordum. Kırık bir kemik ya da kopmuş bir parça... Ama her şey yerindeymiş gibi duruyordu. Annem nasıl doğurduysa öyle... Parmak, dirsek, burun, kulak ve göz sayıları, olması gerektiği gibiydi. Ama dişlerimden emin değildim. Sesimden anlayabilirim diye düşündüm. Zaten tam da, kendi kendine konuşmanın zamanıydı. Hâlâ bir sesim olup olmadığını anlamanın zamanı...</p>
				<p class="paragraf-1">“Yaşıyorsun” dedim ve göğsüme bir şey döküldü. Önce çeneme yapışmış, sonra da göğsüme kadar uzanmış olan, salya ve kandan örülmüş bir ip olmalıydı. Sinek kovarmış gibi kestim elimle o ıslak ipi. Sonra da çevreme baktım. Belki babamı görürüm, diye. Benimle aynı yolu izlemiş ve yakınlarda bir yerde yatıyor olabilirdi. Ama görünürde kimse yoktu. Kalkıp yürümeli ve bir an önce, her neredeyse, onu bulmalıydım. Çünkü eğer babamı, belki de bütün hamileliği süresince, annemi zincire vurduğu için öldüreceksem, bunu şimdi ve derhal yapmalıydım. Bazı geceler vardır... Talaş gibi geceler... Her türlü suçu içine çekip her türlü suçluyu sabaha masum çıkaran geceler... İşte, ben de böyle bir gecedeydim. İnsanın babasını öldürüp kurtulabileceği bir gecede! O bir ağacın dibinde can çekişirken, ben, elimde büyük bir taşla yanı başında durur ve gerisini yerçekimine bırakabilirdim. Bir zamanlar içinde kendisini terk etmek isteyen kadını tutsak etme düşüncesinin dolaştığından artık emin olduğum, o kafatasını ezer ve konuyu kapatırdım. Üstelik böylece bir mezar taşı bile olurdu. “Nasıl öldü?” diye sorulduğunda, “Mezar taşı başına düştü!” diyebilirdim. Ama önce kendime gelmem gerekiyordu. Biraz daha toparlanmam...</p>
				<p class="paragraf-1"><span>İki kolumu birden kaldırıp iki yanıma doğru uzattım. Üzerimdeki kaya parçasının dışına taşmış iki avucumla biraz yağmur topladım. Sonra da avuçlarımdaki o suyla, yüzümdeki kan ve çamuru temizlemeye çalıştım. Ne kadar becerebildim, bilmiyorum ama en azından kendimi daha iyi hissediyordum. Artık hazırdım. Kaya parçasının altından çıkıp ayağa kalkabilirdim. Tam başımı eğip öne doğru uzanmıştım ki ayaklarımın dibine bir şey düştü. Büyük bir şey. İnsan kadar bir şey! Öyle ani olmuştu ki donup kalmıştım. Tuttuğum nefes hâlâ içimdeydi ki bir insan daha düştü! Aynı yere, hemen önüme. Bir öncekinin üstüne. Tek yapabildiğim, ayaklarımı çekmek olmuştu. Onları da o taş çıkıntının altına sokmuş ve öylece kalakalmıştım. Saniyeler içinde bir insan daha düştü. Beklediğim yere, yani hemen önüme değil ama soluma düştüğü için irkilmiştim ve bir refleks olarak kaldırdığım başım kayaya çarpmıştı. Tam da solumdaki o insanın bana doğru uzanmış ve neredeyse değecek olan eline dehşet içinde bakarken, biri daha düştü. Bu defa, sağıma! Ve bir tane daha! Sonra bir tane daha! Gökten insan yağıyordu! Hiçbir şey anlayamıyordum. Derhal oradan çıkıp koşmak istiyor ama cesaret edemiyordum. Düşecek olan bir sonraki insanın altında kalmak istemiyordum. Nereden düştükleri hakkında hiçbir fikrim yoktu. Ama her neresiyse, çok yüksek olmalıydı. Çünkü bir meteor gibi saplanıyorlardı çamura. Gökyüzündeki dev bir tabancayla yeryüzüne ateş ediliyormuş gibiydi! Hatta sanki o tabanca beni vurmaya çalışıyordu. Üzerime o </span><span class="metin-italik">mermi-insanları</span><span> gönderdikçe, sağımı, solumu delik deşik ediyordu. Toprağa çarptıklarında öyle bir ses çıkıyordu ki, her defasında kalbime bir yumruk yiyordum! Her düşenle birlikte benim de kemiklerim kırılıyor ve kulaklarım kanla tıkanıyordu. Bağırmıyor, kıvranmıyor, kalkmaya çalışmıyorlardı. Zaten ölülerdi ve sadece üstüme düşüyorlardı. Bazen de derinden gelen bir ses duyuyor ama kimsenin düştüğünü görmüyordum. Onlar da taştan tavanımın üzerine düşüyor olmalılardı. Diğerleri de, bir sağıma, bir soluma, bir önüme!.. Ne tarafıma düşerlerse aksi yöne kaçıyor ama üzerimdeki kaya parçasının dışına çıkamadığım için birkaç santimden fazla hareket edemiyordum. Dizlerimi göğsüme çekmiş, kollarımı iki yanımda toplamıştım ve olabildiğince küçülmeye çalışıyordum. Eller, ayaklar ve yüzler görüyordum. Bazıları bana dokunuyor, bazıları da, en fazla bir metre uzağımda, bez bebekler gibi yatıyordu. Bacaklarının dizden aşağısı, arkaya değil de yanlara doğru kıvrılıyor ya da kolları sırtlarının altında kaybolup gidiyordu. İpleri kopmuş kuklalar gibi biçimsizce yığılıyorlardı. Kim olduklarını biliyordum. Kasadaki Afganlardı. Sanki hepsi de bir binanın çatısına çıkmış, kendilerini sırayla</span><span> boşluğa bırakıyordu. Anlayamıyordum! Nereden ve neden düşüyorlardı? Nasıl oluyordu da, ölüme uçarken yakalanmış kuşlar gibi üzerime yağıyorlardı? Aklım ve gözlerim bütün bu sorularla kararmışken, onlar düşmeye devam ediyordu. Alt alta ve üst üste ve yan yana birikiyorlardı ve kollarıyla bacakları birbirine karışıyordu. Çamurdanmış gibi duran tek bir yığına dönüşüp büyüyorlardı. İki yağmur birden yağıyor ve birbirine karışıyordu. İnsan eti suyla çarpışıp çamur oluyordu. Dört nefesten fazla alamadığım o kısacık süre içinde, etrafımda etten bir duvar yükseldi. Baktığım her yeri kaplayan bir duvar! Ve gözlerimin önünde, onlarca ceset, geceyle arama girip, beni o kaya parçasının altına hapsetti. Üç duvarı insan, zemini toprak ve geri kalanı da taş olan bir hücredeydim artık. Bir toplu mezarın en dibinde... </span></p>
				<p class="paragraf-1">O insan enkazının altında sıkışıp kaldığımda 15 yaşındaydım. Geç de olsa, annemin istediği olmuştu. Diri diri gömülmüştüm.</p>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>