<html xmlns="http://www.w3.org/1999/xhtml">
	<head>
		<title>7-55.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-55.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">Yol boyunca, kimse benimle konuşmadı. Uçsuz bucaksız arazilerden geçip bir köye geldik. Üzerlerinden silindir gibi bir savaş geçmiş olan evlerle dolu bir köy... Kapısız kapıları ve camsız pencerelerinden esmer başlar sarkıyordu. Bizi görenler, o <span class="metin-italik">mezar-evlerden</span> çıkıp naralar atıyordu. Çoğu kadındı. Etrafımı sarmış olanlar da ellerindeki Kalaşnikovları havaya kaldırıp naralara karşılık veriyordu. Yağmanın kutlaması yapılıyordu. Kamyonetler durdu ve kasalardan toprağa atladık. Yürümeye başladık. </p>
				<p class="paragraf-1">Evlerin seyrekleşip köyün bittiği noktada, ellerinde küreklerle çalışan insanlar gördüm. Gönüllü bir tutsak olarak, kaçmayacağım ortadaydı. Dolayısıyla o ana kadar kimse bana vurmamış ya da kötü davranmamıştı. Hatta diğer silahlı adamlar farklı yönlere doğru köyün içinde dağılmış ve yanımda sadece bir kişi kalmıştı. Kürek ve kazmaların toprağa yavaşça inip kalktığı alana yaklaştığımızda, bir çukur kazıldığını gördüm. Çalışanların hepsi de yaşlıydı. Yüzlerine baktığımda, gözlerinin etrafındaki ıslaklığın gözyaşı mı yoksa ter mi olduğunu anlayamadım. Ya yorgunluktan ya da yaşlılıktan öleceklerdi. Ama o toprağı her ne için kazıyorlarsa, işlerinin bittiğini, bu gidişle göremeyeceklerdi. </p>
				<p class="paragraf-1">Yanımdaki silahlıya dönüp baktım. O da boştaki elini yumruk yapıp, bir bardak gibi ağzına götürdü. Böylece, bir su kuyusu açmaya çalıştıklarını anlamış oldum. İşçiye ihtiyaçları vardı. Kendileri yağmaya çıktığında, birilerinin de köyde kalıp çalışması gerekiyordu. Ama o yaşlılar dışında çalışabilecek kimse yoktu. Çünkü gidebilecek olanların hepsi gitmişti. Gençler, orta yaştakiler ve geleceğe dair en küçük bir umudu olanlar... İnsanların, ilk fırsatta, arkalarına bakmadan terk ettikleri bir yerdeydik... </p>
				<p class="paragraf-1">Bana bir kürek verildi, sonra da yaşlılar geri çekildi. Ben de derin bir nefes alıp verdim. Ve kazmaya başladım. Güneş, bin ağızlı bir canavar gibi sırtımı ve ensemi bütün dişleriyle ısırdı. Ama daima kabuk bağlayan bir yara olduğum için usanmadan çalıştım. Ne de olsa kazmakla aram iyiydi. Üstelik bu defa, kendimi insanlardan korumak için bir hendek açmıyordum. Hatta daha da önemlisi, kazdığım yerden annemin cesedinin çıkmayacağını biliyordum. Açtığım çukurdan ölüm çıkmayacaktı. Aksine, hayat çıkacaktı: Su... Sadece su için kazıyordum. </p>
				<p class="paragraf-1">İki ay boyunca kazdım. Suyu ancak dördüncü kuyuda bulabildik. Ayrıca kuyuların duvarları için gereken taşı, üç kilometrelik bir mesafeden getirmemiz gerekiyordu. Ve sadece bir tane el arabamız vardı. Kamyonetler köye o kadar seyrek uğruyordu ki, taşları o el arabasıyla taşımaya mecburduk. </p>
				<p class="paragraf-1">Geceleri yıldızların altında yattım. Ya da üzerlerinde... Sabahları güneşten önce uyanıp çalışmaya başladım. Bana yemek verdiler. Bazen et, bazen de ekmek. Ama ikisi bir arada değil... Kendileri de çoğu zaman açtı. Birkaç hayvandan başka hiçbir şeyleri yoktu. Bir de bana sahiplerdi. O kadar... </p>
				<p class="paragraf-1">Olabilecek en ilkel biçimde açtığımız kuyuların dördüncüsünde suyla karşılaştığımız o an, bütün kırışık yüzler güldü. Altı metre derinlikte incecik bir su yatağı bulmuştuk. Bütün gece başında bekledik. Ancak sabahında kuyunun sadece bir metresinin dolmuş olduğunu gördük. Yine de üzülmedik. Çünkü dibine baktığımızda yansımamızı görebildiğimiz bir kuyumuz vardı artık. </p>
				<p class="paragraf-1">Bana gardiyanlık yapacak biri olmadığı için, bazen kadınlar bazen de çocuklar bekliyordu başımda. Ellerinde Kalaşnikovlarla... Ancak, ne denli çalışkan ve uysal bir köle olduğumu görünce, beni rahat bıraktılar. Neredeyse onlardan biri oldum... Hatta yağmacıların lideri olan adam, kuyudaki suyu görünce bana sarıldı ve istersem köyde kalabileceğimi anlatmaya çalıştı. Ama benim gitmem gereken bir yer vardı. </p>
				<p class="paragraf-1">Bir kürek mahkûmu olarak geçirdiğim o iki ayın sonunda, herkesle vedalaşıp, kamyonetlerden birine bindim ve yoluma devam ettim. O köyden geriye, yanımda sadece iki şişe su kalmıştı. İki şişe kuyu suyu... </p>
				<p class="paragraf-1">Kamyonet, Kandehar’ın girişinde durdu. Bana eşlik edenler, daha fazla gidemeyeceklerini anlatmaya çalıştılar. Şehre girmek istemiyorlardı. Anlayabiliyordum. Herkesin etrafında bir sınır vardı ve hayat hikâyeleri o sınırın içinde geçiyordu. Kamyonetten inip yürüdüm. Kendi hayat hikâyeme doğru... </p>
			</div>
		</div>
	</body>
</html>