<html xmlns="http://www.w3.org/1999/xhtml">
	<head>
		<title>7-35.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-35.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">Kendimi herkese kapatmış ve bütün kapılarımı içeriden kilitlemiştim. Cehennemde geçirdiğim 317 saat üç yıl boyunca varlığını unutturmuş ve o makam odasında yeniden ortaya çıkıp beni içine çekmişti. Hayatımdaki virgüllerin, yani dönüm noktalarının makam odalarında atılıyor olması gerçekten de garipti. Belki de devlet dairelerine bir çeşit alerjim vardı, bilemiyorum. Tek bildiğim, o karanlık delikten gerçekten çıktığımı sanmış ve hiçbir şey olmamış gibi yaşayabileceğim yanılgısına düşmüş olduğumdu. Oysa benim için hayat, o çürüyen cesetlerle birlikte sona ermişti ve ben bunu fark edememiştim. Sıradan biri gibi, diğer insanlarla bir arada nefes alıp verme çabam sadece üç yıl sürebilmişti. Ne kadar uğraşırsam uğraşayım, geleceğe doğru yeterince hızlanamamış ve geçmişime yakalanmıştım. Bunun sonucunda da, kendimi, insanlardan iğrenirken ve Şeref’in morfin sülfat kapsüllerini çalarken bulmuştum.</p>
				<p class="paragraf-1">Benden farklı olarak, Şeref’in tek sorunu, delirmiş olmak değildi. “Allah vergisi!” dediği bir beyin kanserine de sahipti. Metastazın eşiğinde ip atlayan, nur topu gibi üç tane tümörü vardı. Beynine saçtıkları ışıkla Şeref’in gözlerini karartan bu kütleler, elbet onu öldürecekti. Ancak öldürene kadar da yeterince acı çektiğinden emin olmak istiyorlardı. Bu yüzden de, 21 yaşındaki Şeref’in bütün bedenine, kaldıramayacağı ağırlıkta ağrılar olarak yayılıyorlardı. Böylece o ağrılar ve Şeref bir denizaltıya dönüşüp, yatağının derinliklerine doğru iniyordu. Yüzeyde kalabilmesi için, Şeref’e, 12 saat arayla, 30 miligramlık morfin sülfat kapsülleri veriliyor, ancak bu defa da, araya ben giriyordum. Çünkü o küçük mavi kapsüllerin, Şeref’e ne yaptığını görmüştüm. Ve aynısından ben de istiyordum. </p>
				<p class="paragraf-1">Morfin sülfatla tanışmamız, ilk görüşte bağımlılıktı! Tek yapmam gerekense, yattığım yerden, Şeref’i dinliyormuş gibi gözlerinin içine bakmaktı. Kısa süre içinde, aramızdaki anlaşma bir rutin haline gelmişti. Kapsülü getiren hemşire Şeref’in dilinin altını kontrol etmiyor, böylece o uzaklaştıktan sonra, ben de, payıma düşen morfin sülfatı alabiliyordum. Her ne kadar, üzerinde Şeref’in salyalarını taşısa da, <span class="metin-italik">ikinci ağız</span> kapsülün etkisinde bir eksilme olmuyordu. Tabii ki kapsülü doğrudan bana vermemesi ve aramızdaki sehpanın üzerine koyması gerektiğini anlaması biraz zaman almıştı ama hepimiz öğrenme çağındaydık. Şeref de bana nasıl davranması gerektiğini öğrenmişti. Benimle konuşuyor ama dokunmaya yeltenmiyordu. Üstelik sehpaya bıraktığı kapsüller karşılığında, kendisini sürekli dinliyormuş gibi, suratına sabit biçimde bakan bir dinleyiciye de kavuşmuş oluyordu. Bir dinleyici sahibi olmak, Şeref için, kafatasından taşan ağrıları bastırmaktan çok daha önemliydi. Sonuçta, herkes istediğini almış oluyordu. Bu da demek oluyordu ki o kadar da deli değildik. O kadar da değil... </p>
				<p class="paragraf-1">Dünya üzerinde üretilen onca morfin sülfat kapsülünden, tıbbi bir gereklilik olarak, bana bir tane bile verilmemesinin nedeni, benimle ilgilenen Emre adındaki genç psikiyatrın, herhangi bir yerimin ağrıdığına inanmamasıydı. Kronik bir ağrı çektiğimi kesinlikle düşünmüyordu. Oysa benim her şeyim kronikti! </p>
				<p class="paragraf-1">Arşiv bağımlısı olduğu için Kandalı’daki hastane raporlarımı dosyama eklemiş ve resmi mirasını Bedri’ye özenle devretmiş olan Azim sayesinde, Emre durumumla ilgili çoğu bilgiye sahipti. Çünkü kendini, ihanete uğramış bir sevgili gibi hissettiğine emin olduğum Bedri, eşyalarımı üçüncü kattaki yurt odamın camından bahçeye atamamışsa da, benzer bir öfkeyle, bana ilişkin ne belge varsa, hastaneye postalamakta gecikmemişti. Dolayısıyla, Emre ve kendisi gibi genç meslektaşları, Kandağ’ın eteklerinde cesetlerle yaşadığım küçük maceradan haberdardı ancak hiçbiri de, böylesi bir deneyimin çıldırtıcı bir ağrıya neden olabileceğine ihtimal vermiyordu. Bu da aslında doğaldı, çünkü cesetlerin arasından çıkarılmış biriyle daha önce hiç karşılaşmamışlardı. Bu yüzden, ben, onların gözünde, daha çok, deprem sonrası göçük altından çıkmış biri gibiydim. </p>
				<p class="paragraf-1">Örneğin, Emre’nin teşhisi belliydi: </p>
				<p class="paragraf-1">“Kesinlikle, travma sonrası stres bozukluğu!” </p>
				<p class="paragraf-1">Böyle diyordu meslektaşlarına. Hem de benim yanımda! Onlar da önce başlarını sallıyor, sonra da işaretparmaklarını çenelerine dayayıp düşünüyormuş gibi yapıyordu. Ve içlerinde en sabırsız olanı, <span class="metin-italik">Sırf Karşı Çıkma Zevki İçin</span> adlı gösteriyi başlatıyordu: </p>
				<p class="paragraf-1">“Ancak sanki akut özellikler gösteriyor, değil mi? Olayın üstünden üç yıl geçmiş ama hâlâ akut dönemde gibi...”</p>
				<p class="paragraf-1">Bir başkası da çıkıp kendi rüyasını anlatıyordu:</p>
				<p class="paragraf-1">“Bence, travmaya bağlı sosyal anksiyete bozukluğunun bir alttürü olarak da ele alınabilir...”</p>
				<p class="paragraf-1"><span>Ama bu tezi kimse beğenmiyor ve devreye koro giriyordu. </span></p>
				<p class="paragraf-1">“Hımm...” diyorlardı, hep bir ağızdan. </p>
				<p class="paragraf-1">Sonra bir solo daha dinliyorduk. Farklı bir sesten...</p>
				<p class="paragraf-1">“Çıkışta Chez Le Bof’a gidiyoruz, haberiniz olsun! Emre garson kıza âşık olmuş, o ödeyecekmiş!”</p>
				<p class="paragraf-1">Tur tamamlandığı için sıra yeniden Emre’ye geliyordu:</p>
				<p class="paragraf-1">“Âşık olmadım, sadece o kumaş peçeteyi açıp kucağıma koymasını seviyorum.”</p>
				<p class="paragraf-1">Koro:</p>
				<p class="paragraf-1">“Hımm!”</p>
				<p class="paragraf-1">Ve rüyası onaylanmamış olan, son kez çabalıyordu:</p>
				<p class="paragraf-1">“Sosyal erkeklik bozukluğu var sende!”</p>
				<p class="paragraf-1">Ancak bu şakası da ciddiye alınmadığı için kimse gülmüyor ve senkronize dansa özgü bir figürle koğuşun dört bir yanına dağılıyorlardı. Ne de olsa, sırada, kafasını parçalamak üzere duvarlara vurmak için fırsat kollayanlar bekliyordu. Gerçek deliler! Her ne kadar, bir vaka olarak yeterince ilginç bulunsam da, üzerinde saatler harcanacak bir konu değildim. </p>
				<p class="paragraf-1">Aslında, hastalığım her neyse, semptomları gayet açıktı: Kimseye dokunamıyor, kimsenin bana dokunmasına izin vermiyor ve kimseyle yalnız kalamıyordum. Ya tamamen yalnız olmalı ya da bir kalabalık içinde bulunmalıydım. Aksi takdirde, titremeye ve çığlık atmaya başlıyor, sonrasında da, bütün gözeneklerimi tıkayan inanılmaz bir ağrıyla kaplanıyordum. Bunların dışında, önemli bir ayrıntı daha vardı: Konuşmuyordum. </p>
				<p class="paragraf-1">Ancak bu, daha çok, bir tercihti. İstesem, konuşabilir hatta hiç susmayabilirdim ama kendimi anlatmak artık ilginç gelmiyordu. Hem daha kaç kez anlatacaktım ki kendimi? Miting üstüne miting yapan bir politikacı ya da günde bin kez aynı cümlelerle dilenen bir çocuk gibi, daha kaç kez aynı şeyleri söylemek üzere, dudaklarımı aralayacaktım? </p>
				<p class="paragraf-1"><span>Üç yıl boyunca, ağzımdan geldiğince konuşmuş ve sonuçta, kendimi bir tımarhanede bulmuştum. Dolayısıyla, gevezeliğin işime pek de yaramadığı ortadaydı. Dil yorgunluğundan başka bir şey değildi. Üstelik konuşmayınca, kavga da çıkmıyordu. Çünkü her kelime bir kavgaydı. “Önce kelime vardı!” diyenler haklıydı çünkü bu dünyada her şeyden önce kavganın olduğuna artık emindim. Ne kadar kelime, o kadar kavga! Koğuş, yattıkları yerden, birbirlerine, küfürlerden örülmüş yumruklar atmaya çalışan vahşi boksörlerle doluydu. Beyinlerini ikiye ayırıp, bir lobunu sol eline, diğerini sağ eline geçirmiş bir sürü deli aynı ringde uyanıyor, yaşıyormuş gibi yapıyor ve uyuyordu. </span></p>
				<p class="paragraf-1">Ancak durumumuz o kadar da kötü değildi. Taraflarından kuşatılmış olduğumuz ve yaş itibariyle muayenehane açacak bütçeye ulaşamamış olan psikiyatrlar çetesi, tedavilerde, ellerinden geldiğince yaratıcı olmaya çalışıyor ve bir an önce bizi taburcu etmenin peşinde koşuyorlardı. Örneğin, benim tedavimde, tıbbın, Gölbaşı’nda geldiği son nokta, doğum izletmekti. Travma sonrası stres bozukluğu teorisiyle pek de yol kat edememiş olan Emre, kendini tamamen akışa bırakmış ve dünyanın en bilimsel yöntemi olan deneme-yanılma aşamasına geçmişti. Dolayısıyla, bana doğum izletme fikri Emre’nindi ancak uygulamada bir sorun vardı. Bu konuda gönüllü olabilecek bir hamile bulmak, pek de kolay değildi. Yaptığı doğumu delilere izletmek için yanıp tutuşan birileri olmadığı için, kaydedilmiş görüntülerle idare etmek zorunda kalıyordum. Belki de, böylesi teknik bir nedenden ötürü herhangi bir doğuma tanıklık edemeyişim, herkes için daha iyiydi. Çünkü doğmakta olan bir bebeği çıktığı yere geri sokmak için, karşı konulamaz bir istek duyabileceğimden emindim. </p>
				<p class="paragraf-1">Ancak Emre ısrarcıydı. Yöntemin işe yaraması için, eylemi mutlaka canlı olarak izlemem gerektiğini düşündüğünden, beni de şaşırtan bir çalışkanlıkla, Ankara’daki hayvanat bahçesi yönetimine konuyu aktarmış ve onlardan yardım istemişti. Böylece, bazen bir yaban domuzu, bazen de bir lamanın yaptığı doğumları izlemek üzere hayvanat bahçesi turlarına çıkmaya başlamıştım. Bütün bu çabanın amacı, Emre’nin de dediği gibi, yabancılaşmış olduğum <span class="metin-italik">canlılıkla </span>beni yeniden barıştırmaktı. Barışamasam bile, <span class="metin-italik">canlılıkla</span> her nereden koptuysak, o noktayı bulup bizi yeniden birbirimize yapıştırmak... </p>
				<p class="paragraf-1">Tabii ki bütün bunların yanında, ilaçlar da alıyordum. Beynimin çoğunu uyuşturup beni bir <span class="metin-italik">voodoo</span> bebeğine dönüştürecek kadar ağır antidepresanlar... Hatta günlerim, tam da bir <span class="metin-italik">voodoo</span> bebeğinin işleyiş biçimine uygun olarak geçiyordu. Tabii ki herhangi bir yerime iğne batırıldığında başka birinin canı yanmıyordu. Benimkisi farklı bir lanetti. Örneğin, sağ elim, gün boyunca ağrıyor, akşam olduğunda da o elimin başına mutlaka kötü bir şey geliyordu. Ya duvara yumruk atıp her tarafını kanatıyor ya da dişlerimle derisini yüzüyordum. Bazen de, gece boyunca ağrıyan, ensem oluyor, sabah da, o noktayı ya bir sinek ısırıyor ya da tuvalete giderken, orospu çocuğunun biri kendine hâkim olamayıp tokatlıyordu. Sonuçta bedenim, o ilaçlar sayesinde, geleceği görüyor ve bana, ağrılar yoluyla sinyaller gönderiyordu. Yine de Emre’nin, konuyu, kimyasalların dışında, gerçek bir terapiyle çözme çabalarını da görebiliyordum. Çünkü ben, her şeyi görebiliyordum. Zaten, Emre de görmeye başlamıştı. Özellikle de kan testlerimin sonuçlarında Şeref’in kapsüllerinin kalıntıları çıkmaya başlayınca, göründüğüm kadar hasta olmadığım konusunda bir düşüncesi oluşmuştu. Bunun üzerine de, yattığı yeri değiştirip Şeref’i benden olabildiğince uzaklaştırmıştı. Ama o yine de bir yolunu bulup, en sadık dinleyicisine, dinleme ücretini ulaştırmayı becerebiliyordu... </p>
				<p class="paragraf-1">Yine de ilaç hırsızlığımın ortaya çıkışı sonuçsuz kalmamıştı. Tedavimde bir sonraki aşamaya geçtiğimizi belirten Emre, kendi dışkımı, avuçlarımın arasına alıp izlememi emretmişti. Kokusu, çürüyen o cesetlerinkine çok da uzak değildi. Her ne kadar, dışkımı izlemenin beni neyle barıştıracağını anlayamamış olsam da, bana söyleneni uygulamaya çalışıyordum. Ya da ben hayal görüyor ve bunu, herkesten gizli, tuvalet kabininde kendi kendime yapıyordum. Sonra da ellerimi yıkayıp, hastanenin kütüphanesine gidiyordum. </p>
				<p class="paragraf-1">Aslında günlerimin büyük bölümü orada geçiyordu. Sürekli okuyordum. Ama asla yeterli gelmiyordu çünkü gözlerim bir türlü bozulmuyordu. Kütüphane, o binadan gelip geçmiş psikiyatrlar tarafından bağışlanmış kitaplarla kurulmuştu. Çoğu sanatla, geri kalanı da politika ve felsefeyle ilgiliydi. Belki de psikiyatrlar, insan adındaki çukurda arkeolojik kazılar yapmak uğruna, kitaplarıyla birlikte, bir sanatçı, politikacı ya da filozof olma hayallerini de terk edip gitmişlerdi. </p>
				<p class="paragraf-1">Da Vinci’nin <span class="metin-italik">Son Akşam Yemeği</span>’ni de o kitaplardan birinde görmüş ve bütün hikâyesini okumuştum. Bir deli olduğum için, bana, <span class="metin-italik">Kandalı’dan Dünyaya</span> gazetesindeki o fotoğrafı çağrıştırmıştı. Bu da aslında, deli olmanın ayrıcalığıydı. Çünkü akıl sağlığı yerinde olanlara, gözlerinin önünden geçip giden hayat hiçbir bok çağrıştırmıyordu. Onlar sadece gördüklerine inanıyordu. Gördükleri ne kadarsa, hayatları da oydu. Neyse, o...</p>
				<p class="paragraf-1">Sonra yine bir gün, öylesine karıştırdığım bir kitapta karşıma onlar çıktı: Bamiyan Budaları... Heykeltıraşlıkla ilgili kitabın neredeyse tamamı, Budizm ve o iki Buda heykeli hakkındaydı. O güne kadar, o kitabı okumuş hiç kimsenin, sayfalarını çevirirken benim gibi ağlamış olamayacağından emindim. Çünkü o iki dev heykeli cebimde, Dordor’la Harmin’i rüyalarımda ve Cuma’yı da iliklerimde taşıyordum... </p>
				<p class="paragraf-1">Aslında o kitapla kurduğum ilişkide biraz ileri gittiğimi kabul etmeliyim. Sayfalarını yırtıp, çarşafımın altına serdim ve birkaç geceyi o iki heykelle, Cuma’yı düşünerek geçirdim... Ne yazık ki, çarşafları değiştiren hastabakıcı durumu fark etti. Sonra da gidip beni Emre’ye şikâyet etti. O da bana, Buda heykellerinin fotoğraflarının bulunduğu sayfaları yememi söyledi. Emre itaatsizlik edemezdim. On iki sayfa yedim ve böylece bir sonraki dışkı izleme seansımda heykellerin avuçlarımda yükselişine tanıklık edebildim.</p>
				<p class="paragraf-1">Dolayısıyla, hayatımın o kadar da sıkıcı olduğu söylenemezdi. Örneğin, her pazartesi Emre’yle kırk dakika boyunca görüştüğüm odasındaki kalemlikte bir pergel vardı ve bence, son derece ilgi çekiciydi. Her ne kadar, ilk aylarda, odada Emre’yle yalnız kalamadığım için, seans boyunca yanımızda bir hastabakıcı bulunsa da, artık açık kapıyla idare edebiliyordum. Oturduğum yerden, koridordaki insanları gördükçe, kalabalık içinde olduğumu hatırlıyor ve sakinleşiyordum. Ancak beni esas ilgilendiren, neden o kalemlikte durduğu hakkında hiçbir fikrimin olmadığı pergeldi. Belki de, Emre, boş zamanlarında kâğıtlara kümeler çizmekten hoşlanan bir <span class="metin-italik">gizli çocuktu</span> ya da psikiyatriyle ilgili geliştirmekte olduğu dairesel bir kuramı vardı, bilemiyorum! Ama o pergel orada duruyor ve tarafımdan kullanılmayı bekliyordu. </p>
				<p class="paragraf-1">Yine bir pazartesi, Emre’nin karşısına oturur oturmaz, tek hamlede pergeli kalemlikten çekip aldım. Kendime ya da ona bir zarar vereceğimi düşünen Emre derhal ayağa kalktı ancak aramızdaki masanın yanından geçip bana ulaşana kadar, çoktan bir kâğıt bulmuş ve pergeli ilk gördüğüm an zihnimde belirmiş olan resmi çizmeye başlamıştım. Pergeli kâğıttan başka bir yere saplamak gibi bir düşüncemin olmadığını anlamış olan Emre de durmuş ve izlemeye başlamıştı.</p>
				<p class="paragraf-1">İlk yaptığım şey, pergelin bacaklarını tamamen kapatıp, olabilecek en küçük dairenin dörtte üçünü çizmek olmuştu. Kâğıdın tam ortasına sabitlediğim sivri ucunu hiç oynatmadan pergeli biraz daha açıp, düzensiz aralıklı kesik çizgilerden oluşan bir daire çizdim. Pergeli kendi etrafında tamamen döndürmüştüm ki biraz daha açtım ve üçüncü bir dairenin, yine belli aralıklarla, parçalarını çizdim. Ardından da, her biri bir öncekinden daha geniş olan, dördüncü ve beşinci dairelerin parçaları geldi. Ortaya çıkanın dairesel bir labirent olduğunu anlayan Emre, koltuğuna oturup, şaşkınlıkla başını salladı. Bir an için göz göze geldik ve karşılıklı gülümsedik. Sonra da altıncı daireyi çizip, labirentin dış duvarına geçtim. Yedinci dairede dar bir boşluk bıraktım ve o da labirentimin kapısı oldu. En sonunda da, iç içe geçmiş dairesel çizgileri, koridorlar oluşturmak üzere, kısa çizgilerle birbirine bağladım. Ancak o zaman, pergelin sivri ucunu kâğıttan kaldırdım ve eserimi gururla izlemeye başladım. Bencil değildim. Emre’nin de gurur duymasını istedim ve hastaneye geldiğimden beri ilk kez konuştum: </p>
				<p class="paragraf-1">“Buyurun, çözün!”</p>
				<p class="paragraf-1">O da, ağzımdan anlamlı bir söz çıktığına şaşırmamış gibi yaparak kâğıdı elimden aldı ve göğüs cebinden çektiği tükenmezkalemle, labirentin tek kapısından girip, merkezindeki küçük daireye varmak için uğraşmaya başladı. Ben de başka şeyler düşünmek üzere bakışlarımı odada gezdirdim ve nereye baksam Rastin’i gördüm. Bir de, spiral hiyerarşi şemasını...</p>
				<p class="paragraf-1">“Tamam!” dedi Emre ve kâğıdı gösterdi. Çözmüştü labirenti ama biraz zorlanmıştı. Yine de moralini bozmamak için “Tebrikler” dedim. Sonunda benimle bir iletişim kurabildiği için öylesine mutluydu ki biraz da ileri giderek, “Teşekkür ederim” deyip, tokalaşmak üzere elini uzattı. Ancak pergeli o uzanan eline saplamamak için kendimi ne kadar tuttuysam da, bunu başaramadım. Sonra da, yapmam gerekeni yapıp, özür diledim. Her ne kadar, Emre, kanayan elini tuta tuta, “Önemli değil!” demiş olsa da, bu hareketim, iki gün boyunca tecrit odasına kapatılmama neden oldu. Böylece, Yadigâr’ın beni o nezarethanede tuttuğu sürenin psikiyatri biliminde bir yeri olduğunu anlamış oldum! Her şeyin ilacı, 48 saatlik yalnızlıktı.</p>
				<p class="paragraf-1">Bana kalırsa, tecrit odası, her yerden ve her şeyden daha ilgi çekiciydi çünkü o yalnızlık sayesinde, gözlerimi kapatıp yeniden bedenimin içine dönebildim. Kendi içimde bir astronot olup gezmek, uzay değil ama hücre yürüyüşü yapmak müthişti! Hatta çıktığımda, Emre’ye teşekkür bile ettim. Tam olarak şöyle dedim:</p>
				<p class="paragraf-1">“Beni bana gönderdiğiniz için teşekkür ederim... Bu arada, bir önerim olacak. Bence, sokaklara umumi tuvalet yerine, umumi hücreler yapılmalı. İsteyen içine girmeli ve kendini kapatabilmeli. Tuvalet kabinlerindeki gibi, kilitte kırmızı bir işaret olunca, içlerinin dolu olduğu anlaşılır. Sonra da başka insanlar, o yalnız kalmak isteyen kişiye destek olmak için, kapıdaki delikten içeri, yemek ya da su gibi şeyler bırakır. Ne güzel olur, değil mi? Bence harika olur!”</p>
				<p class="paragraf-1">Emre önerimi ciddiye almamış olsa da, akıcı biçimde konuşmama sevindiği için gülümsedi ve bir tokalaşma denemesi daha yapıp bandajlı elini uzattı. Ben de bunun üzerine, “Eldiveniniz var mı?” diye sordum. Hastane içindeki kısa bir arayıştan sonra, bir çift deri eldiven bulundu ve onları takıp tokalaşabildim. Gerçekten de büyük bir gündü! Tedavimin beşinci ayında olağanüstü bir ilerleme kaydetmiş ve arada bir kumaş da olsa, bir insana dokunabilmiştim! </p>
				<p class="paragraf-1">Ancak gülümseyerek girdiğim koğuşta, aldığım ilk haber, yüzümün donmasına neden oldu. Ben tecrit odasındayken, morfin sülfat kaynağım Şeref ölmüştü. O an, ilk düşündüğüm, koğuşta kanser olan birinin daha olmadığıydı. Keşke olsaydı ama yoktu! Şeref’ten başka kimse morfin sülfat kullanmıyordu. Dolayısıyla, koğuşun kapısından yatağıma yürürken, yanlış hatırlamıyorsam, 16. adımımda kararımı verdim: Bir an önce o hastaneden çıkacaktım. Böylece, karşıma çıkan ilk eczaneyi soyacak ve hiçbir şeye baştan başlamak zorunda kalmayacaktım. </p>
				<p class="paragraf-1">Çünkü o hastanede, ağızlardan düşmeyen tek cümle buydu: Her şeye baştan başlamak! Kesinlikle böyle bir niyetim yoktu. Tek istediğim, morfin sülfatla olan ilişkimi, bıraktığım yerden devam ettirmekti. Ayrıca bunu, siktir olup kendime gitmemi sağlayacak bir hücrede yapmalıydım. Çünkü derimin dışında benim için hayat yoktu. Aynı durumda başka bir insan kalsa, “Tamam da hücreyi nereden bulacağım?” diye düşünürdü mutlaka. Ama ben şanslıydım. O kadar şanslıydım ki, bu dünyadaki milyarlarca erkeğin arasından sadece Ahad’a, “Baba!” demiştim. Ve şimdi o ölmüş, bana da miras olarak, bir hücre bırakmıştı. Benim de artık bir tecrit odam vardı ve Kandalı’daydı. Kendimi, o depoda, morfin sülfat kapsülleri arasında ve karanlıkta yatarken hayal ediyordum. Hayal ettikçe de gülümsüyordum. Bir pergelim olsa, kâğıda yasladığım sivri ucunu hiç oynatmadan, cennetin resmini yapabilirdim! Çünkü neye benzediğini biliyordum. Ahad’ın parasıyla içini ben döşemiştim. Başka insanlara cehennem olsun diye... Meğer bir cennetmiş. En azından, benim için! Dünyanın en büyük günahkârı olarak, kurtuluş planım belliydi: Önce cennete gitmek, sonra da orada ölmek. Asla intiharla değil... Zamanla.</p>
			</div>
		</div>
	</body>
</html>