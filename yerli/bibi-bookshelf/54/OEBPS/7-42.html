<html xmlns="http://www.w3.org/1999/xhtml">
	<head>
		<title>7-42.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-42.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"><span>Yedi aydır oteldeydim ve müthiş bir disiplin içinde yaşıyordum. Yalnızlık derecem, tam da olması gerektiği gibiydi. İnternet, kitaplar ve ben... Belki bir de aynalar... Otelin müdürü dahil bütün çalışanları bana alışmıştı. Oradaki varlığım bir soru işareti olarak kalmış olsa da, kimse gelip beni rahatsız etmiyordu. Ne de olsa, önemli olan tek şey, odanın ücretini ödüyor olmamdı. Ve bu devam ettiği sürece, mükemmel yalnızlığımın tadını çıkarabilecektim. </span></p>
				<p class="paragraf-1"><span>Ancak nadir de olsa, insanların eksikliğini hissediyordum. Hatta onlara dokunabilsem ya da onlarla gerçek ilişkiler kurabilsem hayatımın nasıl olabileceğini düşündüğüm anlar da oluyordu. Ama sonra içimi öyle bir korku kaplıyordu ki derhal morfin sülfata yatırıyordum kendimi. En azından, böylece, içimi parçalayan panikle aramda bir zırh oluşuyordu. Çünkü panik, zehirli dikenlerle kaplı bir gülleydi! İçimde dolaştığı her yeri delik deşik ve kan içinde bırakıyordu. Ancak, Skenan-LP’yi damarlarımdan almaya başladığımdan beri farklı bir etki hissediyordum. Kısa da olsa hafıza kayıpları yaşıyordum. Yatakta oturup kendime bir iğne yapıyor, sonra da gözlerimi açtığımda, banyoda olduğumu görüyordum. Ne kadar bir süredir orada olduğum ya da oraya nasıl geldiğim konusunda hiçbir fikrim olmuyordu. Bir uyurgezer gibi, sadece yapıyor ve farkına varmıyordum... </span></p>
				<p class="paragraf-1">Bu etki hoşuma gitmiyordu. Özellikle de, o haldeyken odadan çıkabileceğimi düşündükçe korkuyordum. Ama korktukça da morfin sülfata ihtiyacım oluyordu. Gerçek bir kısırdöngü içine düştüğümü hissediyordum. Bu duyguyu yenmek için de sadece disipline güveniyordum. Çünkü eğer bir kısırdöngüye düşeceksem, bu, benim kısırdöngüm olmalıydı! Her davranışım, her gün aynı saatte gerçekleşmeliydi ve tek patron ben olmalıydım. Zamanda kayıplara asla tahammülüm yoktu. Yurttan kalan bir alışkanlıktı belki de... Hatta Azim’den kalan bir alışkanlık... </p>
				<p class="paragraf-1"><span>Bedenimi yormak için spor yapıyordum. Odanın içinde yapabileceklerim kısıtlıydı. Yine de, otelin spor salonundan bir koşu bandı getirtmeyi başarmıştım. Bedenimi yorarak, morfin sülfat etkisindeyken, kendimi odadan çıkmaktan koruyacağımı düşünüyordum. Çünkü kapıyı kilitlemenin yetmediğini görmüştüm. Hatta bir defasında, gözlerimi koridorda açmıştım. Kendime geldiğimde, odamın kapısının biraz uzağında, bordo halı kaplı koridorda öylece durduğumu görmüştüm. Bir heykel gibi... En kötüsü de, duruş yönüm, koridorun sonundaki asansöre doğruydu. Kendime geldiğimde, bir sokakta olduğumu görsem, kim bilir ne yapardım? Bunu düşünmek bile istemiyordum. Çünkü aylardır dışarı çıkmıyor ve daha aylarca da çıkmayı düşünmüyordum. Sadece para çekmek için, otelin yakınlarındaki bir bankamatiğe koşarak gidip geliyordum. Ama onu da dışarı çıkmaktan saymıyordum. Çünkü kimseyle göz göze gelmiyor ve kimseye dokunmuyordum. Ancak içimde bir şeyler vardı ve galiba onlar, kendilerini dışarı atmak için, morfin sülfatla uyuşmamı bekliyordu. Kimin kime nöbetçilik yaptığını bilmiyordum. Tek hissettiğim, iki tarafın da pusuya yatmış olduğuydu. En azından, ben öyleydim. Bedenimi sokağa düşürüp insanların arasına çıkarmak isteyen karanlık tarafımı sürekli kontrol altında tutmak için o bandın üzerinde saatlerce koşuyordum. Yıkılana kadar... Bunun dışında, hayatım mükemmeldi! Ya da, her zamanki gibi ben hayal görüyordum.</span></p>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>