<html xmlns="http://www.w3.org/1999/xhtml">
	<head>
		<title>7-8.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-8.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1">Juan Ponce de Léon ya da James Cook gibi birer kâşif olmaları gerekirken dünyanın en aşağılık işlerinden birini yapan Dordor’la Harmin’i ilk gördüğümde, babama da,  içinde sadece küçük bir ilmek olduğum suç örgüsündeki diğer insanlara da benzemediklerini hemen anlamıştım. Üstelik daha dokuz yaşındaydım. Ama o konuşmaları, davranışları ve anlattıkları hikâyelerle bana, tam da o sıralar yeni yeni okumaya başlamış olduğum, çocuk romanlarındaki o maceracıları çağrıştırırlardı. Korsanlığın Nijerya açıklarında açlıktan yük gemisi kemirmekten ibaret olmadığı bir yüzyıldan kalma, bir çift maceracı... </p>
				<p class="paragraf-1">En az dört okyanusun tuzunu yutmuş, tam da sadece ufuk tarafından kuşatılmışken, her nedense Ege’ye gelip bir avuç suda sıkışıp kalmışlardı. Belki de geçerken uğramışlar ve para kazanmanın böyle bir yolu olduğunu da görünce, “Yarın bırakıyoruz, bu son!” diye diye Yunanistan’la Türkiye arasında yıllarını harcamışlardı. İşe çıkmadıkları zamanlar babamın beni başından savmak istediği anlara denk düştüğünde, hayatımın en güzel günlerini geçirmişimdir <span class="metin-italik">Dordor</span> ve <span class="metin-italik">Harmin</span>’de. Evet, teknelerinin adı, kaptanlarınınkiyle aynıydı. Aslında tabii ki bunlar birer lakaptı. İkisi de, teknelerinden çıkan bir gürültüyü kelimeye döküp kendilerine ad olarak seçmişti. <span class="metin-italik">Dordor</span>’dan “dor-dor” diye bir gürültü çıktığı için Dordor’un adı Dordor’du! Belki de gerçek adlarını hiçbir zaman öğrenemediğim için bana o romanlardaki denizciler gibi görünüyorlardı. </p>
				<p class="paragraf-1">Özellikle bahar aylarında, sabahları gelip beni alırlar, ya <span class="metin-italik">Dordor</span>’a ya <span class="metin-italik">Harmin</span>’e bindirir, sonra da ancak hava kararınca babama teslim ederlerdi. İkisi de okumayı severdi. Teknelerinde daima kitaplar olurdu. İkisi de sürekli sigara içerdi. Tabii ki o içtiklerinin sadece tütün olmadığını o yaşlarda anlamam mümkün değildi. Sabahtan akşama kadar, esrarın o kül rengi dumanını denizin bulut rengi havasına karıştırıp içlerine çeker ve bazen hiç konuşmaz, bazen de bin hayat yaşamış kadar hikâye anlatırlardı. Yüzmeyi bana onlar öğretti. Dalmayı, zıpkını, suyu, suyun içini, dışını, hepsini onlardan öğrendim. Aralarında bir yaş vardı. Dordor, büyük olandı. Aileleri İstanbul’daydı. Heybeliada’da. Ama hiç görüşmezlerdi. Belki de yıllar önce evden kaçtıkları içindi. Birileri birilerini affedemediğinden... Dordor konuyu açsa Harmin kapatır, biri “Annem nasıldır acaba?” diye sorsa diğeri “Babam gibidir!” der, kestirip atardı. </p>
				<p class="paragraf-1">Jack London okurlardı. Ama benim okuduğum Jack London’lardan değil. Onlarınki başkaydı. Jack London’ın, yıllar sonra keşfettiğim, içindeki bütün <span class="metin-italik">Beyaz Diş</span>’lerin teker teker çürüyüp döküldüğü romanlarını tercih ederlerdi... Akşam olsun istemezdim. Hava kararmasın ve beni eve götürmesinler. Hep denizde kalalım! İstediğimiz yerde demir atıp, istediğimiz yerde suya düşelim!.. İkisi de evlenmemişti. Hiçbir kadın o ıslak hayatı onlarla paylaşamazdı. Yaşları 30’dan fazla değildi. İki büyük sokak çocuğu. İki büyük su çiçeği... Felat’tan sonra iki çiçek daha...</p>
				<p class="paragraf-1">Sadece onlara anlatabildim zaten... Sadece onlara... Daha ortada depo yokken ve kaçakların hangarda tutulduğu o günlerde, içlerinden birinin bana neler yaptığını... Daha doğrusu biri yaparken, diğerlerinin nasıl hiçbir şey yapmayıp izlediğini... </p>
				<p class="paragraf-1">Sadece masum insanlar terk etmiyordu doğdukları toprakları... Sadece <span class="metin-italik">kötü adamlardan kaçanlar</span> yoktu... <span class="metin-italik">Kaçan kötü adamlar</span> da vardı! Kendi ülkelerinde aranan ve kim bilir gıyaplarında kaç yıla mahkûm edilmiş olan suçlular da geçiyordu hangarımızdan. Hırsızlar, katiller, tecavüzcüler ve de çocuk tecavüzcüleri... Ve ben onlarla da yalnız kalıyordum... </p>
				<p class="paragraf-1"><span>On yaşındaydım. Suyu parayla satmayı akıl ettiğim yaşta... Para istemek için elimi uzattım. Elimi tutup beni kendine çekti. Diğerleri güldü. Hepsinin de bir yanağı şişti. Sanki ağızlarında bir yumurta tutuyorlarmış gibi. Hasta olduklarını düşündüm. Gatmış meğer. Gat denilen o Yemen boku. Latincede adı olan bir bok: </span><span class="metin-italik">Catha edulis</span><span>. Bir çeşit amfetamin. Sabahtan akşama kadar kendini çiğneten cinsten... Kaçmaya çalıştım. Kurtulmaya, bağırmaya, ısırmaya, acıtmaya çalıştım. Olmadı. Yok olmaya çalıştım. Sihirli bir çocuk gibi. Kör ve sağır olmaya çalıştım. Bana ne olduğunu anlamamaya çalıştım. Olmadı... Gözlerinde kırmızı nehirler vardı. Pantolonumu çekip fermuarımı kapadı. Düğmemi ilikleyip cebime suyun parasını koydu. Başka şeyler düşünmeye çalıştım. Olmadı. Ağlamaya, ağlayarak koşmaya, babamı bulmaya, babama her şeyi anlatmaya çalıştım. Olmadı. Galiba suyu parayla sattığım içindi. Babam öğrenirse kızar diye... Ağzıma bir tutam ot soktu. Yanağındaki yumurta değilmiş, öğrendim. O çiğnedi ve gözleri daha da kızardı. Ben çiğnedim, hiçbir şey olmadı. </span></p>
				<p class="paragraf-1">Yarım gün alnımda izler kaldı. Parmak izleri. Silinsinler diye bekledim. Silinmediler. Derimin altına gömülüp alnımın içine girdiler. İki gün boyunca oturmaya çalıştım. Olmadı. Sonra da gizli gizli kanadım...</p>
				<p class="paragraf-1">Nasıl oldu da Dordor’la Harmin’e anlattım, anlatabildim? Belki de ne dediğimin bile farkında değildim. Belki de sadece sayıkladım... İkisi de dinledi. Birbirlerine baktılar ve hiçbir şey söylemediler. Tek yaptıkları, beni o akşam eve götürmemek ve babama benim teknede kalacağımı söylemek oldu. Hatta üç gün kaldım o teknede. </p>
				<p class="paragraf-1">Hangardakiler, gitme zamanı geldiğinde, kamyonun kasasından çıkıp, önümden geçe geçe ve yüzüme baka baka Dordor’un teknesine bindiler. Sonra da Dordor’la Harmin, o gecenin sabahında, her zamanki gibi boş bir tekneyle döndüler. Aynı gün Aruz babamı aradı ve malın Yunanistan’a teslim edilmediğini söyledi. Babam ne diyeceğini bilemedi. Dordor’a sordu ve o şöyle dedi: </p>
				<p class="paragraf-1">“Hepsini öldürdük. Parası neyse, vereceğiz.” </p>
				<p class="paragraf-1">Babam ne diyeceğini yine bilemedi, çünkü ne Dordor ne de Harmin bunu neden yaptıklarını anlattı. Çünkü ikisi de, sır saklamayı bilecek kadar denizciydi. Neden babama gerçeği söylemediklerini bugün bile düşünürüm. Hiçbir şeyin fark etmeyeceğini bildikleri içindi herhalde. Ya da kendi babalarına bile güvenmediklerinden benimkine hiç güvenmiyorlardı! Haber Aruz’a ulaştığında, “Bu son! İlk ve son!” dedi. “Eğer bir daha böyle bir şey olursa, affetmem! Göndersinler parayı!” </p>
				<p class="paragraf-1">Dordor yolda kaybolan altı kellenin parasını Aruz’a ödedi, o da yakınlarına iade etti. Ancak öldürülenlerden biri, yani bana yapılanı izleyenlerin en yaşlısı, Libya’da bir aşirettendi. <span class="char-style-override-11">PKK</span>’nın diğer kaçakçılık hizmetlerinde de sürekli müşterilerinden olan bir aşiret. Her zaman herkesi ikna edebileceğini düşünen Aruz, durumu başta o kadar da önemsemedi ve teknenin battığını söyledi. Hatta Dordor, <span class="metin-italik">Dordor</span>’u, Aruz’un emriyle bir hafta sonra, gerçekten de batırdı. Ancak Yunanistan’dakiler, Libyalılarla yürüttükleri bir uyuşturucu işiyle ilgili olarak <span class="char-style-override-11">PKK</span>’yı devre dışı bırakmak için, teknenin çok iyi durumda olduğunu ve batmış olamayacağını söyleyerek yarayı bir tırmıkla kaşımakta gecikmedi. Bu da Aruz’u aşan ve diğer kaçakçılık işlerine kadar uzanan karmaşık bir sorunun ortaya çıkmasına neden oldu. Aruz elinden geldiğince baskıya dayandı ama bu sadece dört yıl sürebildi. Diplomasinin yetersiz kaldığını ve konunun tehlikeli boyutlara vardığını gören Aruz, bir gece Dordor’u arayıp şöyle dedi: </p>
				<p class="paragraf-1">“İkinizi de severim... Kaç yıldır iş yaparız... Ama benden bu kadar... Şimdi... Seçin. Hanginiz? Biriniz yeter.” </p>
				<p class="paragraf-1">Hanginizi öldüreyim, diyordu. Ne de olsa bir iş adamıydı. Hayatta kalanla çalışmaya devam etmeyi düşünüyordu. Nasıl karar verdiklerini bilmiyorum... Aslında bir fikrim var... Aruz’un adamları bıçaklarıyla belirmeden dört gün önce, bir gece, teknede oturuyorduk ve Dordor, esrarından bir nefes çekip yıldızlara baktı, sonra da konuştu:</p>
				<p class="paragraf-1">“Ne yapardık eskiden, biliyor musun? Böyle bir turist teknesi falan geçerken el sallardık. Sonra da bakardık, kim karşılık veriyor, diye. Kaç tanesi kız, diye... Bazen sadece herifler el sallardı. O zaman da derdik ki, ulan bu mesafeden bile anlıyor karılar bir boka benzemediğimizi... Tek mi çift mi oynardık o el sallayanlarla...”</p>
				<p class="paragraf-1">Belki de böyle karar vermişlerdi. Kimin öleceğine... Ya da Dordor Harmin’e Aruz’la yaptığı konuşmadan hiç söz etmemiş ve bütün kısa çöpleri kendine saklamıştı... Sonra da şöyle devam etti:</p>
				<p class="paragraf-1"> “Diyor ya Âşık Veysel, ‘iki kapılı bir han’ diye? Ondan cereyan yapıyor bu hayat! Onun için üşüyorum hep. Gideyim de kapatayım birini!”</p>
				<p class="paragraf-1">Gitti ve o kapıyı ardından kapadı. 66 yerinden bıçaklanarak öldürüldü ve cesedinin fotoğrafları çekilip Libya’ya gönderildi. Fotoğraflar, bıçak darbelerinin sayılabileceği açılardan çekilmişti. Sipariş böyleydi. Çünkü o herif, beni sikilirken izlediğinde de öldüğünde de 66 yaşındaydı. </p>
				<p class="paragraf-1">Birazını babam anlattı. Birazını da Harmin’den dinledim. “Kaçsaydınız!” diyecek oldum, güldü Harmin. Ne söyleyeceğimi bilemedim. Hepsi benim yüzümden... Özür dileyecektim, sustum. Sonra Harmin de gitti zaten. Kendi kapısını kapamaya. Geriye kitapları kaldı. Hepsini bana bıraktı. Bir de ben kaldım... Bir de bütün o cesetler... </p>
				<p class="BOSLUK" xml:lang="en-GB"> </p>
				<p class="paragraf-1"><span class="metin-bold">On yaşında uğradığın bu tecavüz seni herhangi bir şekilde etkiledi mi Gazâ? </span></p>
				<p class="paragraf-1">Sen de kimsin? Şaka şaka! Tabii ki hayır. </p>
				<p class="paragraf-1"><span class="metin-bold">Emin misin?</span></p>
				<p class="paragraf-1">Ayrıca bu sadece benim başıma gelmiş bir şey değil ki!</p>
				<p class="paragraf-1"><span class="metin-bold">Doğru ama yine de...</span></p>
				<p class="paragraf-1">Sana bir sır vereyim! Bunu kimse bilmez... On yaşındaki bütün çocuklar tecavüze uğrar. </p>
				<p class="paragraf-1"><span class="metin-bold">Ciddi misin? </span></p>
				<p class="paragraf-1">Evet! </p>
				<p class="paragraf-1"><span class="metin-bold">Sonra ne olur peki? </span></p>
				<p class="paragraf-1">On bir yaşında olurlar. </p>
				<p class="paragraf-1"><span class="metin-bold">İyi de, neden kimse hatırlamıyor senden başka? </span></p>
				<p class="paragraf-1">Çünkü sağlıklı da ondan! </p>
				<p class="paragraf-1"><span class="metin-bold">Sağlıklı olan ne?</span></p>
				<p class="paragraf-1">Tecavüz... Çocukların geçirmesi gereken evreler vardır ya? Sağlıklı bir gelişim için... Tecavüz de onlardan biri işte. Onun için kimse hatırlamıyor... Zaten neyi hatırlamıyorsan, bil ki o sağlıklıdır!</p>
				<p class="paragraf-1"><span class="metin-bold">Ama sen hatırlıyorsun.</span></p>
				<p class="paragraf-1">Çünkü sürekli hatırlatıyorsun, amına koyayım! </p>
				<p class="paragraf-1"><span class="metin-bold">Kendini kandırıyorsun Gazâ.</span></p>
				<p class="paragraf-1">Gerçekten mi?.. Tabii ki kandırıyorum kendimi! Başka çarem var mı?</p>
				<p class="paragraf-1"><span class="metin-bold">Demek ki o tecavüzden etkilenmişsin. Hem de çok. Lütfen kabul et.</span></p>
				<p class="paragraf-1">Peki, kabul ediyorum... Ama sadece, lütfen, dediğin için.</p>
				<p class="paragraf-1"><span class="metin-bold">Teşekkür ederim... Nasıl hissediyorsun peki şimdi?</span></p>
				<p class="paragraf-1">Her zamanki gibi.</p>
				<p class="paragraf-1"><span class="metin-bold">Yani?</span></p>
				<p class="paragraf-1">Gat gibi!</p>
				<p class="paragraf-1"><span class="metin-bold">Efendim?</span></p>
				<p class="paragraf-1">Çiğnenmiş gibi! Çiğneniyor gibi. Her an çiğnenecekmiş gibi hissediyorum kendimi.</p>
				<p class="paragraf-1"><span class="metin-bold">O zaman, yapman gereken tek bir şey var...</span></p>
				<p class="paragraf-1">Neymiş o?</p>
				<p class="paragraf-1"><span class="metin-bold">Kendini tükürtmek.</span></p>
				<p class="paragraf-1">Nasıl?</p>
				<p class="paragraf-1"><span class="metin-bold">Acı ver.</span></p>
				<p class="paragraf-1">Kime?</p>
				<p class="paragraf-1"><span class="metin-bold">Hangi ağzın içindeysen, ona.</span></p>
				<p class="paragraf-1">Ama o öldü. Dordor’la Harmin öldürdü onu.</p>
				<p class="paragraf-1"><span class="metin-bold">Ölüler çiğneyemez Gazâ.</span></p>
				<p class="paragraf-1">Öyle bir çiğnerler ki! </p>
				<p class="paragraf-1"><span class="metin-bold">İnan bana, çiğneyemezler. Seni çiğneyen ağız başka.</span></p>
				<p class="paragraf-1">Başka ağız yok!</p>
				<p class="paragraf-1"><span class="metin-bold">Var... Depo!</span></p>
				<p class="paragraf-1">Depo mu? Saçmalama! O kimin ağzı peki? </p>
				<p class="paragraf-1"><span class="metin-bold">Babanın... Ahad’ın ağzı.</span></p>
				<p class="paragraf-1">Hiç öyle düşünmemiştim.</p>
				<p class="paragraf-1"><span class="metin-bold">Zaten düşünmek benim işim, Gazâ. Senin değil. </span></p>
				<p class="paragraf-1">Benim işim ne, o zaman?</p>
				<p class="paragraf-1"><span class="metin-bold">Beni öldürmek.</span></p>
				<p class="paragraf-1">Hep böyle söylüyorsun! Lütfen, böyle söyleme! </p>
				<p class="paragraf-1"><span class="metin-bold">Peki... Ama sadece, lütfen, dediğin için.</span></p>
				<p class="paragraf-1">Teşekkür ederim... Nasıl hissediyorsun peki şimdi?</p>
				<p class="paragraf-1"><span class="metin-bold">Her zamanki gibi.</span></p>
				<p class="paragraf-1">Yani?</p>
				<p class="paragraf-1"><span class="metin-bold">Kâğıttan bir kurbağa gibi!</span></p>
				<p class="paragraf-1 para-style-override-17"/>
				<p class="paragraf-1 para-style-override-17"/>
			</div>
		</div>
	</body>
</html>