<html xmlns="http://www.w3.org/1999/xhtml">
	<head>
		<title>7-7.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-7.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">Korkunç bir yaratığa dönüşmem sadece beş yıl sürmüştü. Babam, Aruz, Dordor ve Harmin’in bir toplamı olmuştum. Hatta toplamlarını da geçmiştim. Ne de olsa hâlâ bir çocuktum. 14 yaşındaydım. Bu yüzden de başkalarının acısı benim için sadece bir oyundu ve yaşadıklarımın hiçbiri gerçek gibi görünmüyordu. Ve bütün bunlar beni daha da korkunç yapıyordu. Çocuk işçiliğimi başka bir sektörde yürütüyor olsam bu kadar etkilenmezdim tabii. Benim yaptığım işte, ciğerlerimi delik deşik edecek garip kimyasallar ya da farkında olmadan bağımlısı haline geleceğim tiner benzeri uçucu maddeler yoktu. Ben hizmet sektöründeydim. Lağım kapaklı bir sektörde! Hizmet sektörünün kanalizasyonunda. İçinden insan geçen bir lağımın tıkanmamasından ve temizliğinden sorumluydum. Belki de bu yüzden, herkes gibi doğuştan sahip olduğum empati yeteneğim bu noktada bir halta yaramıyordu. Kendimi o yarı bok-yarı insanların yerine koyabilmem mümkün değildi. Zaten söz konusu yeteneğimin tamamını, babam, Aruz, Dordor ve Harmin’in davranış gerekçelerini anlamak için çoktan harcamıştım. Geriye, çevresine bir çift mermi gibi bakan gözlerimden başka bir şey kalmamıştı. Kaçakların bir adları, bir hayatları, içlerinde akan kanları ve bir sinir sistemleri olması beni kesinlikle ilgilendirmiyordu. Sadece öfkeleniyordum. En küçük tepkileri ya da en dar gülümsemeleri bile zehirli birer tırnak gibi yırtıyordu gözbebeklerimi. Özellikle de, içten içe kurdukları o hayalleri! Çünkü duyabiliyordum ben onları! Hem de gayet net duyuyordum o hayal inşaatlarını! Çok uzaklarda mutlu olma hayalleri! Gerçekleşmelerinde ister istemez benim de payımın olduğu o iğrenç hayalleri! Bir defasında sormuştum babama. “Biz de gidebilir miyiz?” diye. Yalvarmıştım hatta. “Baba, bizi de götürsünler!” Dordor’la Harmin’in teknelerine binip yeniden doğmak için başka kıyılara ayak basabilirdik. “Lütfen, baba, biz de gidelim!” Bakmıştı suratıma. “Bizim işimiz” demişti. “Gideni göndermek... Gitmek değil!” Bizim işimiz öldürmek, ölmek değil, der gibi... </p>
				<p class="paragraf-1">Bunun üzerine, ben de, Kandalı’da kalmanın acısıyla, kendi hayallerimi kurdum. Bazen gerçeğe bile dönüştüler. Hatta defalarca dönüştüler ve hepsi de tam hayal ettiğim gibi oldu: Kendilerine hangi toprak vaat edilmişse, ona ayak basmalarına iki adım kala aylarca sürmüş bir işkence olan yolculuklarının artık sona erdiğini düşündükleri o anda, Sahil Güvenlik tarafından yakalandıklarını gördüm. Ya televizyonda ya da gazetelerdeki fotoğraflarda. Kim bilir hangi gecenin hangi köründe, o Sahil Güvenlik projektörleriyle delik deşik olmuş suratlarına baktıkça kendimi o kadar iyi hissettim ki kahkahalar attım! Aynı anda bin avcıya yakalanmış bin gözlü bir tavşan gibi birbirlerine yapışıp kaldıkları o anları izledikçe, “Gördünüz mü!” diyordum. Hepsi boşunaydı işte! Şimdi, ilk uçakla, doğru geldiğiniz yere! Hayatınızda ilk defa uçağa bineceksiniz, onunla da sınır dışı edileceksiniz! Siktirin gidin hadi, her şeye baştan başlayın! Ama sonra birden kapanıyordu ağzım. Çünkü aklıma, yine bizim oradan geçecekleri geliyordu. Amına koyayım, diyordum! Hiçbirinden kurtuluş yok! Neden evinde oturmuyordu hiçbiri bu insanların? Neden kalmıyorlardı şehirlerinde? Neden?.. Sonra da herhangi birinin karşısına geçip başlıyordum bağırmaya: </p>
				<p class="paragraf-1">“Sokağında savaş mı var? Ha? Evinin önünde insanlar birbirini mi öldürüyor? Git, çık, savaş sen de o zaman! Öl, yaralan, sakat kal! Açlık mı var sizin orada? Çocuk yap, onu ye! Kendini ye! Ama kalkıp da dünyanın öbür ucuna gideceğim diye benim hayatıma sıçma! Hem ne olacak ki oralara gidince! İliğine kadar sikileceksin! Başka ne olmasını bekliyorsun? İnsanlar kollarını açmış, seni bekliyor çünkü değil mi! Geri zekâlı! Gideceğin yerde hiçbir değerin yok, anlamıyor musun? Hem de hiç! Göreceksin! Kimse seninle otobüste yan yana oturmak istemeyecek! Kimse seninle asansörde yalnız kalmak istemeyecek! Kimse o hiçbir zaman düzeltemeyeceğin aptal aksanınla vereceğin selamları almak istemeyecek! Kimse seninle komşu olmak istemeyecek! Kimse çocuğunun senin çocuğunla arkadaşlık etmesini istemeyecek! Kimse senin dinine ait en ufak bir şey duymak ya da görmek istemeyecek! Kimse o yemeklerinin iğrenç kokularını içine çekmek istemeyecek! Kimse senin para kazanmanı istemeyecek! Kimse senin onlardan daha mutlu olmanı ya da daha uzun yaşamanı istemeyecek! Kimse bir kuyrukta senin arkanda olmak istemeyecek! Kimse gittiğin yerde oy vermeni istemeyecek! Kimse seninle yatmak istemeyecek! Kimse gözlerinin içine bakmak istemeyecek! Kimse seni bir insan olarak görmeyecek! Kimse adını sormak istemeyecek! İsteyen olursa da, inan bana, ya delidir ya da istiyormuş gibi yapıyordur! İnsanlar senden o kadar nefret edecekler ki yerleştiğin her yerde emlak fiyatları düşecek! Bunu anla artık! Ama hâlâ canını veriyorsun oralara gitmek için! Hâlâ çocuklarını terk ediyorsun! Hâlâ yıllarca öküz gibi çalışıp bizim gibilere vermek için para biriktiriyorsun! Demek ki... Demek ki her türlü acıyı hak ediyorsun. İşte ben de, tam bu noktada devreye giriyorum! Sana öyle şeyler yaşatacağım ki gidip bunu bütün o orospu çocuğu arkadaşlarına anlatacaksın! Bütün o kaçak göç dünyanız var ya! Hani ‘Kim, nereye, nereden, kaç paraya geçip gidiyor?’ diye kulaktan kulağa oynadığınız o dünya! Sürekli palavralar atıp birbirinizin ağzının suyunu akıttığınız o dünyanız! Hepsi de senden bahsedecek! Sana olanları öğrenecek! Çünkü sen gidip anlatacaksın! Hem de ağlaya ağlaya! Belki bazılarını da anlatamayacaksın bile! Utancından! Onlar da beynini kemirecek! Seninle öyle birkaç gün geçireceğiz ki birlikte, bundan sonra göçmeyi düşünen kim varsa, evinden dışarı adımını bile atamayacak! Ya da nereye gidecekse, kuzey kutbundan geçip öyle gidecek! Böylece ben de... Ben de...”</p>
				<p class="paragraf-1"><span>Ben de ne? Konuşmam buralarda kesiliyordu... Çünkü olur da böylesi delice bir planla bütün bu işleri sona erdirebilirsem benim ne olacağım konusunda pek bir fikrim yoktu. Tek bildiğim, durumumun bundan daha kötü olamayacağıydı. Aslında, bütün bu cümleler, üzerinde çalıştığım bir metnin parçalarıydı. Örneğin, yemek kokuları ve dinle ilgili olan bölümleri ekleyeli çok olmamıştı. Ne de olsa, okumaya başlamıştım. Sınırlarına dahil olabilmek adına her şeylerinden vazgeçtikleri o ülkeler hakkında bilgi sahibi olmak için, elime ne geçerse okuyordum. Uğruna gebermeyi ya da on yıl boyunca köle gibi çalıştırılmayı göze aldıkları o ülkelerin ne boka benzediğini bilmem gerekiyordu! Ve öğrendiğim ne varsa, konuşmama katıyordum. Genelde ayakta başlardım. Ayakta konuşmak önemliydi. Çünkü onlar çoğunlukla yerde otururdu ve böylece aramızda oluşan bu hiza farkı, patronun kim olduğuna ilişkin daha baştan bir fikir verirdi. Önemli olan başka bir ayrıntı da ani başlangıçtı. Birden! En beklemedikleri anda, durup dururken bağırmaya başlamak! Hatta öncesinde çocuksu bir gülümsemeyle yüzlerine bakıp sonra bağırmak ve iyice donup kalmalarını sağlamak! Sonra da çömelir ve yüzümü yüzlerine yaklaştırırdım. Bunu yapmayı seviyordum. Birine çok yakından bakmayı ve bir sonraki hamleyi bilen tek kişi olmayı. Sosyal mesafe denilen, insanlar arası, saygı kaynaklı asgari boşluğa tecavüz etmek müthiş bir duyguydu! Önce yüzüme bakmak istemez ve bakışlarını kaçırır ama sonra ağzımdan saçılan tükürükleri alınlarından ya da yanaklarından silmek isterlerdi, böylece bir an için de olsa parmaklarının arasından göz göze gelirdik. Ve o an, ben onları görmezdim. Hemen dibimde bir çift göz, bir burun, bir ağız ve benden en az yirmi yaş büyük bir insan olduğunu bilir ama farkına varmazdım. Hiçbir şey gerçek gibi gelmiyordu, derken, bunu kastediyordum. Gerçek olan bendim. Sadece ben. Tabii bütün bunlar, o yaşlarda pek de sağlıklı olmadığımın kanıtıydı. Ama zaten yaptığım işte, akıl sağlığı aranan bir özellik değildi. Beş duyumun ve kaslarımın çalışıyor olması yeterliydi. Lağım temizliyordum! Ve madem işim buydu, o zaman lağımın tanrısı olmalıydım! Oldum da... Asla hatırlamak istemediğim, ancak unutmak için anlatmaktan başka çaremin olmadığı o kadar çok şey yaptım ki... Üstelik bunları da başka şeyleri </span><span class="metin-italik">asla hatırlamamak</span><span> için yaptım... Ama bugünü, dünü unutmak için yaşamak, hiçbir halta yaramadı. Aksine... Unutulması gerekip de unutulamayanlar, katlana katlana çoğaldı. Meğer önce yarını unutmak gerekiyormuş... Her doğanın yeni bir güneş olduğuna inanacak kadar unutmak... Her güneşi ilk ve son kez gördüğüne emin olacak kadar unutmak. “Bugünkü biraz daha geniş sanki!” ya da “Dünkü güneş daha ovaldi, değil mi?” diyecek kadar unutmak... Her günü ilk kez yaşıyormuş gibi hissedecek kadar unutmak gerekiyormuş... Ve de bağırmak: “Hangi dinde </span><span class="metin-italik">deja vu </span><span>yok, ben ona inanacağım!” Ve de susmak: Nerede diriliş yok, ben orada olacağım...</span></p>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>