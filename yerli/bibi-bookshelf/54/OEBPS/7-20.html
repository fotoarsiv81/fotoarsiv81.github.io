<html xmlns="http://www.w3.org/1999/xhtml">
	<head>
		<title>7-20.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-20.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"><span>Sadece titriyordum. Ve titredikçe de, kulaklarıma değen ince tüyler hissediyordum. Kim bilir kimin saçları ya da sakalları ya da kirpikleri ya da kaşlarıydı? Karanlıktı. Hiçbir şey göremiyordum. Ama hepsi de oradaydı. Her yerimde! Onlara dokunmaktan o kadar korkuyordum ki hareket bile edemiyordum. Ama onlar bana dokunuyordu. Omuzlarım etten iki duvarın arasına sıkışmış, öylece duruyordum. İki elim, bitişik duran iki dizimin üstündeydi. Başka hiçbir şeye dokunmamak için dizlerime yapışmış olan avuçlarımın terlediğini hissedebiliyordum. Ayaklarımı santim santim uzatmaya başladım. Dizlerim biraz açılmıştı ki onlara değdim. O insanlara. Önümde, bacaklarımı tamamen uzatabileceğim bir boşluk bile yoktu. Ellerim hâlâ dizlerimdeydi ve yapabileceğim tek şeyi yaptım. Çığlık attım. “Baba!” diye bağırdım. “Rastin!” diye bağırdım. Ama sesim hiçbir yere gitmedi. Mağaramın içinde dolaşıp durdu. Dolaştıkça da bir kulağımdan girip diğerinden çıktı. Ya sağır olacaktım ya da sesim kısılacaktı. İlk pes eden, ses tellerim oldu. Telefonum yoktu. Olsa da, insan etini aşabilir miydi, bilmiyorum. Üzerimde sadece kâğıttan bir kurbağa, iki paket sigara ve iki tane çakmak vardı. En çok işe yarama ihtimali olanlar da onlardı. Ama cesetleri görmekten o kadar korkuyordum ki o çakmaklardan birini asla yakamazdım. Ancak orada, o şekilde daha fazla da kalamazdım. Birbirine geçmiş o bedenlere dokunmaya mecburdum. En azından ayaklarımla itmeye çalışabilirdim. Küçücük bir yol bile açsam, kurtulabileceğimi düşünüyordum. Ve ellerimi dizlerimden ayırmadan, iki ayağımla aynı anda, tekmeler atmaya başladım. Tam olarak nereye vurduğumu bile bilmiyordum ama dizlerimi kaldırıp indiriyor ve tabanlarım her neye çarpıyorsa, onu itmeye çalışıyordum. Ama bir işe yaramıyordu. Sadece, yerinden kımıldamayan, yumuşak bir duvara tekrar ve tekrar vuruyordum. Belki biraz öne eğilsem ve ellerimi kullansam başka şeyler de yapabilirdim. Ancak iki omzumda da öyle bir baskı vardı ki öne eğildiğim takdirde, sahip olduğum alanı kaybedeceğimden emindim. İki yanımdaki o kilolarca et, gövdemin boşalttığı yeri derhal doldurur ve ben, daha da sıkışmış olurdum. Yine de, ellerimi kullanmaya karar verdim. Derin bir nefes alıp avuçlarımı dizlerimden ayırdım. Omuzlarımı sabit tutmaya çalışarak, ellerimi, iki yanımdaki duvarlara yasladım. Sağ elime bir kumaş geldi. Sol elimse gittiği gibi döndü. Çünkü dört parmağım bir alna, başparmağım da bir göz çukuruna denk gelmişti. Sol elim için de bir kumaş bulmalıydım. Ama avucumu nereye yaslasam, ya bir burun ya da bir ağız geliyordu elime. En kötüsü de ağızdı, çünkü parmaklarım, dudakların arasından geçip bir çift dişe ve biraz da diş etine değmişti. Çaresizce, başladığım ilk noktaya, yani alna döndüm. Başparmağımı, göz çukurundan olabildiğince uzak tutmaya çalışarak, avucumu o alna yasladım ve bütün gücümle ittim. Ama hiçbir şey olmadı. Alnını tuttuğum kafa, yerinden bile kımıldamıyordu. Ben de soldan vazgeçip sağ elime yüklendim. Kumaşın altındaki kaburga kemiklerini tane tane hissedebiliyordum. Yapabildiğim kadar ittim ama sağımdaki duvar da, en az solumdaki kadar sağlamdı. Ancak vazgeçmedim. Defalarca denedim. Denedikçe de korkumun yerini panik almaya başladı. Panikle birlikte, neye dokunduğumu önemsemez hale geldim. İki elime de ne gelirse, itmeye başladım. Hatta sol elim, yeniden o ağza girip çıktı. Bu arada ayaklarımla, karşımdaki duvara vurmaya da devam ediyordum. Debelenen bir solucan gibiydim. Oturduğum yerden tekme atmaya ve itmeye, nefes nefese kalana kadar devam ettim. Ama hiçbir işe yaramadı! Hem de hiçbir işe... Ağlamaya da, işte o zaman başladım. Gözyaşları içinde ve ne</span><span>fes nefese, bağıra bağıra ağlıyordum. Hayatım boyunca pek de ağlamamış, ama o bir hafta içinde, ikinci kez hıçkırıklara boğulmuştum. Tabii ki içinde bulunduğum durum, Rastin’in söylediğim yalanı fark etmesinden katbekat korkunçtu. Dolayısıyla, ağlamam da öyleydi. Katbekat fazla! Ağzımı yırtacak kadar açıyor ve çoktan çatlamış sesimle, garip bir hayvan gibi uluyordum. Nasıl olsa, kimse görmüyordu. Etrafımda onlarca insan vardı ama hiçbirinin de, ne kadar çirkin ağladığımı görmesine imkân yoktu. Öyle bir ağlıyordum ki yummaktan gözlerim acıyordu. Ağlamaya annesinin rahminde başlamış bir bebek gibiydim. Annesinin rahminden çıkamayacağını bildiği için ağlayan bir bebek gibi. İlk nefesini almak için değil, son nefesini vermek için ağlayan bir bebek... </span></p>
				<p class="paragraf-1">Birkaç dakika sonra, yavaşlayan bir tren gibi ağır ağır durdu ağlamam. Gözyaşlarım inceldi ve sonunda tamamen kurudular. Artık bir ölü gibiydim. Ellerim yine iki dizimin üzerinde, hareketsizce oturan bir cesettim. Ben de onlardan biriydim. Çevremi saran o insanlar gibi. Tek farkım, hâlâ nefes alıp veriyor olmamdı. Bütün bunlar bir hesap hatası gibiydi. Herkesin ölü olması gereken bir cesetler yığınındaki tek canlı olarak kalmam bir hata olmalıydı. Ama o daracık boşlukta, benden başka hata yapabilecek biri yoktu. Varsa da, artık yaşamıyordu. Dolayısıyla hepsi benim hatamdı. Her şey... Ve bu hatanın düzeltilmesi gerekiyordu... Kimsenin beni bulamayacağından emindim. Geçtiğimiz o yol, belki de yıllardır kullanılmıyordu. Ve bizi o kayalık koyda bekleyen kaptanın zerre kadar umurunda değildik! O da, biz de, Afganlar da yasadışıydık. Varlığımız bile yasadışıydı! Peşimize düşüp bizi arayacağını hiç sanmıyordum. Asla böyle bir riski almazdı. O an, aklıma Yadigâr geldi. Resmi suç ortağımız! Belki o biliyordur, dedim. Hangi yoldan geçeceğimizi ve malı teslim etmek için nereye gideceğimizi... Ama sonra onun da umurunda olmayacağını düşündüm. Jandarmanın devriye güzergâhından çok uzaklarda, bizi tesadüfen bulması, pek de inandırıcı olmazdı. Kendini tehlikeye atması için hiçbir neden yoktu. Dolayısıyla kimse gelip beni kurtarmayacaktı. Kimse ortaya çıkıp bu hatayı düzeltmeyecekti. Bunu sadece ben yapabilirdim. İntihar, aklıma gelen bir düşünce değildi artık. Bütün bedenime aynı anda saplanan bin bıçak gibi bir duyguydu. Nefret gibiydi! İntiharı düşünmeyip de hissettiğim an, işte buydu. Altıncı hissim, intihardı! Madem, etrafımdaki herkes ölüydü, ben de ölecektim! Hatta çakmaklarım bir işe yarayacaktı ve kendimi yakarak öldürecektim. Hepimizi ateşe verecektim. Önce etrafımdakileri tutuşturacak, sonra da ben yanacaktım. O kadar aptaldım ki bunu yapabileceğime inandım. O kadar aptaldım ki bunu denemek için cebimdeki paketi bile çekip aldım. Ama o kadar korkaktım ki hiçbir şey yapamadım. Ölümden değil ama yanmaktan korkuyordum. Ayrıca o cılız alev ve her yerimdeki o ıslaklıkla hangi yangını çıkaracaktım? Elimdeki o çakmakla, öylece donup kaldım... Ve bedenimin yerine bir sigara yakmak daha mantıklı geldi. Ama çakmağın alevi o küçücük deliği aydınlattığında artık her şey için çok geçti. Işıktan ve ışığın sayesinde görebileceklerimden ne kadar korktuğumu, bir anlığına da olsa unutmuş ve boş bulunup yakmıştım çakmağı. Ama ne alevini, dudaklarımdaki sigaranın ucuna götürebildim ne de hareket edebildim. Çünkü o çakmağın ışığında, cehennemi gördüm. Üstelik o cehennemdeki tek ateş, benim elimdeydi. Demek ki şeytan bendim ve orası benim evimdi. Ama evimin duvarlarına daha fazla bakamadım ve çakmağı kusarak söndürdüm. Ellerimle çenemden ne toplayabilirsem topladım. Ve tam da pantolonuma sürterek avuçlarımı kurutmaya çalışırken, o ana kadar fark etmediğim 12 küçük, fosforlu noktayı gördüm. Bir yelkovan, bir akrep ve bir saniye çubuğuyla birlikte bileğimde parlıyorlardı. Kaymakamın hediyesi olan saatin kadranında, 3’ü çeyrek geçiyordu. <span class="metin-italik">Kandalı’dan Dünyaya</span> gazetesindeki o fotoğraftaki gibi. Ama bu defa, geceydi. Hem de dünyanın en karanlık gecesi. Çünkü cehennemde kimse yanmıyor ve tek bir alev bile yükselmiyordu. Oysa dünyayı aydınlatan, güneş değil, oydu: Cehennem ateşi... Belki biraz da morfin sülfat.</p>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>