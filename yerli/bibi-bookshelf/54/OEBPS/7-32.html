<html xmlns="http://www.w3.org/1999/xhtml">
	<head>
		<title>7-32.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-32.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1">Otobüsten indik ve Bedri sordu:</p>
				<p class="paragraf-1">“İyi misin?”</p>
				<p class="paragraf-1">“İyiyim” dedim.</p>
				<p class="paragraf-1">“Emin misin?”</p>
				<p class="paragraf-1">“Evet.”</p>
				<p class="paragraf-1">“İyi...”</p>
				<p class="paragraf-1">Sekiz saatlik bir yolculuğu henüz tamamlamıştık, geriye Ankara caddelerinden geçip gitmek kalmıştı. Bir taksiye bindik ve Bedri, önündeki güneşliği indirip aynasına bakarak kravatını takarken, gideceğimiz adresi söyledi. Arka koltuktaydım. Otogardan çıktık ve birbirine benzeyen sokaklara girdik. Üzerimde, okul üniformam vardı. Bedri böyle uygun görmüştü, çünkü o takımın içinde daha çalışkan görünüyordum... </p>
				<p class="paragraf-1">Yanımızdan kayıp giden arabalara bakıyordum. İçlerinde, sabahın mahmurluğunu gözlerinde taşıyan erkekler ve kadınlar vardı. Ankara çoktan uyanmış ve uyandığına çoktan pişman olmuş gibi görünüyordu. Durduğumuz her kırmızı ışıkta, iki kaldırımdaki onlarca insanın aynı anda birbirlerine doğru yürüyüp, hemen önümüzde birbirlerine karışmalarını izliyordum. Yüzleri solgun ve boştu. Ankara bir karın boşluğuydu ve biz içinden geçiyorduk. </p>
				<p class="paragraf-1">Bakanlık binasının önüne geldiğimizde taksiden indik ve Bedri saatine baktı. Randevumuza daha bir buçuk saat vardı. Çevresine bakan Bedri, aradığını bulmuş olmalı ki, “Gel, şurada bir şeyler atıştıralım” dedi. “Sonra da bankada bir işim var, onu hallederiz.”</p>
				<p class="paragraf-1">Üzerlerinde benim gibi üniformaları ve Bedri gibi takım elbiseleri olan insanlarla birlikte kahvaltı yaptık. Garsondan çayının tazelenmesini isteyen Bedri bana dönüp sordu:</p>
				<p class="paragraf-1">“Heyecanlı mısın?”</p>
				<p class="paragraf-1">“Değilim” dedim. Oysa iki gündür uyuyamıyordum. İki gündür, bakanla yapacağımız görüşmeyi düşünüyordum. Belki birkaç dakika, belki de bir saat sürecekti. Ancak, biraz önce taksiden önünde indiğimiz binadan çıktığımda hayatım tamamen değişmiş olacaktı. Sonrasında attığım her adım, beni İngiltere’ye daha da yaklaştıracaktı. Yeniden doğuşumun en önemli evrelerinden birini yaşıyordum. Heyecanlı olmam gerekirdi ama değildim. Onun yerine başka bir şey hissediyordum. Nedenini bilmediğim bir huzursuzluk... Belki de, yaptığımız gece yolculuğundan, diye düşündüm ve önemsemedim. Ne de olsa, otobüsün, saatler boyunca, içinden geçtiği karanlık bana başka karanlıkları hatırlatmıştı. Üstelik gece boyunca, aralıklarla da olsa yağmur yağmıştı ve başımı yasladığım cama çarpıp parçalanan damlaları izlemiştim... Ama şimdi, hatırlamanın zamanı değildi. Kesinlikle değildi...</p>
				<p class="paragraf-1">“Hadi bakalım, gel o zaman” dedi Bedri ve kalktık... </p>
				<p class="paragraf-1">Geniş bir caddeyi geçip, sözünü ettiği bankaya girdik. Bedri, “Sen otur” dedi. Günün erken bir saatinde olmamıza rağmen içerisi kalabalıktı. Belki de aynı nedenden ötürü, kalabalığın çoğu yaşlıydı. Hayatları boyunca çalışıp uykusuz kalmış, ancak artık bir işleri olmasa da uyuyamayan, yaşlı insanların saatindeydik. Bankaların ve bütün binaların açılış saatlerini bilenler tarafından kuşatılmıştık. Yaşayacak pek bir zamanları kalmadığı için hiçbir yere geç kalmak istemeyen ve gidecekleri her yere erkenden uçup giden yaşlı kelebeklerin dünyası... Ellerinde girişteki otomattan çekip aldıkları sıra fişleriyle, bekleme koltuklarına gömülmüş, sessizce çevrelerini izliyorlardı. Durduğum yerden, koltukların yepyeni olduğunu görebiliyordum. Üzerlerindeki naylon korumaları yırtılıp atılmış olsa da kenarlarından şeffaf kalıntıları sarkıyordu. Kimse, onları tamamen temizleme zahmetine girişmemişti. Belki de gerek görmemişti. Ne de olsa, üzerlerinde oturanların gözleri çoktan bozulmuştu. </p>
				<p class="paragraf-1">“Kimse hiçbir şeyi umursamıyor!” diye mırıldandım. Sonra da birkaç adım atıp, bekleme bölgesindeki tek boş koltuğa oturdum. Önce dizlerime sonra da yanımdaki dizlere baktım. Başımı kaldırıp çevirdim ve o dizlerin sahibini gördüm. Kaç yaşlarında olduğunu tahmin etmem mümkün değildi ancak neresine baksam kırışıktı. Yaşlı adamın yüzünde, kahverengi çerçeveli bir gözlük vardı. Ve tıpkı Rastin gibi, gözlüğün, burnunun üstünden geçen parçasını bantlamıştı. Başımı salladım ve “Kimsenin umurunda değil!” diye mırıldandım. </p>
				<p class="paragraf-1">Kendisini izlediğimden tamamen habersiz olan yaşlı adamın gözleri, vezne ve sıra numaralarının belirdiği dijital panodaydı. Avucunun içindeki küçük ve kırışmış beyaz kâğıtta 82 yazıyordu. Bir an için, bu sayının, adamın yaşı olabileceğini düşündüm. Üzerinde eski bir palto vardı. Dijital panoda yanıp sönen sayıları büyük bir dikkatle takip ediyor ve sürekli, avucundaki 82’ye bakıyordu. Ve sonunda beklediği an geldi. Panoda, kırmızı ve parlak noktalarla 82 yazdı. Adamın kalkmasını bekledim ama kalkmadı. Önce sağına sonra da bana baktı. Göz göze geldik ama o bakışlarını kaçırdı ve titreyen eliyle birlikte sıra fişini paltosunun cebine soktu. Sıranın kendisine geldiğini, ben dahil kimsenin anlamadığından emindi. Veznedarlardan biri, iki kez “82!” diye seslendi. Ama yaşlı adam hiçbir şey yapmadı ve sadece bekledi. Ne zaman ki panoda 83 yazdı, o da kalktı ve ağır adımlarla çıkışa doğru yürüdü. </p>
				<p class="paragraf-1">Kim bilir hangi nedenle, hangi işlemden vazgeçti, diye düşünürken, yaşlı adamın, karşısına geçtiği otomattan yeni bir fiş aldığını gördüm. Aynı ağır adımlarla bana doğru yürüdü ve yerine oturdu. Önce, elindeki fişe baktı, sonra da bana dönüp gülümseyerek “Yanlış almışım da numarayı” dedi. Bu yalanına karşılık ne bir yanıt verdim ne de gülümsedim. Ama o devam etti: </p>
				<p class="paragraf-1">“Benim de senin gibi bir torunum var... Kaça gidiyorsun?”</p>
				<p class="paragraf-1">En azından bu sorusuna bir yanıt verebilirdim... Kimseyi üzmeyecek bir şeyler söyleyebilirdim. Ama neden bilmiyorum, bir huzursuzluk vardı üzerimde. Herkese bulaşsın istedim ve kulağına eğilip fısıldadım:</p>
				<p class="paragraf-1">“O kadar yalnızsın ki midemi bulandırıyorsun!”</p>
				<p class="BOSLUK" xml:lang="en-GB"/>
				<p class="paragraf-1"><span>Milli Eğitim Bakanı’nın makam odası, neredeyse bizim hangar kadardı. Uzun bir bekleyişten sonra içeri girmiş ve boyundan büyük bir koltukta oturan bakanın, telefonla konuşmakta olduğunu görmüştük. Sekreteri, Bedri’yle bana, oturacağımız koltukları göstermiş ancak, telefon konuşması sona erene kadar ayakta beklemeyi uygun görmüştük. Sonunda, bakan telefonu kapamış ve bizimle tokalaşıp, “Buyurun” demişti. Biz de ancak o zaman oturmuş ve oturur oturmaz da Bedri’yi dinlemeye başlamıştık. </span></p>
				<p class="paragraf-1">Gerçek bir devlet memuru olarak, en doğru kelimelerle durumumu özetleyen Bedri, daha önce de yazılı olarak belirttiği gibi lise son sınıfta ve ilk dönem itibariyle okul birincisi olduğumu, hem <span class="metin-italik char-style-override-11">TOEFL</span> hem de <span class="metin-italik char-style-override-11">IELTS</span><span class="metin-italik"> Academic</span> sınavlarında tam puan aldığımı birkaç dakika içinde anlatmayı becermişti. </p>
				<p class="paragraf-1">O bütün bunları tane tane sayarken, birkaç kez “Maşallah!” diyen bakan beni, ben de önümdeki sehpada duran kristal kül tablasını izlemiştim. Kapalı alanlarda sigara içilebilen o muhteşem yıllardan birindeydik... </p>
				<p class="paragraf-1">Bedri’nin “Sayın bakanım, zat-ı âlinizden ricamız” diye başlayan cümlesini, bakan, “Doktor yapalım seni!” diyerek tek hamlede kesti. Sabit biçimde bana bakıyor ve gülüyordu. Galiba biraz da Yadigâr’a benziyordu. Ne diyeceğimi bilemediğim için sadece tebessüm etmekle yetindim. Yanıt vermediğimi gören Bedri, kendi cümlesini tamamlayıp, Cambridge’in Sosyal Antropoji bölümünde okuyabilmem için, yıllık ortalama 25.000 sterlin tutarında bir bursa ihtiyacım olduğunu söyleyip sustu. Ancak bu geçici sessizliği yine kendisi bozdu ve söz konusu miktarın yarısını, lisemin karşılamaya hazır olduğunu ekledi. </p>
				<p class="paragraf-1"><span>Bütün bu süre içinde gözlerimi yeniden kül tablasına dikmiştim. Geniş pencerelerden süzülen bir gün ışığı huzmesinin, kristalin içinde kırılıp parçalanışını izliyordum. Güneşten kopup ayağıma kadar gelmiş olan ışık, bir izmarit gibi kül tablasında ezilip sönüyordu. Ben de düşünmüştüm doktor olmayı. Benim de aklıma gelmişti. Böylece, uzun süreli açlıklar yaşamış kişilerde ortaya çıkan Korsakoff sendromu hakkında araştırmalar yapabilecektim. Ama sonra, “İnsan sağlığı için bu kadar uğraşmaya değmez!” diye düşünmüştüm. Bunun üzerine, “Belki de biyolog olmalıyım” demiştim. Önce biyolog olacak, sonra da adli entomoloji üzerine uzmanlaşacaktım. Dolayısıyla, bir cesedin ölüm zamanını, üzerindeki bakterileri ya da böceksi oluşumları inceleyerek anlayabilecektim. Ancak bir süre sonra, bu kararımdan da vazgeçmiş, çünkü “Bana ne amına koyayım! Kim ne zaman gebermişse gebermiş!” diye düşünmüştüm. Yine de biyoloji</span><span> ilgimi çekmişti. Kadınların hamilelik süresince göğüslerinde oluşan o kolostrum denilen sıvının içeriğine ilişkin bilgi sahibi olmak için uygun bir branştı. Hatta o sütün tadı, yıllar sonra, yine damağımdaydı. Ne kadar yutkunursam yutkunayım, geçmedi.</span></p>
				<p class="paragraf-1">“Geri geleceksin ama değil mi, Gazâ efendi? Külahları değişmeyelim sonra!”</p>
				<p class="paragraf-1">Bu, bana mı söyleniyordu? Başımı kaldırıp Bedri’ye baktım. </p>
				<p class="paragraf-1">“Kalma oralarda sonra! Memlekete senin gibi adam lazım, oğlum!”</p>
				<p class="paragraf-1">Bedri’nin dudakları hareket etmediğine göre konuşan bakandı. Başımı ona çevirdim ve yine gülümsemekle yetindim. Bunun üzerine, Bedri, “Heyecanlandı da biraz, kusura bakmayın...” dedi. Oysa nabzımda hiçbir değişiklik yoktu. Bundan emindim çünkü görebiliyordum kalbimi. Kalbimle birlikte atıyor ve sadece o boğuk, ritmik sesini dinliyordum. Belki de bu yüzden, konuşulanları artık duymuyordum. Dev makam odasının dört bir yanında dört dev hoparlörden yükseliyormuş gibi her yanımı kaplamış olan kalp atışımı dinliyor ve bana bakan yüzlerdeki hareket eden ağızları izliyordum. Ve o ağızlardan biri çok az daha açılıp, içinden yükselerek çıkan sesle, kalp atışımı bastırdı.</p>
				<p class="paragraf-1">“Evladım, iyi misin?”</p>
				<p class="paragraf-1">Konuşan bakandı. Galiba ben de konuşabiliyordum. En azından öyle hatırlıyordum.</p>
				<p class="paragraf-1">“Evet” dedim. “İyiyim. Siz nasılsınız?”</p>
				<p class="paragraf-1">Bakan güldü. Bedri gülmedi. </p>
				<p class="paragraf-1">“Gazâ çalışmaktan biraz yorulmuş herhalde, değil mi?” diye sordu bakan Bedri’ye. Ama gözleri hâlâ benim üzerimdeydi.</p>
				<p class="paragraf-1">“Efendim” dedi Bedri. “Takdir edersiniz ki...”</p>
				<p class="paragraf-1">Bakan yine sözünü kesti ve “Tamam!” dedi. “Hallederiz... Ama şimdi, kusura bakmazsanız, bir toplantım var... Ben müsteşarlığa talimat veririm, onlar sizi arar... Hadi bakalım, Gazâ bey, senin de yolun açık olsun, yavrum. Adam gibi oku, gel. Anlaştık mı?”</p>
				<p class="paragraf-1">Son cümlesi de bitince bakan ayağa kalktı ve bana elini uzattı. O anda Bedri de ayağa kalktı ama ben oturmaya devam ettim. Bedri, bakanın, havada kalmış olan elini yakalayıp “Efendim, çok sağ olun, inanın, Gazâ yavrumuz sizi asla mahcup etmeyecek” deyip bana baktı. Ben de ancak o zaman kalktım. Bedri elini çekmiş, tokalaşma sırası bana gelmişti. Ama bir sorun vardı. Büyük bir sorun... Bakana dokunmak istemiyordum. Sadece bakana değil, kimseye değmek istemiyordum. Oysa sağ elimi sadece biraz kaldırıp, bakanla tokalaşabilsem, o odadan, yeniden doğuşumu tamamlayan bir bursla çıkabilecektim. Bunun farkındaydım. Ama ne bedenim beni dinliyor ne de zihnim bana itaat ediyordu. Dışarıdan bakıldığında Gazâ’ya benzeyen birinin orada olduğu açıktı ama, o ben değildim. Kendi içimde kaybolmuştum. </p>
				<p class="paragraf-1">Bakanın elini havada bırakıp arkamı döndüm ve yürümeye başladım. Mutlaka Bedri de, bakan da bir şeyler söylüyor, hatta belki de bağırıyorlardı. Ama ben sadece kalp atışımı duyuyordum. Ve adımlarımı o ritme uydurmak, bana büyük bir zevk veriyordu. Ne yazık ki, yanlış zamanda delirmiştim. Yanlış yer olduğunu düşünmüyorum çünkü o makam odası, kesinlikle bizim hangar kadardı.</p>
			</div>
		</div>
	</body>
</html>