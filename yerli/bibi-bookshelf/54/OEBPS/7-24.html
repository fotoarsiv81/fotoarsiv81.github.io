<html xmlns="http://www.w3.org/1999/xhtml">
	<head>
		<title>7-24.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-24.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1 para-style-override-17"/>
				<p class="paragraf-1 para-style-override-17"/>
				<p class="paragraf-1"><span>Karaya bir türlü çıkamamış ve altında kalmış olan Dordor’la Harmin’i düşünüyordum. Ya da hayal görüyordum. Ya da uyuyor ve birbirlerinin kuyruklarından tutarak başımın etrafında dönen rüyalar izliyordum. Uyanık olup olmadığımı anlayamıyordum. Çakmağımla, kime ait olduğunu bilmediğim bir bacağa, her 12 saatte bir, bir yanık izi bırakıyor ve geçen zamanı oradan takip edebiliyordum. Bir sırta da, yine çakmakla, yanık renginde </span><span class="metin-italik">03:15</span><span> yazmıştım. Dolayısıyla saat ve tarih konusunda bir sorunum yoktu. Hatta birilerinin duyabileceği ihtimalini düşünerek, her saat başı, en az beş dakika boyunca, avazım çıktığı kadar bağırıyordum. Cesetlerden birinin cebinde, açılmamış bir paket bisküvi bulmuştum. Her dört saatte bir, birini ağzıma atıp, yine en az beş dakika süren bir ayinle, dilimin üstünde erite erite yiyor ve doyduğumu sanıyordum. Ayrıca insan etiyle damıtılmış yağmur suyunu da içmeye devam ediyordum... Bunların hangisini uyurken, hangisini de uyanıkken yaptığımı bilemesem de, hemen hemen düzenli bir hayata sahiptim. Köle tüccarı, sonunda ıssız adasına düşmüş ve ona alışmıştı! Ama bunun yanında, çakmağı yakmak zorunda kaldığım anlarda, kimsenin hiçbir zaman alışamayacağı bir şeye de tanıklık ediyordum! Evet, otopsi uzmanlarını düşünerek kendime güç verdiğim anlar olmuştu ama bu defa bir işe yaramıyordu. Ne de olsa hiçbir otopsi uzmanı, morgdaki buzluklara cesetlerle birlikte girip yatmıyordu. Ama ben yatıyordum! Bu yüzden de nasıl şiştiklerini çok yakından görebiliyordum. Yüzleri ve özellikle de karınları şişiyor, </span><span>bütün derileri geriliyor ve etrafımda küçük sinekler uçuşuyordu. Diğerleri gibi ölü olmadığımı anlayınca biraz üzülüyor, sonra da içinden çıktıkları karanlığa dönüp gidiyorlardı. Aslında ben de orada yaşıyordum. Kaçacak bir yerim olmadığı için karanlığa saklanıyordum. </span></p>
				<p class="paragraf-1"><span>Her şey, her yer ve herkes o kadar kötü kokuyordu ki, sürekli ıslak tutmaya çalıştığım iki kumaş parçasını burun deliklerime olabildiğince sokuyor ve öyle oturuyordum. Ağzımdan nefes aldığım için de dudaklarım kuruyordu. Ama bu bir sorun değildi. Sorun, uyuduğumda, açık olan ağızlara girmeye alışmış olan o sineklerin beni ve bademciklerimi de ziyaret edebilecek olmasıydı. Bu yüzden de, yüzümün etrafına sardığım, ağzımı ve burnumu kapatan bir şalla yaşıyordum. O korkunç kokuyu durduruyor muydu, bilmiyorum ama ben öyle sanıyordum. Kumaş konusunda hiçbir sıkıntım yoktu. Her yerim giysi kaynıyordu. Ayakkabılar, gömlekler... Hatta bir palto bile vardı. Her şey bir kumaş meselesiydi! İstesem çekip yırtabilir ve hepsini alabilirdim. Ama üzerime geçirdiğim üç kazak bana yetiyordu. Altıma da bir ceket ve kalın bir yün yelek sermiştim. Sonuçta, donarak ölmeyeceğim, ortadaydı. Ama giysilerini çekip aldıkça çıplaklaşan o insanların renkten renge giren bedenlerine bakmak ölümcül olabilirdi! Dolayısıyla gözlerim, çoğu zaman kapalı oluyordu. Her ne kadar hayat, bizim gibi bir hatayı silemediği için üzerimizi karalamış ve böylece zifiri bir karanlıkta kalmış olsak da...</span></p>
				<p class="paragraf-1"><span>107 saattir oradaydım. Bacaklarım birer tahta parçasıydı. İçlerindeki kan, artık bir nehir değil, sadece balçıktı. Dura dura çamur tutmuştu. Bu yüzden de bacaklarım, içlerindeki o bataklığa doğru çekiliyordu ve etim ağırlaşıyordu. Ne kadar ovarsam ovayım, ne kadar vurursam vurayım, kanım kımıldamıyordu. Dünyanın en çirkin gölü iki tarafından da yolu kesilmiş bir nehirse, o deliğin en ölü bacakları da bendeydi. Son çarem, arkamdaki cesede ağırlığımı verip ayaklarımı havaya kaldırmak ve bacaklarımı olabildiğince uzatıp, görünmez bir bisikletin pedallarını çevirmek oluyordu. Bu egzersiz biraz da olsa işe yarıyor ve birkaç dakikalığına da olsa, bacaklarım yeniden bana ait oluyordu. O daracık yerde bile, sahip olduğum her şey beni terk etmeye öylesine hazırdı ki onları yanımda tutmak ve korumak için büyük savaşlar vermem gerekiyordu. Çünkü aklım, bacaklarım, hayatım ve her şeyim, beni orada bırakıp gitmek için fırsat kolluyordu! Beklediklerini biliyordum! Zayıf düşüp savaşamayacak hale gelmemi bekliyorlardı. Sanki bunca yıldır birlikte yaşamamış ve her şeyi paylaşmamışız gibi! Bana ihanet etmek için yer arıyorlar ve “Sana asla sadık değiliz!” diye bağırıyorlardı. Bir insanın aklı bile ona ihanet etmenin peşindeyse, bu dünyada güvenilecek ne kalmıştı? Başkalarının akılları mı? Asla! Arkamdaki cesedin depodaki hayatı öyle geçmişti. Başkalarının akıllarına güvenerek... Her yerini giysilerle sarmış ve bir mumyaya çevirmiştim. Bunu yaparken de yüzünü görmüş ve yaşlı adamın oğlu olduğunu anlamıştım. Önce babasının</span><span>, sonra da Rastin’in akıllarına güvenip bir köpeğe dönüşmüştü! Başkalarının akıllarıyla karar veren o adamın nasıl saf değiştirdiğini ve bir kölelikten diğerine nasıl kolayca geçebildiğini gözlerimle görmüştüm. Peki ama ne işine yaramıştı, başkalarına güvenmek? Neydi çıkarı? Daha mı az hata yapmıştı? Kesinlikle hayır! Ama galiba, hatalarını daha az sahiplenmiş, hatta belki de o depoda geçirdiği günler içerisinde hiçbir zaman, üzerinde bir sorumluluk hissetmemişti. İnce bir yelekle sardığım yüzündeki o garip huzur her şeyi anlatıyordu aslında. Yaşadığı sürece hiçbir seçimi kendi aklıyla yapmamış olanlardaki o ifadeden vardı yüzünde. Sorumluluk değmemiş bir yüz ve özgür iradeyle asla zorlanmamış yüz kasları... İşte! Başkalarının akıllarına güvenmek, adamın bu işine yaramıştı! Kendi kararlarını vermekten vazgeçip, başkalarının kararlarını uygulaması gerektiğine inandığı gün, üzerinden, hayat boyu yapılması gereken bütün seçimlerin ağırlığı kadar bir yük kalkmış, hatta bir anlamda, özgürleşmişti. Bütün insanlar gibi o da, seçimler yapma zorunluluğu tarafından kuşatılmış olarak doğmuş ama bir makineye dönüşme pahasına da olsa, iradesinden vazgeçme cesaretini gösterip o kuşatmayı yarıp çıkmıştı. Çıktığı yer, sorumluluğun dışıydı! Kendininki yerine başkalarının akıllarına güvenerek, zihnini hayatla kirletmemiş ve daima emirlere uyduğu için, kimse tarafından sorgulanmamıştı. Özellikle de kendi vicdanı tarafından! Bütün sorgulardan muaf olmasının nedeni, işte bu itaatiydi. İtaat, iradesinden vazgeçen için, dünyanın bütün hatalarını yapabilme özgürlüğüydü! İtaat, kişinin, kendi başına işlemeye asla cesaret edemeyeceği suçları gerçekleştirebilmesinin müthiş bir yoluydu! İtaat, her gün farklı biri olarak uyanılan bir rüyaydı! Öyle bir rüyaydı ki insan kendini sürekli bir şeyler yaparken görüyor ama gerçekte onları kendisinin yapmadığını biliyordu. İtaat bir mucizeydi! Sıradan bir insanı alıp ona atom bombası attırabilir, sonra da bütün dünyayı o insanın masum olduğuna inandırabilirdi. İtaat, suçluluk duygusu ve vicdan azabının panzehiriydi! Herkes itaat etmeliydi! Hepimiz, itaat edecek birini bulup suçu ona atmalıydık! Herhangi bir ülkenin ya da bir çocuk çetesinin lideri bile olsak, itaat edecek birilerini bulmalıydık. Her şeyden önce, akıl sağlığını korumak için bu şarttı. Yapayalnız bir imparator bile olsak, etrafımızda bize emir verecek tek bir insan bile olmasa, yine de bir yolunu bulup itaat edecek birini bulmalıydık. Tanrı, bunun için vardı! Dünyanın bütün kralları, imparatorları, diktatörleri ve devlet başkanları itaat edebilsin diye! İtaat denilen çamaşır suyunu vicdanlarına döküp, “Her şey Allahtan!” diyerek uykuya dalabilsinler diye! Hatta sadece liderler, yalnızca tanrıya itaat edebiliyordu. Çünkü diğer bütün insanlar hem liderin hem de tanrının buyruklarını yerine getiriyordu. Bütün mesele, kime itaat edeceğini seçmekteydi. Tek bir seçim yapıp, gelecekteki bütün seçimlerden muaf olmak! Biraz da at yarışına benziyordu, bu iş! İradeni kime yatıracağını doğru tutturmak gerekiyordu. Öyle bir lider olmalıydı ki, hiçbir krizde halkına dönüp de “Bütün bunlar, sizin suçunuz!” dememeliydi. Kendisine yatırılmış bütün iradeyi alıp sonuna kadar harcamalı ve kendi iradesini de, ona asla hesap sormayacak olan bir tanrıya devretmeliydi. Böylece, o ülkede işlenmiş bütün suçların sorumluluğunu, bir sanayi atığı gibi uzaya gönderebilmeliydi. Vicdan azabından delirmemenin ve bir toplum olarak temiz kalmanın tek şartı, zincirleme itaatti. Ben de babama itaat etmiştim. Onun aklına güvenmiş ve kendimden vazgeçmiştim. Ama sonra, ağır ağır, içimdeki o özgür irade denilen pislik ortaya çıkmış ve bana, birtakım kararlar aldırmıştı. Peki, ne işime yaramıştı, kendi aklıma güvenmek? Daha mı az hata yapmıştım? Kesinlikle hayır! Üstelik öyle bir hale gelmiştim ki aldığım nefesten bile sorumlu olmuştum! Dünyamın dümeninin başına geçmiş ve onu öylesine derinlere batırmıştım ki başka insanların altında kalmıştı. Güvenmediğim bütün o başka akıllar tarafından boğulmuştum. Özgür iradem beni, etten bir hücrede mahkûm yapmıştı. Yaşlı adamın oğlu, yüzünü örten yeleğin altından bana gülüyor olmalıydı! Benimle alay ettiğine emindim! Ama belki de bana acıyordu. Bu yüzden de, sırtımı ona dayamama kızmıyordu. Ben de ona kızmıyordum. Sinirli değildim. Aslında hiçbir şey değildim. Hiçbir şey hissetmiyordum. Bir hayal dünyasındaydım. Hatıralar dünyası gibi bir şey... İyi olanları düşünmeye çalışıyordum. İyi hatıraları. Sayıları azdı ama yine de bir yerlerden çıkıp geliyorlardı. En çok da, Dordor ve Harmin’le geçirdiğim zamanlardan kopup birer yaprak gibi düşüyorlardı aklıma. Hatta tam da o an, Maxime’i düşünüyordum. </span><span>Ne kadar güldüğümü hatırlıyordum...</span></p>
				<p class="paragraf-1">Bir gün, Harmin teknesine aldığı kaçaklardan birinin üstünde gizli kamera bulmuştu. Önce rakip suç gezegenlerinden gönderilmiş casus bir astronot olabileceğinden şüphelenmiş ama sonra adamın gazeteci olduğunu anlayınca sakinleşmişti. Yasadışı göç yolları üzerine araştırma yapan ve Doğu’nun bir deliğinden girip Batı’nın başka bir deliğinden nasıl çıkılabildiğini çözmeye çalışan, Maxime adında, Fransız bir gazeteciydi. Paris’ten kalkan tarifeli bir uçakla indiği Bağdat’ta pasaportunu kargoya verip Paris’e geri göndermiş, sonra da karşısına çıkan ilk kaçakçıya, kendini, Fransa’ya gitmek isteyen bir Gürcü olarak tanıtmıştı. O aptal da, gözlerinin önünde sallanan bir deste parayı görünce asla şüphelenmemiş ve “Tamam!” demişti. Böylece Maxime’in, dünyanın en büyük sırrını çözeceğini sanarak çıktığı yolculuk da başlamıştı. Beş kişilik bir gruba dahil edilmiş, bize uğramadan direkt tekneye çıkarılmıştı. Ama Harmin, ayrıntı avcısı gözleriyle Maxime’de bir gariplik hissetmiş ve sırt çantasının askısına gizlenmiş o küçük garipliği, eliyle koymuş gibi bulmuştu. Maxime, yakalandığında öyle korkmuştu ki, bir an için Harmin’den kurtulup denizin ortasındaki tekneden atlamış ve nereye gittiğini bilmeden yüzmeye başlamıştı. Bunun üzerine Harmin, kendine bir sigara sarıp yakmış ve Fransız’ın açık denizdeki umutsuz kulaçlarını izlemeye başlamıştı. Bir süre sonra da, yorgunluktan neredeyse boğulacak olan gazeteciyi yakaladığı gibi çekip güverteye almış ve aslında hayatını kurtarmıştı. Hemen <span>oracıkta öldürüleceğini düşünen Maxime, göz altlarını </span>eşit derecede morartan, gayet adil bir dayakla kurtulmuş sonra da hiç beklemediği bir teklifle karşılaşmıştı. “Tamam!” demişti Harmin. “Anlıyorum, sorun değil. Belli ki bu işleri çözmeye çalışıyorsun... Ama böyle, gizli kamerayla falan olmaz bu işler! Şöyle yapacağız: Bize para vereceksin, sonra da bizimle bir belgesel çekeceksin. İstediğini sorarsın, biz de söyleriz. En azından bu aptal kamerayı da nerene sokacağını düşünmekten kurtulmuş olursun!” Maxime, önce duyduklarına inanamamış, sonra da bir kameramanla sesçi gerektiğini söyleyip, belgeseli satabileceğini düşündüğü, Fransa’daki bir televizyon kanalını aramak istemişti. Bunun üzerine de Harmin, “Gerek yok, biz onları hallederiz, sen parayı bul” demiş ve Maxime’i başaltı kamaraya kilitlemişti. Birkaç gün sonra da, şehirdeki hırsız arkadaşlarına verdiği sipariş üzerine, profesyonel bir kamera ve mızrağın ucundaki bir kedi cesedine benzeyen o mikrofonla birlikte, gerekli olan bütün teknik parçalar, eksiksiz olarak Harmin’e teslim edilmişti. Bu arada, Maxime de, Dordor eşliğinde şehre gidip, istenilen parayı çekmiş ve bütün hazırlıklar tamamlanmıştı. Tabii ki Maxime’in tek amacı, kaçakçılığın inceliklerini öğrenmek değildi. O, daha çok, bir insanlık dramı arıyordu! Şöyle sağlam bir insanlık dramı haberi! Ellerini birkaç ödülle ve mümkünse, ceplerini biraz da banknotla dolduracak, bu arada da Avrupalı vicdanını boşaltacak, bir insanlık haberi! Dolayısıyla bu belgesel, Maxime için bir rüyaydı! Doğru yere gelmişti. Bizde hepsi vardı. İnsanlık, dram, her şey! Yollarda aç bırakılan çocuklar, tecavüz edilen kadınlar, kalp krizi geçirip öldüğü için denize atılan yaşlılar... Koca bir insanlık sirkiydik! Evet, Fransız, kesinlikle doğru yerdeydi! Ama yanlış zamanda gelmişti. Çünkü doğum günümdü ve kendisi bilmese de, Maxime, hediyemin bir parçasıydı. Tabii ki benim de bunların hiçbirinden haberim yoktu. Çok sonra öğrenmiştim, neler olup bittiğini. Dordor’la Harmin’in bana tek söylediği şuydu: “Yarın sabah, Tilki Koyu’na gel ve sakın gülme!”</p>
				<p class="paragraf-1"><span>Bir sonraki sabah, söyledikleri o koya gittiğimde, şöyle bir sahneyle karşılaşmıştım: Dordor’la Harmin, başlarına birer kar maskesi geçirip kayalıklara oturmuştu ve karşılarında da, sonradan Maxime olduğunu öğrendiğim, omzunda kamera olan, sarışın bir adam duruyordu. Yanlarında da, yine sonradan öğrendiğim kadarıyla, çalıntı malzemeleri getirmiş olan, iki esmer adam vardı. Biri başına kulaklık geçirmiş, elinde dev bir mikrofon tutuyor, diğeri de, elindeki reflektörü inceliyordu. Beni gördükleri anda, Dordor ve Harmin hızla kalkıp yanıma koşmuş ve o dev cüsseleriyle önümde eğilip ellerimi öpmeye başlamışlardı. Bir yandan da “Gülme!” diyorlardı. “Çok sert bak! Hatta bize bağır!” Her ne kadar hiçbir şey anlamasam da hepsini yapmıştım. Bütün bu olanları, kaşları neredeyse saçlarına karışacak kadar kalkmış bir ifadeyle izleyen</span><span> Maxime, Harmin’in çağırması üzerine koşarak yanımıza gelmişti. İngilizce konuşuyorlardı. Harmin, her ne söylediyse, Maxime’in de önümde eğilip elimi öpmesi çok sürmemişti. Sonradan anlattıklarında, o kadar gülmüştüm ki neredeyse oturduğum yerden düşüyordum. Aslında durum gayet basitti. Anlaşılmayacak bir şey yoktu. O zamanlar 12 yaşında olan ben, Ege bölgesindeki bütün kaçakçıların ruhsal kılavuzu olan bir çocuk şamandım! Bütün o suç dünyası, beni bir yarı tanrı olarak görüyor ve hiçbiri benim iyi dileklerimi almadan denize açılmıyordu. Hatta Maxime, “Peki ama nereden buldu şimdi bizi bu koyda?” diye soruyor, Harmin de “O her şeyi bilir! Her yerde gözü vardır” diyordu. Bunun üzerine, tam da hayal ettiği gibi, bir </span><span class="metin-italik">deli suçlular</span><span> cennetine düştüğünü düşünen Maxime, büyük bir saygıyla önümde eğilip elimi öpüyordu... Ancak bir sorun vardı. Çocuk şaman, çekime izin vermiyordu. O izin vermeyince de hiçbir şey yapılamıyordu. Maxime de, çaresizce beni ikna etmenin bir yolu olup olmadığını soruyordu. Dordor da bana dönüp şöyle söylüyordu: </span></p>
				<p class="paragraf-1">“Yazdığın o hikâyeyi hatırlıyor musun?”</p>
				<p class="paragraf-1">Hayatım boyunca yazdığım hikâye sayısı bir olduğu için hatırlayabiliyordum!</p>
				<p class="paragraf-1">“Evet?”</p>
				<p class="paragraf-1">“İşte, şimdi, onu çekeceğiz!”</p>
				<p class="paragraf-1">“Nasıl?”</p>
				<p class="paragraf-1">“Film çekeceğiz! Hikâyeni film yapacağız! Üstelik sen oynayacaksın!”</p>
				<p class="paragraf-1">O kapkaranlık çukurda, Dordor’un sesi her yanımdaydı. Duydukça da gözlerim yaşarıyordu ve hatırlamaya devam ediyordum.</p>
				<p class="paragraf-1"><span>“Bugün doğum günün senin, oğlum!” diyordu Harmin. “Hediyen de, bu işte! Bir filmin olacak! Nasıl, beğendin mi?”</span></p>
				<p class="paragraf-1">Tabii ki beğenmiştim! Havalara uçmuştum! “Belli etme şimdi, gülme!” demişti Harmin. Ben de kaşlarımı çatmış ama heyecandan, yerimde duramamıştım. Çocuk şamanı, belgesele izin vermesi için ikna etmenin tek yolu, onun için bir film çekmekti! Bunu duyan Maxime, önce ne diyeceğini bilememişti ama sonra kendini, geniş bir salonun sahnesinde, elinde bir ödülle, alkışlanırken hayal etmiş olmalıydı ki “Tamam!” demişti. </p>
				<p class="paragraf-1"><span>Aslında, bütün bu hediye işi, yani bana bir film hediye etme düşüncesi, Harmin’in aklına, Maxime’i izlerken gelmişti. Tam olarak, yüzerek kaçabileceğini düşünüp, denizde çırpındığı ve Harmin’in de, esrarını yudum yudum içine çekerek Maxime’i izlediği o anda... Şöyle düşünmüştü Harmin: “Madem Gazâ, hikâyeleri bu kadar seviyor, o zaman ona bir hikâye verelim. Üstelik bunu filme çekelim ve onu da bu herif yapsın! Tabii eğer kameralarla arası, göründüğü kadar iyiyse!” Sonra da o belgesel yalanını uydurmuş ve Maxime’in, gerçekten de, çekim için gereken bütün aletleri kullanabildiğini öğrenince, “Tamam!” demişti. “Harika!” Tek içimlik, esrarlı bir sigara kadar zamanda, hem hediyenin bir film olması fikrini hem de yönetmeni bulmuştu! Deniz havası, gerçekten de zihin açıyordu!</span></p>
				<p class="paragraf-1">Ama bu arada hikâyemle ilgili bir sorun vardı. Bir mekân sorunu... Aslında hikâyem o kadar basitti ki çekimlere derhal başlayabilirdik. Üstelik o kadar saçmaydı ki, Maxime, konunun çağdaş sanata dahil olabileceğini, dolayısıyla <span class="metin-italik">video art</span> olarak bir yerlere pazarlanabileceğini bile düşünebilirdi. Ama ne yazık ki Kapadokya’da geçiyordu hikâye. Hatta gökyüzünde! Her şey, Kapadokya’ya gelen bir çocukla başlıyordu. Çocuk, bir balon kiralıyor ve sıradan bir turist gibi bölge turuna çıkıyordu. Ama çok geçmeden, balonu kullanan adamın boğazına bir bıçak dayayıp “Gidiyoruz!” diyordu. Böylece çocuk, bir balon kaçırmış oluyordu. Ama adam da tabii ki şöyle diyordu: “Nereye gidiyoruz?” Çocuk da, derin derin ufka bakıp, “Bilmiyorum... Nereye düşersek, oraya!” diyor ve hikâye bitiyordu. Kapadokya’yı hiç görmemiştim. Tek gördüğüm, bir gazetedeki fotoğraftı. Onlarca balonun peribacaları üzerinde havada durduğu bir fotoğraf... Tabii ki Kapadokya’da değildik ve bir balon bulamazdık! Dolayısıyla Harmin, “Devamını yaz!” demişti. “Düşün!” </p>
				<p class="paragraf-1">“Tamam” demiştim ben de. “O zaman şöyle yapalım... Çocuk, bizim buraya kadar gelmiş olsun, sonra da balon, buralarda bir yere düşmüş olsun! Sen, baloncu ol! Çocukla baloncu, bütün o yolculuk boyunca arkadaş olmuş, olsun.”</p>
				<p class="paragraf-1">“Güzel!” demişti Harmin. “Sonra?”</p>
				<p class="paragraf-1">Bir süre, elim çenemde düşünmüş ve aklıma dökülen bütün saçmalıkları çıkarmıştım ağzımdan.</p>
				<p class="paragraf-1">“Sonra Dordor gelsin! O da, balonun sahibi olsun! Belki yanında da bir adamı olur. Onlar bizi takip etmiş ve balonlarını geri almak istiyorlar. Ormanda bizi arıyorlar. Ve bir gün...”</p>
				<p class="paragraf-1">Pilim bitmişti... </p>
				<p class="paragraf-1">“Bir gün ne?” demişti Harmin... “Bir gün, ne oluyor?”</p>
				<p class="paragraf-1">O sırada, aklıma Harmin’in teknesi gelmişti. Ve bütün o kaçaklar...</p>
				<p class="paragraf-1">“Bir gün, ormanda karşılaşıyorlar ve konuşmaya başlıyorlar. Yani iki grup, karşılıklı oturup konuşuyor. Balonun sahibi, balonun artık kullanılamaz olduğunu ve zarar gördüğünü anlıyor. Çok üzülüyor. Çocuk da, üzülmemesi gerektiğini, yolculuğa kaldıkları yerden hep birlikte devam ederlerse, her şeyi unutacağını ve bütün sıkıntılarının geçeceğini söylüyor. Adam da bundan çok etkileniyor ve bu defa, dördü bir araya gelip bir tekne kaçırıyor ve denize açılıyorlar. Nasıl?”</p>
				<p class="paragraf-1">“Müthiş!” demişti Harmin. “Mükemmel!”</p>
				<p class="paragraf-1">Ama ben hızımı alamamıştım tabii!</p>
				<p class="paragraf-1"> “Sonra da, başkalarıyla karşılaşıyorlar ve onları da yolculuğa katılmaları için ikna ediyorlar. Ve hep beraber gidip bir uçak kaçırıyorlar. Sonra da başkalarını buluyorlar ve onlarla birleşip yola devam ediyorlar. Hatta sonunda, karşılarına çıkan herkesle birleşe birleşe, milyonlarca insan oluyorlar ve sürekli ilerliyorlar. Yolculuk hiç bitmiyor! Kimse durmuyor! Hep gidiyorlar. Sonra da dünyadaki bütün insanlar onlara katılıyor ve milyarlarca insan, yan yana, hiç bitmeyen o yolculuğu yapıyorlar. Hepsi aynı yöne gittiği için hiçbir sorun olmuyor. Hepsinin de tek amacı, sadece ileri gitmek olduğu için, ne kavga ediyorlar ne de aralarında savaşıyorlar! Bir düşünsene, milyarlarca insan, yan yana, aynı yöne yürüyor!”</p>
				<p class="paragraf-1">Anlattıklarım, en az benim kadar, gözlerinin önüne gelmiş olan Harmin sormuştu:</p>
				<p class="paragraf-1">“Peki, nereye gidiyorlar?”</p>
				<p class="paragraf-1">“Hepsi de başka bir yere gidiyor!”</p>
				<p class="paragraf-1">“Ama hani yan yana, aynı yöne gidiyorlardı?</p>
				<p class="paragraf-1">“Tamam işte! Hepsi yan yana yürüyor! Ama sonunda ölüyorlar tabii. Çünkü hayat boyu gidiyorlar. Onun için de, aslında herkesin gittiği yer başka. Nerede ölürlerse, oraya gidiyorlar!”</p>
				<p class="paragraf-1">Harmin gülüp sarılmıştı bana... Sonra da, “Tamam, şimdilik, tekneye kadar olan bölümü çekelim. Sonrasını da, artık, sen büyüyünce halledersin!” deyip Maxime’i çağırmıştı.</p>
				<p class="paragraf-1"><span>Ve filmimizi çektik... Bir çocuğun gitmesiyle başlayan ve bütün insanlığa yayılan o dev yolculuk hikâyesinin, ormandaki karşılaşma ve tekne kaçırma bölümlerini, bir gün içinde çektik. Sonunda da Maxime bana bir kaset verdi ve gün boyunca Türkçede öğrendiği tek kelimeyi söyledi:</span></p>
				<p class="paragraf-1">“Tamam?”</p>
				<p class="paragraf-1">“Tamam!” dedim.</p>
				<p class="paragraf-1"><span>Ve Maxime, dönüp Harmin’e baktı. Belgesele başlama zamanı gelmişti. Harmin de ona başını sallayıp bana baktı. </span></p>
				<p class="paragraf-1">“Hadi” dedi. “Doğru eve! Dordor seni bırakacak. Doğum günün kutlu olsun!”</p>
				<p class="paragraf-1">Dönüş yolunda, Dordor’a ne kadar sorsam da, Maxime’e ne olacağı konusunda bir yanıt alamadım. Ancak birkaç ay sonra, bir gece, Harmin, yıldızlara bakıp sayıklarken öğrendim: Maxime’i, geldiği yere göndermişlerdi. Fransa’ya değil, Irak’a. Adamı bağlayıp bir tıra sokmuşlar ve bir daha görmemişlerdi. “Öldürmüşler midir?” diye sorduğumdaysa “Yok” demişti Harmin. “<span class="metin-italik">Takaslık</span> olmuştur...” </p>
				<p class="paragraf-1">“O da ne demek?” deyince anlatmaya başlamıştı. </p>
				<p class="paragraf-1"><span>Maxime gibi, </span><span class="metin-italik">değerli</span><span> bir vatandaşlığa ve mesleğe sahip olanlar, Ortadoğu’daki rehine pazarına götürülüyor ve orada satılıyordu. Takaslık rehine pazarı denilen yer, kimsenin bilmediği bir bölgede, bizimki gibi bir depoydu muhtemelen. Ve o depoda, Ortadoğu’ya sokulmuş bütün burunların milliyetinden insanlar bulunuyordu. Tabii ki revaçta olanlar, Almanlar, İngilizler, Fransızlar ve Amerikalılardı. Sonra da herhangi bir örgüt gelip, hangi devletle sorunu varsa, rehine pazarından, o devletin vatandaşı olan birini, şantaj için satın alıyordu. Böylece, örneğin, Fransa’yla derdi olan bir örgüt, elinde Fransız vatandaşı bir gazeteci olduğunu açıklayıp, taleplerini sıralamaya başlıyordu. Böylesi takaslara rehine temin etmek için kurulmuş olan o pazarda, özellikle gazeteciler çok değerliydi. Aslında, rehine piyasasındaki değerler, dünya politikasındaki gelişmelere göre, bir borsa gibi sürekli değişiyor ancak bazı vatandaşlıkların değeri asla düşmüyordu. Amerikan vatandaşlığı gibi... Ama bu piyasayı altüst edebilecek bir şey varsa, o da, İsrailli bir rehineydi! Olağanüstü değerli bir takaslıktı! Gerçek bir elmastı! Hatta öyle bir elmastı ki, örneğin tek bir İsrail vatandaşı karşılığında –ki asker olması tercih edilirdi– 1.500 Filistinli mahkûmu geri almak mümkün olabilirdi. Tek bir hayata karşılık 1.500 hayat! Ama sonra o hayatla ne yapılacağı da o İsrailli’nin sorunuydu tabii! Çünkü değeri bu kadar yüksek olan bir hayata sahip olunca, depresyona girmek ya da pasifist olmak gibi bir şansı kalmıyordu! Bütün bir kasabanın, aralarında para toplayıp, büyük umutlarla şehre okumaya gönderdikleri bir çocuğun –ki o, ben olabilirdim– nasıl haylazlık yapma şansı olamazsa, o İsraillinin de alkolik olmak, kendine kötü baktığı için hastalanmak, devletin tek bir kararına bile karşı çıkmak ya da genel anlamda, kendini harcamak gibi bir lüksü yoktu! Sonuçta, 1.500 hayata karşılık gelen bir hayatın varsa, intihar etmeyi bile düşünemezdin! İsrailli bir asker kadar olmasa da, piyasa değeri hiç de azımsanmaması gereken Fransız bir gazeteci olarak, kim bilir, Maxime neredeydi? Belki de hâlâ bir alıcısı çıkmamıştı ve o rehine pazarında bekliyordu. Belki de Fransız devleti, el altından bir pazarlığa oturmuş ve çoktan Paris’e çekip almıştı vatandaşını... Hiçbir zaman bilemeyecektim. Umarım iyidir, diye düşündüm. Sonra da gözlerimi açıp yeniden seyrettim filmimi... Kasettekini değil. Çünkü başlarda, meraktan kıvranmış olsam da, kasetteki filmi hiç seyredememiştim. Ne şehre gidebilmiş ne de birinden yardım isteyebilmiştim. Dordor’la Harmin, bir süre için Yunanistan’a gitmiş ve orada kalmışlardı. Dolayısıyla, onlar da bana yardım edememişti. Sonra da bir şey keşfetmiştim. Başka bir filmin varlığını! Ne zaman kaseti elime alsam, gözümün önüne o çekim günü geliyor ve saniye saniye, hatta durdurup, ileri ya da geri sararak, bütün o yaptıklarımızı izleyebiliyordum. Öyle ki bir süre sonra, kasete dokunmama ya da ona bakmama gerek bile kalmamıştı. Gözkapaklarımı iki küçük sinema perdesi gibi indirip, istediğim zaman seyredebiliyordum filmimi. Zaman geçtikçe de, kasetin içindekini, o kadar da merak etmez oldum. Hatta belki de seyretmemeliyim, diye düşündüm. Ne de olsa, benim zihnimde dönen filmde tek bir hata bile yoktu! Ve hep öyle hatırlamak istedim. Hatırladıkça da hepsine teşekkür ettim. Dordor’a, Harmin’e, Maxime’e, hırsızlara, herkese... Ne kasettekinin ne de aklımdaki filmin bir ismi vardı. Hikâyemin bile bir başlığı yoktu. Demek ki tam da, filmime bir isim bulmamın zamanıydı. Ama birden sol elime sürtünen bir şey hissettim. </span></p>
				<p class="paragraf-1"><span>O kadar korktum ki, bir süredir yüzümü tamamen sardığım şalı yırtarmış gibi söküp çıkardım ve bana dokunanın ne olduğunu anlamak için çakmağı yaktım. Ve onları gördüm... Hemen solumdaki çıplak bir sırtta açtıkları oyuğu doldurmuş, yüzlerce larva! Bir yığın olup birikmiş ve o sırtı parçalıyorlardı. Bazıları da kayıp düşüyor ve bana doğru yuvarlanıyordu. Sonra sağıma baktım. Ve aynı sahneyi bir bacakta gördüm. Bağırmaya başladım. Arkamdaki cesedi kaldırıp soluma almaya çalıştım. Ama bacakları, başka cesetlerle kayanın arasına sıkıştığı için kımıldatamadım. Yapabileceğim hiçbir şey yoktu! Ne kadar giysi ya da kumaş toplayabilirsem toplamaya başladım. Ne görürsem çekip alıyordum. Çektiğim her kumaşın altından da aynı larvalar çıkıyordu. Buldukları bütün cesetleri delik deşik ediyorlar ve kıvrana kıvrana kemiriyorlardı. Her yerimi sarmaya başladım. Ayaklarımı, bacaklarımı, gövdemi, kollarımı, boynumu... Kendimi ancak böyle koruyabileceğimi düşünüyordum. Belki de bana hiçbir şey yapmazlar ve etrafımdaki bütün o cesetleri çürütüp, bana bir kaçış yolu bile açabilirlerdi! Ama bunların hiçbirini düşünecek halde değildim! Gördüklerimden öyle bir dehşete düşmüştüm ki, tek savunmam, kendimi alçıya alır gibi kumaşlara sarmaktı. Hem de bağıra bağıra! </span><span>Geriye sadece ellerim ve yüzüm kalmıştı. Başımın etrafında sıkı sıkı çevirdiğim şalda, gözlerime ve ağzıma denk düşen yerleri hafif aralık bıraktım ve durdum. Ellerim için bir çözüm bulmalıydım. Hiçbir şey bana dokunmamalıydı! Ne o larvalar ne de başka bir şey! O an yapabilsem, sırf açıkta kaldıkları için ellerimi kesebilirdim. Çünkü kullanabileceğim tek bir kumaş bile kalmamıştı. Ağlıyordum. Ölü ya da diri, herhangi bir şeyin bana dokunabilme ihtimalini düşündükçe kalbim ağzımdan çıkmak istiyor ama bunu yapamadığı için de boğazımda sıkışıyor ve ben, nefes alamıyordum! Tek yaptığım ellerimi sallamaktı. Üzerlerine tek bir sinek bile konamasın ya da onlara hiçbir şey dokunamasın diye! Artık karanlıkta kalamazdım. Kendimi korumak için her şeyi görmeliydim. Ama bu mümkün değildi. Çünkü bunun için ellerimi sallamayı bırakıp çakmağı yakmam gerekiyordu. Yapamadım. Sadece ellerimi salladım. Bir süre sonra da o karanlığın içinde görebildiğimi hissettim. Çünkü artık her şeyi biliyordum. Hangi cesedin neresinde larvaların birikip çukurlar açtığını ve bunu yaparken çıkardıkları o sesleri duyabiliyordum! Her şeyi ama her şeyi duyuyor ve görüyordum! Ne karanlık, ne de burnumu tıkamış olan o kumaşlar bir işe yarıyordu. Çünkü kokularını da alıyordum. Beş duyum da baraj kapakları gibi açılmış ve üzerlerine yağan bütün hayatı içlerine alıyorlardı! Göğüs hizamda tuttuğum ve bileklerimin üzerinde, beş parmaklı cesetler gibi sallanan ellerimi de görüyordum. Kaçacak bir yer kalmamıştı. Artık karanlık bile güvenli değildi çünkü görmemem gereken her şeyi, bir gece hayvanı kadar net görüyordum! Gözlerimi kapasam bile görüyordum! Sanki gözkapaklarım delinmişti! Son bir umutla, nefesimi tuttum. Belki sakinleşirim, diye. Ama o da işe yaramadı. Bunun üzerine bir daha denedim. Belki de daha uzun bir süre tutmam gerekiyordu nefesimi. En azından öyle olması gerektiğini düşünüyordum. Saniyeleri saymaya başladım. Sonra dayanamayıp nefesimi bıraktım ve yeniden alıp tuttum. Saydım! Sonra bir daha bıraktım. Tuttum. Saydım. Ve bütün bunları belki bir saat boyunca tekrarladım. Bir yandan da, hiç durmadan ellerimi sallıyordum. En sonunda, beyaz bir nokta belirdi, gözlerimin önünde. Ve her şey bir anda oldu. Önce o nokta büyüyüp bembeyaz bir perde oldu, sonra da üzerime atılan bir ağ gibi her yerimi kapladı ve ben, altında kaldım. Nabzım o an yavaşladı ve gözlerimi açtım. Bir tüneldeydim. Duvarları kahverengiyle pembe arası olan bir tünelde. Bağırsağımdaydım! Sonra yine her yer bembeyaz oldu ve gözlerimi açtığımda milyonlarca çizgi gördüm. Bunlar, şimşek çaktığında beliren, simsiyah bir gökyüzündeki bembeyaz çizgiler gibiydi. Binlercesi aynı merkezden çıkıp bin farklı merkeze dağılıyordu. Ve o merkezlerden de yine binlerce çizgi çıkıyor ve farklı merkezlere uzanıyordu. İçinde, milyonlarca merkez olan, dev bir örümcek ağını izliyordum. Üstelik bu ağ, üç boyutluydu. Ben, beynimdeydim. Bir sinir hücresinin içinde... Bunu kendime anlatabilmek için kelimelere dökmem gerekmiyordu. Tek bildiğim, orada olduğumdu. Ben, bedenimin içindeki her yere gidebiliyordum. Aslında bu, bir gidiş değildi. Ben zaten o bedenin içindeydim. Yapmam gereken tek şey, herhangi bir noktasına odaklanıp gözlerimi açmaktı. Ve görmek istediğim, bedenimin neresiyse, karşımda beliriyordu. Buna asla şaşırmıyordum. Bedenimin içini görmem bana doğal geliyordu. Dünya üzerindeki bütün canlılar, bunu yapabilirmiş ve ne zaman isterlerse, damarlarındaki kanın akışını izleyebilirlermiş gibi...</span></p>
				<p class="paragraf-1">O gün, ben, etrafımdaki o cesetlerden ve onları parçalayan larvalardan kaçmayı o kadar istemiştim ki, gidebileceğim bir yer olmadığı için bedenimin içine saklanmış ve gözlerimi açtığımda, her şeyi görmüştüm. Bu bir hayal değildi. Çünkü gözlerimi açıp da, bedenimin içinde gördüğüm dokuların ve organların o güne kadar varlıklarından bile haberdar değildim. Ne adlarını, ne işleyişlerini ne de biçimlerini biliyordum. Hiçbirini hayalimde üretmem mümkün değildi çünkü onları tanımıyordum. Yine de hepsini görebilmiştim. Hatta yıllar sonra, insan anatomisiyle ilgilenirken, ilk kez incelediğim görüntüler, bana hiç de yabancı gelmedi. Çünkü ben, o gün, dış dünyaya kapadığım gözlerimi içime açmıştım. İnsanın, kendini ve sahip olduğu bütün bedenini eksiksiz olarak hissedebileceğine, en büyük kanıttım. Hepsi de, bir nefes meselesiydi. Farkında olmadan keşfettiğim bir nefes oyununun ödülü. İç organlarımdan hücrelerime kadar, bedenimdeki her noktayı hissederek görmemi sağlamış olan bir ödül... Ayrıca saate bakmama da gerek kalmamıştı. Saniyelerin akışını ikinci nabzım gibi duyuyor ve hiç zorlanmadan, dakikalar ve saatleri sayabiliyordum. Ne benim, ne hikâyemin ne de filmimin bir isme ihtiyacı vardı. Ben, zamandım...</p>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>