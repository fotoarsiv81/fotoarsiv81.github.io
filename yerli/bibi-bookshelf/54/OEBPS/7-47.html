<html xmlns="http://www.w3.org/1999/xhtml">
	<head>
		<title>7-47.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-47.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1">Linç, aklımdan bir türlü çıkmıyordu. Sadece onu düşünüyor ve onun hakkında okuyordum. Okudukça da, sıradan bir şiddet davranışı olmadığını fark ediyordum. Linç, sadece birden fazla insanın yan yana gelip yumruklarını sıkması değildi. Toplumsal bir gerçekti! Sosyal antropolojide yeri olan bir hareket biçimiydi! Hatta bir biçimlendiriciydi! Toplum ve birey, çoğunluk ve azınlık ilişkilerinin düzenleyicilerinden biriydi. Kolektif bir haktı! Rousseau’nun <span class="metin-italik">doğrudan demokrasi</span> dediği şeydi! Her şeydi! Sayesinde bütün bunlara bir ad verebilmemizi sağlamış olan Charles Lynch denilen o Amerikalı, bir dâhiydi! Bugün belki bir barbar olarak tanınıyordu ama, Amerika Birleşik Devletleri dünyayı onun kanunuyla yönetiyordu: Lynch Kanunuyla! </p>
				<p class="paragraf-1">Okumaktan yorulduğum zamanlarda gözlerimi tavana dikiyor ve düşünüyordum... Odamla ben, küçük bir cam kürenin içindeydik ve linç bizi sarsmıştı. Sarsılmamızla birlikte, zemindeki düşünce taneleri havalanmıştı. O cam kürenin içinde, kar gibi yağan düşüncelerimi izliyordum. Bir süre sonra da her yanım bembeyaz oluyor ve karşıma şöyle bir manzara çıkıyordu... En az, <span class="metin-italik">Gücün Gücü </span>başlıklı makalem kadar bilimsel bir manzara:</p>
				<p class="paragraf-1">İnsanın atası olan ve iki ayağının üzerinde doğrulan ilk primat, bu hareketi yaparken, başını hemen yanındaki ağacın kalın dalına çarpıp beyin travması geçirdi. Ve genetik olarak nesilden nesle aktarılan bu travmanın, insanlık tarihini değiştiren iki sonucu oldu. </p>
				<p class="paragraf-1">Öncelikle, beynin büyük bölümü kullanılamaz hale geldi. Dolayısıyla o primatın torunu olan insan da, beynin geri kalanıyla idare etmek zorunda kaldı. İkinci sonuç da şuydu: Bir ağaç dalından yediği darbeyle başlayan <span class="metin-italik">çevre korkusu,</span> insan varlığının omurgasını oluşturdu. </p>
				<p class="paragraf-1">Eğer o primat yaşamını diğer hayvanlar gibi dört ayağının üzerinde sürdürebilseydi tabii ki her şey farklı olacaktı. Ancak bir noktadan diğerine, sürekli dört ayak üzerinde ilerlemek de, yolda tecavüze uğrama ihtimalini artırdığından, doğrulmaya mecburdu. Yine de bunu yapmadan önce yukarı baksa iyi olurdu. Neyse, sonuçta hepimiz o atamız yüzünden geri zekâlı ve korkak doğuyorduk. Dolayısıyla hiçbir şey bizim suçumuz değildi. Hatta bir bakıma, hayli ilerleme kaydetmiş bile sayılabilirdik. Ne de olsa, kimliğimizin vazgeçilmez bir parçası olan o ortak korkumuzu sonunda tanımlayabilmiştik. </p>
				<p class="paragraf-1">Aslında bu korku, deneyimlerimizden yola çıkarak yazdığımız bir felaket senaryosundan başka bir şey değildi. Bir ada ihtiyacı vardı ve inanılabilirliği açısından Latince olması şarttı: <span class="metin-italik">Bellum omnium contra omnes</span>. Herkesin herkesle savaş hali! Bu bir olasılıktı ve olabileceklerin en kötüsüydü! Dolayısıyla gerçek korku kaynağımız buydu! Öyle ki, canımızı silahlarla, ırzımızı kumaşlarla ve malımızı duvarlarla korumanın yollarını arıyorduk... Hatta mümkünse kimseye görünüp yakalanmadan doğup, yaşayıp ölmek istiyorduk. Çünkü herkesin herkesle savaş halinde olması, kimsenin güvende kalamayacağı bir kıyametti ve bunu biliyorduk. </p>
				<p class="paragraf-1">Gözü sürekli karımız ve paramızda olan komşumuzu kim durduracaktı? Bir gece bize saldırmaması için herhangi bir neden var mıydı? Peki ya komşumuzun, bizim ellerimize geçmek için yalvaran karısı ve parasının yakarışlarını nasıl duymazdan gelebilirdik? Kim içimizdeki kıskançlığa son verebilir, kim bizi herkese ve herkesi bize savaş açmaktan alıkoyabilirdi? </p>
				<p class="paragraf-1">Her ne kadar iki ayağı üzerinde doğrulmuş olsa da hayvanlığından zerre kaybetmediğine kanıt olan bu soruları sorarken, insanlığa kutsal bir işaret geldi: Teklik kavramı. </p>
				<p class="paragraf-1">Aslında bu işaret o kadar da kutsal değildi. Sadece bize hayat veren yıldız sayısıyla ilgiliydi. Güneşle ayın aynı gökcismi olmadığını ve baharı getiren sarı şeyin aslında tek olduğunu anladığımız gün, çevremizde gördüklerimizi taklit etmekte en az bir şempanze kadar başarılı olduğumuzdan, aklımız derhal teklik kavramıyla dolup taştı. </p>
				<p class="paragraf-1">Sonuçta her şeyi teke indirmek için uğraşmaya başladık. Çünkü doğrusu buydu! Tek tanrı, tek lider, tek devlet, tek ulus... Ancak hepsinden önce, tek düşman! </p>
				<p class="paragraf-1">Teklik kavramı bir buluş, bir mucizeydi. Sonunda, herkesin herkesle savaşma ihtimalini, herkesin tek kişiye karşı savaşması gerektiğini savunarak sonsuza kadar ortadan kaldırabilirdik. </p>
				<p class="paragraf-1">Evet, linç, bir tür savaştı. Çoğunluğun azınlığa karşı açtığı bir savaş. Tek olana karşı verilen bir savaş. Her şeyin olduğu gibi, elbette bunun da bir Latincesi vardı: <span class="metin-italik">Bellum omnium contra unum</span>. </p>
				<p class="paragraf-1">Dolayısıyla, bu tek düşmana karşı verilen savaşta, önce aileler, sonra kabileler, en sonunda da topluluklar bir araya geldi. Ve icat edilene kadar eksikliği hep hissedilmiş olan <span class="metin-italik">toplum</span> sonunda yaratılmış oldu. </p>
				<p class="paragraf-1">Peki, bütün o insanların bir araya gelmesi için, ihtiyaç duyulan tek düşman kim miydi? Ne önemi vardı ki! Kimin umurundaydı! Hem savaşlarda, düşmanın adı olmazdı! Düşman, düşman olarak bilinirdi! Çünkü bir adı olduğu fark edilince bir insan olduğu da hatırlanabilir ve savaş artık o kadar da soğukkanlı geçmeyebilirdi! Tarih, savaştığı insanların, örgütlerin, ülkelerin adlarını bilmeyen askerlerle doluydu! Sonuç olarak, tek düşmanın adının hiçbir önemi yoktu. Önemli olan, o tek düşmanı linç etmenin sonuçlarıydı: </p>
				<p class="paragraf-1">Linç varsa birlik vardı. Birlik varsa kaos yoktu. Kaos yoksa ticaret vardı. Ticaret varsa ilerleme vardı. Ve ilerleme varsa, daha çok ticaret vardı! Sonra da daha çok ilerleme! Geberene kadar ilerleyebilirdik artık! Böylece iki ayağımızın üzerinde boşuna doğrulmamış olduk. Geleceğe doğru dev adımlar atmak için hazırdık ve bütün bunlar harikaydı! </p>
				<p class="paragraf-1">Tek düşmanın kovalandığı bir toplumda ayrışma, iç kavga, huzursuzluk asla ortaya çıkmıyordu. Komşuyla ve onun komşusuyla ve de onun komşusuyla ve de bütün ülke nüfusuyla aynı kişiden ya da aynı şeyden nefret etmek çok rahatlatıcıydı! Öyle bir güven veriyordu ki insanlar hiç olmadığı kadar ahenk içinde kan dökebiliyordu. Ahenk içinde kan dökmek, bir toplumu toplum yapan her şeydi. Hatta bir toplumun ne denli ileri ve huzur içinde olduğunun kanıtıydı. </p>
				<p class="paragraf-1">Bu yüzden, günümüzde, gelişmiş devletler, düşmanlarını uzun zaman önce teke indirebilmiş olanlardı. Böylece o tek düşmanın karşısında iç hesaplaşmalarına son verip birlik olabilmişlerdi. Hatta zaman içinde sömürmeyi alışkanlık haline getirdikleri coğrafyaların benzer bir aşamaya geçememesi için de ellerinden geleni yapmışlardı. O coğrafyaları, daima, herkesin herkesle savaştığı bir halde tutarak zayıf bırakmışlardı. </p>
				<p class="paragraf-1">Bunun sonucunda da, ortaya, linç disiplini hiç gelişememiş olan, Ortadoğu gibi bölgeler çıkmıştı. Linç birliği gelişemediği için her sokağında ayrı bir linç yaşanıyordu. Dolayısıyla bütün o halklar daima güçsüz kalıyordu. Oysa biraz gözlerini açabilseler, özellikle de dini kültürlerinde linçin ne denli birleştirici bir unsur olarak yer aldığını görebilirlerdi. Mekke’de hac sırasında, binlerce insanın bir araya gelip şeytan taşlaması, linç birliğinin kusursuz bir örneği değil miydi? Kim olursan ol, gel ve şeytanı taşla! Tek yapmaları gereken, birbirleriyle savaşmaktan kurtulup, tek bir düşmanın karşısında birleşmekti! Kendi aralarındaki anlamsız <span class="metin-italik">recm</span>e son verip, gerçek büyük linç için bir araya gelmek! Aynı, gelişmiş devletlerin yaptığı gibi! Yine de Ortadoğulular da ellerinden geleni yapıyordu tabii... Becerebilirlerse diktatörleri, yakalayabilirlerse de Batılı diplomatları linç ederek, yerel ölçekte de olsa çağdaş bir toplumun tohumlarını atmak için çabalıyorlardı. </p>
				<p class="paragraf-1">Sonuçta, linç, insanın kanındaydı. Doğasının bir gereği olarak her yerde vardı: Ailede, okulda, semtte, toplumda, uluslararası ilişkilerde, her yerde. Hatta her gün onlarca devlet bir araya gelip ortak bir düşman ilan ediyordu. Bu ortak düşman devlet sayesinde, en az bir konuda anlaşmış oluyor, böylece kendi aralarındaki gündelik pazarlıklarına daha rahat geçebiliyorlardı. </p>
				<p class="paragraf-1">Bütün bunları düşünüyor ve her şeyin farkına varıyordum. Özellikle de, yasal bir infaz biçimi olarak kurşuna dizme sırasında neden bir düzine adamın sıralanıp tek bir kişiye ateş ettiklerini gayet iyi anlıyordum. Hatta artık benim de, Martin Luther King’in dediği gibi: Bir rüyam vardı!</p>
				<p class="paragraf-1">O rüyada da, gezegenimize uzaydan birtakım canlılar geliyor ve bütün dünya devletleri, uzaylı linçinde birleşip barış ve kardeşlik içinde yaşıyordu! </p>
				<p class="paragraf-1">Ve eğer linç, dünya barışını bile getirebiliyorsa, benim hastalığımı kesinlikle tedavi edebilirdi! Tek yapmam gereken, taraf değiştirmekti. Çünkü yıllarca linç edilen benmişim gibi hissetmiştim! Ama artık kalabalığın hedefinden çıkıp kalabalığa karışacaktım. Ben o tek düşman olmayacak, aksine, onu avladıkça kahramanlaşan, kahramanlaştıkça ağzından salyalar saçan, toplumun, kuduz ama saygıdeğer bir üyesi olacaktım. </p>
				<p class="paragraf-1">Bütün bu düşüncelerle o kadar heyecanlanmıştım ki yatakta hızla doğrulup başımı duvardaki tabloya çarptım. Canım yandı ama zerre kadar umursamadım. Beynimin, kullanabildiğim küçük bir bölümü ve korkaklığımdan başka kaybedecek neyim vardı? </p>
				<p class="paragraf-1">Ancak çözmem gereken ve neredeyse odayı kaplayacak kadar büyük bir sorun, karşımda dikilmiş duruyordu. Evet, kurtuluşum linçteydi, peki ama linç neredeydi? </p>
				<p class="paragraf-1">Sarışın olmak için ölüp dirilmesi gerekmiş olan spikere göre, yıllardır öyle bir saldırı yaşanmamıştı. Demek ki bu şehirde daha fazla durmanın bir anlamı yoktu. Bir linç daha gerçekleşsin diye, yine yıllarca bekleyemezdim. Şansım bir kez yaver gitti diye hep böyle sürecek değildi. Dolayısıyla linç bana gelmeyecek, ben ona gidecektim. Peki nasıl? İnsan bir linçi, başlamadan önce nasıl yakalayabilirdi? Bunun bir takvimi ya da saati yoktu ki! Ya da var mıydı? Belki de vardı. </p>
				<p class="paragraf-1">Ne de olsa, bütün hayatım, ülkenin çeşitli yerlerinde gerçekleşmiş olan linçler için söylenmiş, “Bunlar, birtakım karanlık odaklar tarafından, önceden organize edilmiş hareketlerdir” cümlesini, televizyondaki farklı ağızlardan dinleyerek geçmişti. Eğer bu doğruysa, birileri konser gibi linç organize ediyor ve dev gösteriler tasarlıyordu. Peki, nasıl ulaşabilirdim o karanlık odaklara? Hatta gelecekte bir gün, ben de bir karanlık odak olabilir miydim? Benim için böyle bir umut var mıydı? </p>
				<p class="paragraf-1">Öncelikle bir liste yapmam gerekiyordu. Olası linçler listesi. Dünya haritasını önüme alıp, her nerede linç olasılığı varsa işaretlemeliydim. Bunun için de ülke ve kentlerin linç tarihlerini incelemeli, bu linçlere neden olmuş olan toplumsal çatışmaların halen sürüp sürmediğini öğrenmeliydim. </p>
				<p class="paragraf-1">Üç gün önce bir şehri, yarım saatliğine de olsa, ortaçağa götürüp getiren olay, istisnaiydi. Eski bir suçlunun saldırıya uğraması, gerçekleşme olasılığı önceden hesaplanamayacak kadar özel bir durumdu. Dünya üzerindeki bütün çocuk tecavüzcülerinin hapisten çıkış tarihlerini takip edebilmem de söz konusu olmadığından, ilgilenmem gereken linçler, politik olanlardı. Bana gereken bütün bilgiler, dünyanın bütün cahillerinin aydınlandığı yerde, yani internette saklıydı. </p>
				<p class="paragraf-1">Sonraki bir hafta, dünya üzerinde hüküm sürmekte olan politik çatışmaları incelemekle geçti. Ancak hangisinin her an patlayacak bir linçe yataklık ettiğini kestirmek mümkün değildi. Yine de o hafta içinde ilginç bir şey oldu ve televizyonda şöyle bir haber izledim: Afganistan’dan dönen askerlerini karşılamak için kasabalarının en geniş caddesinde toplanmış birkaç yüz Amerikalı, korteji protesto etmek isteyen dört Afgan’ı linç etmeye çalıştı. Ve bu da bana bir fikir verdi. </p>
				<p class="paragraf-1">Aslında linç edilmek istenen kişi ya da grup, zaten daima nefret edilendi. Linçin başlaması için gereken tek şeyse küçücük bir kıvılcımdı. Yani o Amerikalılar zaten her gün o Afganlara, sokakta, markette bakışlarıyla saldırıyor ancak işi linçe dökmek için sadece doğru anı bekliyorlardı. Dolayısıyla odaklanmam gereken nokta, nefretti. </p>
				<p class="paragraf-1">Kimin kimden nefret ettiğini belirleyebilirsem, nereye gideceğimi de bulabilir ve linçi beklemek üzere pusuya yatabilirdim. Ancak bu öyle boyutta bir nefret olmalıydı ki, kişi, sadece diğerinin varlığını bile kendine bir hakaret olarak algılamalıydı. Peki, kim kimden sırf var olduğu için nefret ederdi? Tabii ki ırkçılar ve mezhepçiler ve de kendi dinlerinden olmayan her insanı yok etmeye ant içmiş olanlar!</p>
				<p class="paragraf-1">Nefret dolu bu üç ayrımcılığın da en üst düzeyde yaşandığı bölgeleri araştırdığımda, karşıma muhteşem bir dünya turu çıktı. Madeni bulmuştum. Artık ihtiyacım olan sadece bir pasaport ve birkaç vizeydi. Linç turizminin dünya üzerindeki ilk acentesi ve müşterisi ben olacaktım. Dünyanın ilk linç turisti! Bugüne kadar hiçbir şey olamamış biri için hiç de fena değildi. Sonuçta, daha 10 gün öncesine kadar, kendimi az da olsa iyi hissetmek için insan gölgesi eziyordum. Hatta 24 yıl 5 ay ve 13 gün öncesine kadar, sırf doğduğum için ağlıyordum.</p>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>