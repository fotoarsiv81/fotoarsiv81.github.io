<html xmlns="http://www.w3.org/1999/xhtml">
	<head>
		<title>7-29.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-29.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">İstanbul’da bir yetiştirme yurduna yerleştirilecek ve okula devam edecektim. Kaymakamın planı buydu. Ölmesi gereken ama hayatta kalmış, kimsesiz bir çocuk olarak Kandalı’da ya da yakınlarda bir yerde yaşamamı istemiyordu. Uzaklaşmam gerektiğini düşünüyordu. Çağrıştırdığım bütün korkunçluklar ve ben, bir an önce hafızalardan silinmeliydik. Büyük bir memnuniyetle silinebilirdim! Hiç sorun değildi. Yanındaki savcıya bakıyor, sonra da başını çevirip benimle konuşuyordu.</p>
				<p class="paragraf-1">“Her şeyi unut!” diyordu. “Yepyeni bir hayat var önünde... Okulunu da sakın ihmal etme. Sana güveniyoruz! Büyük adam olacaksın ileride, Gazâ... Bir şeye ihtiyacın olursa, biz buradayız...” </p>
				<p class="paragraf-1">Makam odasındaydık. Karşımda oturan savcı başını sallıyor ve bütün söylenenleri onaylıyordu. İfademi, tam da istediği gibi, Yadigâr’ın ve belediye başkanının aleyhinde vermiştim. Ender, bunu öğrense, beni öldürürdü ama savcı mahkemenin kimliğimi gizli tutmasını sağlayacağına söz vermişti. Çünkü “Korkuyorum” demiştim. “Bana bir zarar vermelerinden korkuyorum!” Oysa umurumda bile değildi... Tek isteğim, bir an önce eve gidip eşyalarımı toplamak ve beni İstanbul’a götürecek olan o otobüse binmekti. Önce kaymakam sonra da savcı kalktı ayağa. En sonunda da ben... Birbirimizle işimiz bitmişti. Ne benim onlardan, ne de onların benden alabileceği bir şey kalmıştı. Tokalaşmak için elimi uzattım. Ama onlar beni kendilerine çekip şakaklarını şakaklarıma değdirmeyi tercih etti. Devletle böyle ayrıldık. Dumanı hâlâ üstünde tüten yeni bitmiş bir pazarlık kokusu içinde ve şakaklarımızı çarpıştırarak... </p>
				<p class="paragraf-1">Odadan çıktığımızda, Kandalı mührünün, eski bir koltukta oturduğunu gördüm. Yaşlı adamın gözleri yine kapalıydı. Demek ki sadece fotoğraflarda değil, hayatta da gözleri kapalı çıkıyordu... Sonra, orta yaşlarda bir adamla tanıştırıldım. Kaymakamlıkta çalışan bir şofördü.</p>
				<p class="paragraf-1">“Faik Bey... Seni o götürecek İstanbul’a.”</p>
				<p class="paragraf-1">Ne diyeceğini bilemeyen Faik’in ağzından sadece bir “Geçmiş olsun” çıkabildi. Cesetlerin içinden çıkmış çocukla uzun bir yolculuk yapacak olmaktan çok da hoşlanıyor gibi görünmüyordu. Ama bir harcırah alacağından emindim. Faik de o yol parasını düşünüp kendini sakinleştiriyor olmalıydı. Ne de olsa, memuriyet bir hayatta kalma sanatıydı. Memurlar, daima hayatta kalacak ve kıyametin resmiyet kazanmasını sağlayacak olanlardı. Yalnız tek sorunları, bütün tırnakları ve bordrolarıyla tutundukları o hayatla ne yapacakları hakkında hiçbir fikirlerinin olmamasıydı. Çünkü henüz konuyla ilgili bir yönetmelik yayımlanmamıştı...</p>
				<p class="paragraf-1">Otobüsün kalkmasına daha dört saat vardı. Binadan çıktık ve Faik’in gösterdiği beyaz arabaya bindim. Camı açıp, Kandalı Hükümet Konağı’na son kez baktım. Babamla merdivenlerinden çıkıp içine girdiğimiz, sonrasında da kolumda bir saatle, kapısından çıktığımız o günü düşündüm. Koca bir günü düşünmek birkaç saniyeden fazla sürmedi. Bütün hayatımı düşünüp bitirdiğimdeyse Toz Sokak’a çoktan sapmıştık bile. Yüz yıldır evden uzaktaymışım gibi hissettim. Oysa hastanede sadece 8 gece yatmıştım. Doktorlar, “İyisin artık! Bir şeyin yok!” demişler ve o sabah beni taburcu etmişlerdi. Dolayısıyla, sadece 21 gün uzak kalmıştım, tabelasını kendi ellerimle diktiğim sokaktan... </p>
				<p class="paragraf-1">Evin önüne geldik ve durduk. </p>
				<p class="paragraf-1">“Ben seni bekliyorum burada” dedi Faik. </p>
				<p class="paragraf-1">Arabadan indim ve savcının verdiği, anahtarı cebimden çıkarıp yürüdüm. Evin kapısını açıp içeri girdim. Evdeki tek bavulun nerede olduğunu biliyordum. Babamın yatağının altındaydı. Çekip aldım ve odama götürüp yatağımın üstüne koydum. Dolabımı açtım ve çıkardığım giysileri bavula yerleştirmeye başladım. Sonunda gidiyordum! Siktir olup gidiyordum işte! Her şey bitmişti! Ne Ahad kalmıştı, ne kaçaklar, ne de Kandalı! Hayatımda ilk kez bavul hazırlıyordum... Sandığım kadar zor değilmiş, diye düşündüm. Hiçbir şey, sandığım kadar zor değilmiş! Gitmek de, kaçmak da, yok olmak da, hiçbir şey...</p>
				<p class="paragraf-1">Bavulum hazırdı artık. Yeniden Ahad’ın odasına girdim ve başucundaki komodinin çekmecesini açtım. Annemin kolyesiyle fotoğrafını, elimle koymuş gibi buldum. Yanlarında, biraz da para vardı... Hepsini aldım ve ceplerime soktum. </p>
				<p class="paragraf-1">Evde daha fazla kalmak istemiyordum. Bavulu alıp odamdan çıktım ve kapıya doğu yürüdüm. Evden son bir nefes alıp kapıyı açtım ve Ender’i gördüm. Arabanın yanında durmuş, Faik’le konuşuyordu. Beni görünce sustu ve bana doğru yürümeye başladı. Bu arada ben de, kapıyı kapatıp kilitledim. Bir yandan da, babasıyla ilgili ifademi öğrenmiş olsa, yürümez koşardı, diye düşünüp kendimi rahatlatmaya çalıştım.</p>
				<p class="paragraf-1">Ender burnumun dibine kadar gelip durdu ve hiç beklemediğim bir şey oldu. Hiçbir şey söylemeden, bana sarıldı. Bana en son, kimin, ne zaman sarıldığını hatırlamıyordum. Ne yapacağımı bilemedim. Önce bizi izleyen Faik’le göz göze geldim. Sonra gözlerimi kaçırıp, başka yerlere bakmaya çalıştım. Ama başımı oynatamadığım için önümde pek de bir seçenek yoktu. Çenemi yabancı bir omzun üstüne yaslamış, sabit biçimde duruyordum. İster istemez, ben de bavulu yere bırakıp kollarımı kaldırmış ve Ender’e sarılmıştım. Ama sessizlik içindeki o duruşumuz bana öylesine anlamsız geliyordu ki, bir an önce sonra ermesinden başka bir şey istemiyordum. Doğrusu, bu insanlık dışı duygumun anlaşılmasından korkuyordum. Özellikle de Faik’in, bir insan bana böylesine dostça sarılmışken, benim hiçbir şey hissetmediğimi anlamasından korkuyordum. Neden bilmiyorum, ama korkuyordum. Belki de utanıyordum. Peki, o sırada Ender ne yapıyordu? Nereye bakıyordu? Keşke yüzünü görebilseydim. En azından onu taklit ederdim! Faik’le yeniden göz göze geldim ve bu defa bakışlarından kaçabilmek için gözkapaklarımı indirmek zorunda kaldım. Evet, böylesi daha iyiydi! Birine sarılırken gözleri yummak, insanı daha içten biri gibi gösteriyor olmalıydı. Ama bu defa da, o sımsıkı kapalı gözlerimle, kendimden geçmiş gibi göründüğümü düşündüm! Durumu fazla dramatikleştirmiş gibi... </p>
				<p class="paragraf-1">O birkaç saniyelik sarılma anı, sanki haftalarca sürdü ve bir türlü bitemedi! Sonunda Ender kollarını gevşetip, sırtımdan çekti ve konuştu. </p>
				<p class="paragraf-1">“Babamı açığa aldılar... Mahkemeye çıkacak.”</p>
				<p class="paragraf-1">Ne diyebilirdim ki? </p>
				<p class="paragraf-1">“Biliyorum... Savcı da beni tehdit etti. Herkesin aleyhine ifade vereyim diye...”</p>
				<p class="paragraf-1">“Orospu çocuğu!” dedi Ender.</p>
				<p class="paragraf-1">“Ama hiçbir şey söylemedim... Neredeyse beni de atacaktı içeri!”</p>
				<p class="paragraf-1">“Orospu çocuğu!” dedi. Yine... </p>
				<p class="paragraf-1">“Evet!” dedim. “Tam bir orospu çocuğu!”</p>
				<p class="paragraf-1">Sonra birden Ender bana tekrar sarıldı ve bu defa fısıldadı.</p>
				<p class="paragraf-1">“Sensin o orospu çocuğu, geri zekâlı! Sen anlattın her şeyi, biliyorum! Amına koyacağım senin!”</p>
				<p class="paragraf-1">Kendimi çekmeye çalışıyordum ama Ender beni bırakmıyor ve kulağımın içinde konuşmaya devam ediyordu:</p>
				<p class="paragraf-1">“Bittin sen! Geberteceğim seni!”</p>
				<p class="paragraf-1">Ve kollarını indirip geri çekildi. </p>
				<p class="paragraf-1">“Yemin ediyorum, ben bir şey söylemedim Ender!” </p>
				<p class="paragraf-1">O sırada Faik’in sesi duyuldu.</p>
				<p class="paragraf-1">“Çocuklar, hadi!”</p>
				<p class="paragraf-1">“Bir dakika!” diye bağırdım. Sonra da, öfkeden nefese nefese kalmış olan Ender’e bakıp, bu defa ben fısıldadım. </p>
				<p class="paragraf-1">“Neye inanmak istiyorsan, ona inan! Ama ben kimseye hiçbir şey anlatmadım!”</p>
				<p class="paragraf-1">Bunun üstüne Ender, kurumuş dudaklarını yalayıp konuştu.</p>
				<p class="paragraf-1">“Öyle olsun, peki... Ama hiç boşuna dönme buralara! Çünkü yakacağım bu evi!”</p>
				<p class="paragraf-1">“Yak, amına koyayım!” dedim, ben de.</p>
				<p class="paragraf-1">Sonra da yürüyüp gittim... Kapının önünde bıraktığım Ender’in beni izlediğini biliyordum. Ensemde ve sırtımda, bakışlarının ağırlığı vardı. Faik bagajı açtı ve bavulu içine koydum. Arabaya bindim. </p>
				<p class="paragraf-1">“Arkadaşını da bırakalım, istersen” dedi Faik.</p>
				<p class="paragraf-1">“Yok” dedim. “Onun bir işi varmış...”</p>
				<p class="paragraf-1">Araba çalıştı ve burnu Toz Sokak’ı gösterdi. Babamın bir türlü asfalt döktürmediği, toza batmış o yol parçasından geçiyorduk. Dikiz aynasında Ender’i gördüm. Yumruklarını sıkmış bir korkuluk gibi duruyor ve sırf o duruşuyla arabayı havaya uçuracakmış gibi bakıyordu. İstediği kadar yakabilirdi evi! Nasıl olsa Kandalı’ya dönmeyecektim. Hem de hiçbir zaman! Aynada sadece ağaçlar ve biraz da gökyüzü kaldı. Ender kaybolup gitti. Bir daha da görmedim çocukluk arkadaşımın yüzünü. Hatta Ender’i 19 yaşından sonra, kimse görmedi. Çünkü askerliğini yapmaya gitmiş ama dönememişti. Felat’ın köyüne yakın bir yerlerde, Süphan Yaylası’nda, bir <span class="char-style-override-11">PKK</span> mayını tarafından parçalanmıştı. Bastığı topraktan ölüm çıkmıştı... Yine de benden intikamını almış sayılırdı. Çünkü o bitmek bilmeyen sarılmamızın üstünden sadece bir hafta geçmişti ki Kandalı’dan bir haber gelmişti. Arayan, savcıydı. “Evinizi yaktılar” demişti. Sonra da sormuştu: “Kim yapmıştır sence?” </p>
				<p class="paragraf-1">“Bilmiyorum” demiştim. Aynı aileden iki kişiyi ihbar etmemek gibi bir prensibim vardı. Hatta galiba bu hayatta sahip olduğum tek prensip oydu...</p>
				<p class="paragraf-1">Ender’in beni hiçbir zaman affetmediğini tahmin edebiliyordum. Hayatının son nefesine kadar benden nefret etmişti. Çünkü tabii ki babasını hapse sokanlardan biri olduğumu biliyordu. Kandalı’ydı orası! Gizlilik, bir mahkeme kararı değil, bir masaldı. Ve Ender’in, yaşadığı sürece, beni ilk gördüğü yerde öldürmeyi hayal ettiğinden emindim. Ama araya başka bir masal karışmıştı. O hikâyede de, babası tarafından <span class="char-style-override-11">PKK</span>’nın dağcılarına teslim edilmiş olan Felat, hayatımı kurtarmak için Ender’in yoluna mayın döşüyordu... Ender’e de söylediğim gibi: Neye inanmak istiyorsan, ona inan! En azından, kendinden başka, kimse seni kandıramaz. 21. yüzyıl şartlarında, bu da, hiç yoktan iyidir, değil mi?</p>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>