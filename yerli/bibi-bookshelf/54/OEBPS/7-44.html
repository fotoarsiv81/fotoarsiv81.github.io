<html xmlns="http://www.w3.org/1999/xhtml">
	<head>
		<title>7-44.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-44.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">O otelde 10 ay boyunca yaşadım. Ancak paramın tükeniş hızını görünce, taşınmak zorunda kaldım. Bir eve değil, yine bir otele... Adı, <span class="metin-italik">Gemi</span>’ydi. Bu yüzden seçmiştim. Dordor’la Harmin’in anısına... Sahip olduğu iki yıldızdan biri, asansörünün duvarına, büyük ihtimalle bir anahtarla, kazınmış olandı. </p>
				<p class="paragraf-1"><span>Ve önce aylarımı, sonra da yıllarımı o </span><span class="metin-italik">Gemi</span><span>’de geçirdim. Başlarda, iyileşmek bir yana, daha da içime kapandım. Hatta öylesine kapandım ki bir girdaba dönüştüm. Kendimi bir boşluğa doğru çekmeye başladım ve her şey birbirine girdi. Geçmişim yeniden karşıma çıktı ve depodakinden daha korkunç görünüyordu. Çünkü görünmüyordu! Sadece sesi vardı. Ahad’ın sesine benziyordu. Toprağın altından geliyormuş gibi boğuktu. Tek çarem, kendi girdabımdan çıkıp “Yeter!” diye bağırmak ve devamını getirmekti: </span></p>
				<p class="paragraf-1">“Sen benim geçmişim değilsin! Benim geçmişim böyle değil! Ben anlatayım sana geçmişimi! Beni iyi dinle, çünkü son kez anlatacağım! Ve şimdi ne anlatırsam, artık sadece ona inanacağım!” </p>
				<p class="paragraf-1">Nereden başlayacağım belliydi:</p>
				<p class="paragraf-1">“Babam bir katil olmasaydı, ben doğmayacaktım...”</p>
				<p class="paragraf-1">Ne zaman ki hikâyemi bitirip sustum, artık bir girdap değil, durgun bir suydum. Sonra da, bıraktığım yerden, yaşamaya devam ettim... </p>
				<p class="paragraf-1">Tek kişilik hayatım, her zamanki gibi bir disiplin cezasıydı. Her davranışım, zaman içinde mükemmelliğe erişmiş milimetrik bir kesinliğe sahipti. Gün içindeki hangi eylemlerimden ötürü tırnaklarımın içlerinin ne kadar kirleneceğini, dolayısıyla tamamen temizlenmeleri için tırnak fırçasını üzerlerinden kaç kez geçirmem gerektiğini, bir okuyuşta ezberleyebileceğim kelime sayısını, sol ve sağ ayrı ayrı olmak üzere, tek ayak üzerinde ne kadar süreyle durabileceğimi biliyordum. Kaç insanın doğum ve ölüm tarihlerini sayabildiğimi, topuklarım ve sırtım yere değmeden mekik çekerken kaç Rönesans ressamının adını sıralayabildiğimi biliyordum. </p>
				<p class="paragraf-1">Hafızam bir disiplin yönetmeliği, bense disiplinin kendisiydim. Ne de olsa elimin altında kendimden başka uğraşacak bir şeyim yoktu. Dolayısıyla yıllar, kendimi bir teknoloji ürünü gibi geliştirmekle geçmişti. Duvarlarını etrafıma ördüğüm bir laboratuvarda kendimi üretmek için gereken bütün bilginin peşine düşmüş, ancak tabii ki bir konuda daima eksik kalmıştım. Bu da doğal olarak, ürünün son halini yani kendimi test etme imkânını asla bulamamış olmamdı. </p>
				<p class="paragraf-1">Toplum içine çıktığım anda varlığımı boğmaya başlayan hastalığım yüzünden hayal kırıklığıyla sonuçlanan kalite kontrol denemelerim tabii ki geçerli değildi. Yalnızken hatasız biçimde gerçekleştirdiğim bir davranışı, yanımda bir başkası varken asla tekrarlayamıyordum. Öyle bir üründüm ki niteliklerimin potansiyeli laboratuvar ortamında doruğa çıkarken, herhangi bir yabancının saldığı karbondioksitle karşılaşınca kimyasal bir tepkime gösterip işlemez hale geliyordu. </p>
				<p class="paragraf-1"><span>Çevrem insan etiyle doluyken ne denli aptalsam, kendimle baş başa kaldığımda o kadar zekiydim. Ben sokağa çıktığımda herkesin tanrı olduğu bir dünyadaki tek ölümlüyken, kendimi kapattığım duvarların arasında o tanrıların tanrısıydım... Aslında her şey bir mesai meselesiydi. Benim, tanrıların tanrısı olmaya zamanım vardı, hepsi bu. Diğer insanlarsa, birlikte yaşamanın bütün yan etkilerine maruz kalıyor ve sahip oldukları gücün çoğunu birlikte yaşayabilmek için harcıyorlardı. Üstelik hiçbiri bunun farkında değildi çünkü onlar birlikte yaşamaları gerektiğine inanıyorlardı. Ve artık ben de inanmak istiyordum. </span></p>
				<p class="paragraf-1">Ama sokağa çıktığımda, gerçeklik denilen o elektrik verilmiş tel örgüye çarpıyor ve titremeye başlıyordum. Sürekli kendi kendime konuşuyor ve bunu durduramıyordum. Deniz kenarında bir banka oturuyor ve ne düşünürsem, söylüyordum. İnsanlar bana bakıyor ve korkup uzaklaşıyorlardı. Susmaya çalışıyor ama yapamıyordum.</p>
				<p class="paragraf-1">Sonra aklıma yazmak geldi. “Yazarsam, konuşmam!” diye düşündüm. O deniz kenarına, bu defa da, bir defter ve kalemle gitmeye başladım. Sırf konuşmamak için, zihnime düşen her şeyi o deftere yazmaya çalıştım. Ama bir süre geçti ve kendimi, çevremdeki insanlara mektuplar yazarken buldum. Aslında bunlar, birer mektup değil, yardım isteyen çığlıklardı. O cesetlerin altındayken attığım çığlıklar gibi... Belki o insanlara dokunamıyor ya da onlarla konuşamıyordum ama en azından yazarak bir ses çıkarmaya çalışıyordum.</p>
				<p class="paragraf-1">Bankta yanıma yaşlı bir adam oturuyordu ve ben defterime şöyle yazıyordum:</p>
				<p class="paragraf-1"><span class="metin-italik">Merhaba... Benim adım Gazâ.</span></p>
				<p class="paragraf-1">Ancak kimse yazılanı duymuyordu. Sonra daha büyük harflerle yazıyordum. Bağıran harflerle! Ama hâlâ duyulmuyordu! Yaşlı adam kalkıp gidiyor ve onun yerine genç bir kadın oturuyordu. Ben de defterimdeki sayfayı çevirip yeniden deniyordum:</p>
				<p class="paragraf-1"><span class="metin-italik">Merhaba... Benim adım Gazâ.</span></p>
				<p class="paragraf-1">Böylece<span class="metin-italik">, Gemi</span>’deki ilk üç yılım, içinde kendimi geliştirmekten başka bir şey yapamadığım, yalnızlık hapishanemden kaçmanın yollarını aramakla geçti. Yüzlerce kaçış planı yaptım ve hepsini de uyguladım. Her defasında yakalandım ama vazgeçmedim. İnsanın, kendi gardiyanı olduğu bir hapishaneden kaçması çok zordu! Ama elbet başaracaktım.</p>
				<p class="paragraf-1">Oteldeki dördüncü yılımda, artık daima sokaklardaydım. Her gün! Sürekli insanların önlerinde, arkalarında ve yanlarındaydım. Onlarla asansörlere biniyor, bastıkları düğmelere basıyor, çöpe attıkları boş şişeleri alıp dudaklarıma götürüyordum. Çocukken yaptığım gibi, kaldırımda hızla yürüyen kadınlara, arkalarından yaklaşıp ellerinin bana çarpmasını sağlıyordum. İş çıkışı saatlerinde otobüslere binip, insanların bana değmesine izin veriyordum. Felat beni görse gurur duyardı! Çünkü insanlara yaklaşmak için bulduğum çözümlerin her biri, birer icattı! Elimden gelen her şeyi yapıyordum! Ama her şeyi!</p>
				<p class="paragraf-1">Ve <span class="metin-italik">Gemi</span>’deki o dördüncü yılda bir mucize oldu! O güne kadar aklıma asla gelmemiş olan, insanlarla farklı türde bir yakınlaşmanın o olağanüstü deneyimini yaşadım. Sokaklarda o kadar çok zaman geçirmemin karşılığını, sonunda aldım ve öyle bir ana denk düştüm ki her şey değişti. Ama her şey! </p>
				<p class="paragraf-1">Ekim ayıydı. Güneş, sanki birazdan gerçekleşecek olan mucizeyi müjdeliyormuş gibi parlıyordu. Bir akşamüstüydü ve bir anda oldu: </p>
				<p class="paragraf-1">Hiç tanımadığım insanlarla birlikte hiç tanımadığım bir insanı linç ettim. </p>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>