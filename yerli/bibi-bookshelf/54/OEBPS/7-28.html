<html xmlns="http://www.w3.org/1999/xhtml">
	<head>
		<title>7-28.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-28.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">Önce zayıf adamın cesedini çıkardılar. Hiçbir şey hissetmedim. Sadece Rastin’i ve yaptıklarını düşündüm. Sonra Derçisu’yun oraya gittik ve ağlaya ağlaya gösterdiğim yeri kazdılar. Aklımdan o kadar çıkmamıştı ki, yıllar önce babamın nereyi kazdığını tek tahminde bilmiştim. Taşı olmayan bir mezarın yerini bu kadar iyi hatırladığım için kendimi nasıl hissetmeliydim? Bu durumlar için bir duygu var mıydı? Yoksa icat mı etmek gerekiyordu? Ne bir lavanta kokusu alabiliyor ne de çevremdeki o ağaçları görüyordum. Kendi mezarımı kazdırıyormuş ve birazdan içinden benim cesedim çıkacakmış gibi bekliyordum. Maddenin, olmayan bir haliydim. Olmaya da niyetim yoktu... Cuma’dan geriye kalanlar, tane tane çıkarıldı ve bir ceset torbasının içine kondu. Kapanan fermuarın sesi, bıçak gibi saplandı karnıma...</p>
				<p class="paragraf-1">Bundan sonraki aşama otopsiydi. İkisine de yapılacaktı. Kanserin iç savaş denilen bir türüne yakalanmış olan Afganistan’ın Ankara’daki büyükelçiliğinin, ölü vatandaşlarının sorunlarıyla uğraşacak hali yoktu. Dolayısıyla, her şey sona erdiğinde, büyük ihtimalle Kandalı mezarlığına gömüleceklerdi. Bu da, Cuma’nın, benim doğduğum yere gömüleceği anlamına geliyordu. Peki, bu ne anlama geliyordu? Bu durumlar için bir anlam var mıydı? Yoksa icat mı etmek gerekiyordu?</p>
				<p class="paragraf-1">Bütün bunlar olurken savcı sürekli başını kaşıyıp bana bakıyordu. Söyleyebileceği hiçbir şey yoktu. Bir vahşetle karşı karşıya olduğunun artık farkındaydı. Daha da önemlisi, bu vahşetin, aslında benim gündelik hayatımın bir parçası olduğunu anlamış ve galiba bana acımaya başlamıştı. Bu yüzden de, hastane odasında, beni, yüzümü ısıracakmış gibi sorgulayan o adam gitmiş ve yerine, neredeyse, şefkatli diyebileceğim, bir insan gelmişti. Hatta sorularını bile, “Hatırlamıyorsan boş ver” diye bitiriyordu. Ama hatırlıyordum! </p>
				<p class="paragraf-1">“Bizim bahçeden çıkanı, döverek öldürdü. Diğerini de, başına bir torba geçirip boğdu.” </p>
				<p class="paragraf-1">“Niye yaptı, biliyor musun?” diye sorunca da “Kadınlar için” diyordum. </p>
				<p class="paragraf-1">“Beğendiği bir kadın olursa gruptan zorla ayırıp tecavüz ediyordu. Ama bazen, karşı çıkan birileri de oluyordu tabii... Bu ikisini de onun için öldürdü... Yani ben öyle biliyorum...”</p>
				<p class="paragraf-1"><span>Yıllardır o insanlara yaptığım her şeyi, sanki babam yapmış gibi anlatıyordum. Bir bakıma da, doğruydu. Genetik olarak, Ahad’dan, o kadar da uzak sayılamazdım, değil mi? Savcının gözleri, söylediklerimi duydukça açılıyor ve midesi bir inip bir kalkıyordu. “Yorulduysan, duralım” diyordu. Ama yorulanın kendisi olduğunu biliyordum. Hastaneden bir günlüğüne çıkmıştım. Aslında iyileşmiş sayılırdım. Nereden geldiğini bilmediğim o ağrı bir daha uğramamıştı ve kendimi çok da kötü hissetmiyordum. </span></p>
				<p class="paragraf-1">Dönüş yolunda, savcının arabasında, <span class="metin-italik">Kandalı’dan Dünyaya</span> gazetesinin son sayısını gördüm ve ister istemez güldüm. Birinci sayfasında, kaymakamın odasındaki o saat merasiminin fotoğrafı vardı. Evet, fotoğraf aynıydı ama küçük bir fark vardı. Gözlerime siyah bir bant çekilmişti. Haberde geçen adımla soyadım da, sadece baş harfleriyle yazılmıştı. Manşet şuydu: “Vicdansızlar!” Diğerleriyle karışmasınlar diye, vicdanı olmayanların başları beyaz dairelerin içine alınmıştı. Her ne kadar, haklarında henüz bir mahkeme kararı bulunmasa da, babam, belediye başkanı ve bir zamanların kahramanı olan Jandarma Başçavuş Yadigâr, gazeteye göre kesinlikle suçluydu. Başlarının etrafındaki o beyaz daireler, birer haleyi andırıyordu. O fotoğrafın bana <span class="metin-italik">Son Akşam Yemeği’</span>ni çağrıştırması boşuna değildi! Kandalı’nın bürokratik ve politik dünyasında bir deprem olmuştu. Büyük ihtimalle, gazetenin arşivinde, hepimizin de bir arada olduğu başka bir fotoğraf yoktu. Dolayısıyla, biraz da çaresizlikten kullanılmıştı aynı fotoğraf. Ne de olsa, haberde, odacı hariç, kadraja girmiş herkesle ilgili bir paragraf vardı. Kaymakamın açıklamaları, İlçe Jandarma Komutanı’nın görüşleri, Emniyet Müdürü’nün, “Sorumlular cezasını çekecek. Kimsenin bundan şüphesi olmasın!” şeklindeki sakinleştirici sözleri, Yadigâr hakkında, jandarma karakolundaki kötü muamele iddiaları, benimle ilgili dramatik cümleler, babamın etrafında dönen beddualar ve belediye başkanının dünyanın en başarısız yerel yöneticisi olduğuna dair madde madde kanıtlar! Aslında, belediye başkanını işin içine neden kattıklarını da o satırları okuyunca anlamıştım. Yaşlı odacının fısıltılarıyla birleştirince çözebilmiştim durumu. Başkan, Tanzim adındaki tarikatın desteklediği partiden değildi, o kadar. Dolayısıyla, yerin yedi kat dibine geçirilmesinde bir engel yoktu. Bunun yanında, gerçekten bir suçu var mıydı? Belki... Hatta bence, o fotoğraftaki herkes, neyin ne olduğunu çok iyi biliyordu. Bazıları sustukları, bazıları da kişisel olarak işin içinde oldukları için suçluydu. Sonuçta, o fotoğraftaki hiçbir insan masum değildi. Çünkü o fotoğraf, biz, İsa’yı yedikten sonra çekilmişti! İşte, köpekler de hastanenin bahçesinde sıralanmış, ellerinde mikrofonlarla, kemik sıyırmak için sabırsızlanıyorlardı. </p>
				<p class="paragraf-1">Savcının arabası aralarından geçip binanın önünde durdu ve köpeklerden biri, başımı dayadığım cama saldırdı. Bir hastabakıcı gelip kapımı açtı ve arabadan indim. O sırada, Kandağ kadar bir ağrı, enseme tutkal gibi yapıştı ve hastane kapısında, dizlerimle tek elimin üstüne çöktüm. Etrafımı kameralar kuşattı ve ağzımdan, salyalarla birlikte, o kelime döküldü: “Salya!” Köpeklerin yerine, ben kudurmuştum! Hastabakıcı koluma girmiş beni kaldırırken, o gözleri ve kalkan kaşları gördüm. Mırıldanan dudakları ve uzatılmış olan mikrofonların geri çekilişini... Bana sorabilecekleri bir soru yoktu. Karşılarında, onlara yanıt verebilecek biri olmadığını anlamışlardı. Oysa sadece düşmüş ve avucuma dökülen salyalara bakıp “Salya!” demiştim. Yine de anlamaları için yeterli olmuştu. Kurtlar tarafından büyütülüp kurda dönüşmüş bir çocuk gibiydim. 13 gün boyunca cesetlerle yaşamış ve bir ceset olmuştum. Gerçekten de bana o cesetler bakmıştı! Beni donmaktan korumuşlar, hatta ölü bir göğüsten emdiğim o sütle beslemişlerdi. Şimdi de ben, onlardan biri gibi bakıyordum etrafıma. Öyle bir bakıyordum ki bütün köpekler başlarını ve kameralarını eğip uzaklaşıyordu. Çünkü, olması gerektiği gibi, <span class="metin-italik">üçüncü sayfa</span> kokmuyordum. Tanıdıkları hiçbir şeye benzemiyordum. Haber ajansları, gazeteler ve televizyon kanalları, yanlış insanları göndermişlerdi, o hastanenin bahçesine. Ancak bir savaş muhabiri konuşabilirdi benimle! Çünkü bir savaştan ibarettim ve içimden ölü çıkıyordu! <span class="metin-italik">Hayat Fiziğine Giriş</span>.... Hatta herhangi bir savaş değil, bir iç savaş muhabiri gerekiyordu bana! İki dev Buda heykelinin yıkılışına ve anlatacaklarıma ancak o dayanabilirdi. Diğerlerinin midesi kaldıramazdı hiçbirini. Kaldıramıyordu da! Ya kameralarını ya da gözlerini kapatıyorlardı. Çünkü biliyorlardı! Ben, ayrıntısı cehennem olan bir haberdim. Okuyan sayfa çevirir, izleyen kanal değiştirirdi. Dolayısıyla, başlığından ibaret bir haber olarak kalmalıydım! Cehennem, sadece bir kelimeydi ve öyle kalması gerekiyordu. Şeytan ayrıntıda gizlenmiyordu! Zaten orada yaşıyordu. Çünkü ayrıntı onun eviydi. Adresi! Cehennem! Ve kimse, yolu oraya düşsün istemiyordu! Bu yüzden de ayrıntılar gizleniyordu. Hepimiz ve bütün haberler birbirimiz için birer özettik, daha fazlası değil. Bir haber özeti! Bir gün gelecek ve kimseyi gereksiz ayrıntılarla sıkmamak için, birileri de bu dünyayı özetleyecekti. </p>
				<p class="paragraf-1">“Sayın seyirciler, bugün elimize geçen bir habere göre, Dünya olarak bilinen bir gezegende insanlar doğdu, yaşadı ve öldü. Şimdi, sıradaki haberimize geçiyoruz...”</p>
			</div>
		</div>
	</body>
</html>