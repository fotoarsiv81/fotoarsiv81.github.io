<html xmlns="http://www.w3.org/1999/xhtml">
	<head>
		<title>7-45.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-45.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">Ben sadece güneşe bakıyordum. O da meydanın en gösterişli binası olan saat kulesinin üzerinde, batmadan önce son molasını vermiş, bana bakıyordu. Her zamanki gibi yalnızca, benim gibi <span class="metin-italik">turistlerin</span> duyabildiği bir frekansta çalmış olan odaya dönüş gongu anı pazarlıklarını çoktan yarıda kesmiş, kalabalığın çoğunu otel havlularının altına süpürmüştü. Akşam yemeği öncesi hâlâ meydanda kalmış olanlar da, satın aldıkları nesnelerin hacmini, yedikleri kazığın hacminden düşmek için ellerindeki poşetleri açıp içlerine bakıyordu. Bunun için de her üç adımda bir duruyorlardı ve her duruşlarında, güneş ışığı, omuzlarından altın bir pelerin gibi dökülüyordu. </p>
				<p class="paragraf-1">Gongu ben de duymuştum ama durduğum yerden ayrılmak istemiyordum. Çünkü durduğum yerden, herkes bir siluet olarak görünüyordu. Ne arkamdan konuşacak ağızları, ne inip kalkan kaşları, ne de beni görmezden gelecek gözleri vardı. İnsanlar güneşle aramda kalmış ve hepsi kararmıştı. Hiçbirinin yüzünü seçemiyor, hiçbirinin düşüncesini okuyamıyor ve kendimi kandırmanın zevkini çıkarıyordum. Bedenleri kadar karanlık gölgeleri etrafa yayılıp uzadıkça, bir devler ülkesi beliriyordu meydanın zemininde. </p>
				<p class="paragraf-1">Ve ben durduğum yerde, o devlerin başlarını eziyor, ayaklarımın altından geçişlerini izliyordum. Tek bir adım atmama bile gerek yoktu. Kollarını, bacaklarını ve gövdelerini, parçalansınlar diye tabanlarımın altına uzatan onlardı. Belki insanların değil ama gölgelerinin üzerinde duruyordum ve o an için, bu bana yetiyordu. İnsanlarla, ancak olası bir organ nakli sayesinde yakınlaşabileceğini hisseden biri için fazlaydı bile...</p>
				<p class="paragraf-1">Tam o sırada bir uğultu dolaştı kulaklarımda. Sonra birden yer sarsıldı. Devlerin koşarak ülkelerinden kaçtıklarını gördüm ve derhal başımı kaldırıp çevreme baktım. </p>
				<p class="paragraf-1">İnsanlar bir anda yok olmuştu. Sadece, annesinin kolundan tutup sürüklemeye çalıştığı bir çocuk, elindeki dondurmayla arkamda bir yerleri gösteriyordu. Dönüp bakacaktım ki yanımdan bir şey geçti. O kadar hızlıydı ki insan olduğunu anlamam için gözlerimi iki kez kırpmam gerekti. Önce bir hırsız olduğunu düşündüm. Ama bu adam polisten değil, bir tsunamiden kaçıyormuş gibi koşuyordu. Özgürlüğü değil, canı pahasına. Ve ben de topuklarımın üzerinde dönünce o tsunamiyi görmüş oldum. Ne de olsa, yeni patlamış bir volkanın lavları gibi üzerime gelen insan bedenlerinin üçte ikisi suydu. Hatta içlerindeki o su, köpük olmuş ağızlarından akıyor, daha hızlı koşmak için daha hızlı salladıkları kolları, önüne geleni parçalamaya hazır bir biçerdöverin dişleri gibi dalgalanıyordu. Ya altlarında ezilecek, ya koşmaya başlayacak, ya da ellerimi kaldırıp “Durun!” diyecektim. </p>
				<p class="paragraf-1">Pek bir seçeneğim yoktu, çünkü ne ezilmeye ne de konuşmaya cesaretim vardı. Dolayısıyla koşacaktım. Ama nasıl? En küçük bir zamanlama hatası, kovalayan kalabalığın altında kalmama ya da kaçan adama fazla yaklaştığım için suçu her neyse, cezasını kendime de bulaştırmama neden olabilirdi. Öyle bir koşmalıydım ki hiçbir yara almadan kalabalığa karışmalıydım. </p>
				<p class="paragraf-1">Bu karar, bana bırakılamayacak kadar önemliydi. Bu yüzden beden ve aklımın yönetimini mutlak biçimde korkuya devrettim. Ve korku denilen tiran beni bir bayrak yarışı koşucusu gibi hazırlayıp, kalabalığın nefesini ensemde hissettiğim an, mükemmel bir çıkış yapmamı sağladı. Zamanlama öylesine hatasızdı ki, eğer o çıkışa tanıklık edebilselerdi, hayatlarını bir çift el yakalamak için kendilerini doğru anda boşluğa bırakarak kazanan dünyanın bütün trapezcileri beni kıskanırdı. Üstelik benim altımda bir ağ bile yoktu. Üzerindeki ayaklar tarafından zımparalanan ve düşenin derisini yüzmek için bekleyen tozlu bir beton vardı. </p>
				<p class="paragraf-1">Kalabalığa öylesine karışmıştım ki koşmaya her nereden başlamışlarsa, o noktadan beri birlikteymişiz gibi hissediyordum. Hatta doğduğumuzdan beri omuz omuza koşuyormuş gibi. Artık ön sıralarda değil, biraz arkalardaydım. İnsanların ortasında. Korku beni bir bebek gibi kollarına alıp kalabalıkla kundaklamıştı. O artık benim tiranım değil, tanrımdı. Ve bütün tanrılar gibi onun da bir kurbana ihtiyacı vardı. Aramama gerek yoktu, çünkü o kurban biraz ilerimde çığlıklar atarak koşuyordu. Birkaç adım daha atmıştı ki önce seslerimiz kulaklarını, sonra da ellerimiz omuzlarını yakaladı. Son bir hamleyle silkinip kendini kurtarmaya çalışsa da aniden kapıldı kalabalığımıza. Parmağını, elini ya da kolunu değil, bütün bedenini bir hızara kaptırır gibi... Önümdeki iki enseyi geçip onu daha yakından görmek için yaklaşmıştım ki sol gözümün pınarına bir şey çarptı. </p>
				<p class="paragraf-1">Önce küçük bir taş sandım, ya da yanımdakilerden birinin parmağı. Hâlâ koşuyordum ama artık tek gözüm kapanmıştı. Sanki gözkapaklarım birbirine yapışmış ve kırmızı bir mumla mühürlenmişti. Mumun rengini doğru tahmin ettiğimi, bir refleks sonucu ovuşturmak için gözüme götürüp çektiğim parmak ucuma bakınca anladım. Parmak izim kızarmıştı. Ancak gözkapaklarımı birbirine kenetleyen, erimiş mum değil, kandı. Kurbanın dökülen ilk kanı bir oltanın misinası gibi havada uçuşmuş ve aynı oltanın iğnesi gibi göz pınarıma saplanmıştı. Gözümü kan bürümüştü. </p>
				<p class="paragraf-1">O an fark ettim ki beni yöneten artık korku değildi. Korkum tanrı olup göğe yükseldiği için beden ve akıl yönetimimi heyecan devralmıştı. Yıllardır asla yan yana gelemediğim insanlarla bir arada ve aynı yönde ilerlemenin heyecanı. Sıradan bir günde, değil dokunmak, gözlerinin içine bakmak için bile zorlanacağım insanlarla aynı idealin peşinde koşmanın heyecanı! Daha birkaç dakika önce ben onların gölgelerini ezmekten zevk alırken, şimdi insanlar beni elimden tutmuş, bir başkasını ezmeye davet ediyorlardı. </p>
				<p class="paragraf-1">Kendimi hiç olmadığım kadar özgür hissediyordum. Yalnızlık hapishanemin duvarları yerle bir olmuştu! Kimse beni yargılamıyor, kimse bir deli olduğumu düşünmüyordu! Toplum da, baskısı da bendim ve sarhoş gibiydim. İçinde zevkten eridiğim kalabalık ve ben, muhteşemdik. Boşlukta dalgalanan dev bir vatoz gibi. Kusursuz bir <span class="metin-italik">leviathan</span>. Ayaklarımız yerden kesiliyor, ellerimiz birbirine karışıyordu. Çarpışıyor, tökezliyor, birbirimize tutunuyorduk. Yükselip alçalıyor, düşüp kalkıyor ve ardımıza bakmadan koşuyorduk. Nefes nefese, dirsek dirseğe, toz duvarlarının içinden geçiyor ve terimizi birbirimizin omuzlarına döküyorduk. Gözümüzü kırpmıyor, bağırmaktan vazgeçmiyorduk. Ne dediğimizin ve nereye gittiğimizin hiçbir önemi yoktu çünkü biz sadece onun peşindeydik. O biricik kanlı gövdenin. Ellerin üzerinde yükseldikçe kızaran, battığı kalabalığın içinden her çıkışında daha da çıplaklaşan o bedenin peşinde. Eğer yapabilseydi, parçalanmış burun delikleriyle, oksijen yerine ciğerlerine bizi çekerdi. Eğer açabilecek bir gözkapağı kalmış olsaydı, ancak bize sürtünerek kapanırdı. Çünkü biz onun her yerindeydik. Yüz kişiydik, belki de bin! Kaç tırnağımız vardı kim bilir, kaç dişimiz? Kaçımızın karnı toktu, kaçımızın adı aynı? Hiçbiri umurumuzda değildi, çünkü biz artık birdik. O bizim ruhumuz, biz onun etiydik. Ve bütün ruhlar gibi o da daima etin ilerisindeydi. Tam saçlarını kavramışken başı uzaklara tekmelenmiş, tam gövdesini ezecekken bedeni çoktan sürüklenmiş oluyordu. Bu yüzden parmaklarımıza sarılmış köklü saç tellerini silkelerken tabanlarımız yeri dövüyordu. Onu tutamıyorduk. Elden ele ve ayaktan ayağa, kanatları yalvarmak için açılmış bir kelebek gibi uçuşuyordu. Ona ulaşamıyorduk. Bir bayrak gibi başlarımızın üzerinde kemiksizce sallanan bedeni, an içinde patlak bir topa dönüşüp ayakuçlarımızdan sekiyordu. O akıntıya kapılmış bir ağaç gövdesiydi, biz de akıntının kendisi. Varla yok arasında mekik dokuyor, dalgaların arasında bir görünüp bir kayboluyordu. Ve tek bir isteğimiz vardı: Ölmeden önce ona yetişmek. Kulaklarımızı son çığlığıyla, yüzlerimizi son nefesiyle yıkamak için. Bitmesin, diye çığlık atıyordum içimden. <span class="metin-italik">Şimdi</span> denilen her neyse, bitmesin! Çünkü bitince ne yapacağımı bilmiyordum. Ama bitti... </p>
				<p class="paragraf-1">Önce bir sis kapladı çevremizi ve öksürmeye başladık. Sonra da gözlerimiz yaşardı ve bir cop yağmuru boşandı. Her bir damlası ensemizden içeri girip ağzımızdan aktı. Dudaklarımızın kenarından ve dişlerimizi kıra kıra. Tazyikli sudan örülmüş kamçıların altında, bir duman gibi dağıldık. Herkes nereden geldiyse koşarak, iki büklüm yürüyerek oraya döndü ve boşlukta dalgalanan vatoz boşluğa karışıp yok oldu. <span class="metin-italik">Leviathan</span> öldü.</p>
				<p class="BOSLUK" xml:lang="en-GB"/>
				<p class="paragraf-1">Gerisini televizyondan izledim. Akşam haberlerinden. O meydanda, kanlar içinde terk ettiğimiz ruhumuzu polisler bulmuştu. Kimliğini spikerden öğrendim: B nokta F nokta. Eski bir edebiyat öğretmeniydi. 14 yaşındaki bir öğrencisini şiirle değil de kendiyle dolduran bir tecavüzcü. Diğer mahkûmlardan korunmak için konduğu hücrede sekiz yıl geçirmiş ve hapisten çıktığı ilk gün, önce bir, sonra kim bilir kaç kişi tarafından saldırıya uğramıştı. </p>
				<p class="paragraf-1">Çok tehlikeli bir ameliyatla sarışın olmuş gibi duran spiker, “İnanılmaz!” diyordu. “Böylesi bir kalabalığın saldırısından sağ kurtulmuş olması inanılmaz! Evet, sayın seyirciler, sizin de gördüğ...” </p>
				<p class="paragraf-1">Elektrikler kesildi. Ve kendimi, bir avuç mesafeden, karanlık ekrandaki yansımama bakarken buldum. Yatağın ayakucunda oturuyor ve <span class="metin-italik">Gemi</span>’nin en dar odasında yaşıyordum. O karanlığın içinde, tek değerli mobilya, camdan girip duvara yayılan ışıktı artık. O da, sokak lambasından geliyordu. Başında halesiyle kutsal bir sokak zürafası gibi camdan bana bakıyordu. Ayarları müşteriye asla söz hakkı bırakmayacak biçimde sonsuza dek kilitlenmiş olan klimanın daimi gürültüsü kesilmişti. Oysa havalar soğuduğundan beri, ben o gürültüyle ısınıyordum ya da öyle sanıyordum... </p>
				<p class="paragraf-1">Önce zaman dondu. Sonra da soğuk, odayı bir sel gibi bastı ve boğulacak kadar titremeye başladım. O kadar titriyordum ki midem bulandı. Ne çenemi ne de ellerimi durdurabiliyordum. Gözlerim bile titriyor olmalıydı. O an fotoğrafım çekilse elbet flu çıkardım. Oda o kadar dardı ki üzerimden başka kusacak yer yoktu. Zor da olsa dudaklarımı kenetleyip dişlerime kadar gelen son yemeğimin kalıntısını yeniden yuttum. Ne yapacağımı bilmiyordum. Hastalanmış olamazdım. Ama belki de! </p>
				<p class="paragraf-1">Yoksa içine girdiğim o kalabalıktan bir mikrop mu kapmıştım? Neden olmasın? O kadar nefretten mutlaka bir şeyler bulaşmış olmalıydı. Doğru anladığımdan emin olmak için adını doktora en az üç kez tekrarlatacağım çok garip bir hastalık! Kollarımı kendime dolamış, görünmez bir deli gömleğinin içinde sarsılıyor, titrememin nedenini bulmaya çalışıyordum. Çok sürmedi. O beni buldu: Korku. Gökten bir çekiç gibi indi alnıma. Geriye düştüm. Ceset torbasındaki bir canlı gibi kıvrandığım yatakta, odanın korkuya dönüştüğüne tanık oldum. Önce başımın üzerindeki boktan otel tablosundan çıkan beyaz yeleli atlar korku olup beni dörtnala çiğnedi. Sonra karşımdaki duvar korku olup bacaklarımın üzerine yıkıldı ve tavan korku olup yüzüme çöktü. En sonunda da elektrikler korku olup geri döndü. </p>
				<p class="paragraf-1">Yataktan öyle hızlı kalktım ki başım döndü. “Derhal!” dedim.</p>
				<p class="paragraf-1">“Derhal! Hemen, şimdi! Gitmem lazım, kaçmalıyım! Bulacaklar beni! Yakalayacaklar! Ne yaptığımı anlayacaklar! Bugün orada olduğumu öğrenecekler! Orada, o kalabalığın içinde! Vurdum mu acaba? Vurabildim mi o adama? Fark eder mi? Onların arasında olmak yetmez mi? Beni hapse atacaklar! Mahvoldum!” </p>
				<p class="paragraf-1">Gittikçe yükselen sesim önce içimde sonra odada yankılanmaya başlamıştı ki düşmemek için dayandığım duvara iki kez vuruldu. Susup nefesimi tuttum. Kim vardı yan odada? İhbar mı edecekti beni? Bağırdığımı mı duymuştu? Polisi mi arayacaktı? Sonra yine vuruldu duvara. Sonra yine. Sonra bir daha. Sonra bir daha. Ve bir daha ve bir daha. Son olarak da, bir inleme geldi peşlerinden. Bütün o davulların sonunda bir keman bitirdi her şeyi. Panik, titreme, korku ve her şeyi... Her şey boşalarak bitti. </p>
				<p class="paragraf-1">Kimse beni aramıyordu! Kimse polisi aramayacaktı! Kimsenin umurunda değildi! Yan odadakiler, onların yanındakiler ve de onların altındakiler ve de üst kattakiler, hatta o meydanda bir insanı öldürmek için birbirini ezmiş, ama görünen o ki becerememiş kim varsa, herkes ama herkes sevişiyor ya da sevişmişti ve uykularından rüyalarına tüneller kazıyordu. Hayat öyle bir devam ediyordu ki ben korktuğuma utanıyordum. Güldüm. Roma’daysan Romalı gibi davran! Öyle deniyordu, değil mi? Ama ben Roma’da bir Spartalı’ydım! Bu yüzden de ne kendimle ne de başkasıyla seviştim. Onun yerine, iki morfin sülfat kapsülünü bir kâğıdın içine kırıp, dökülen minyatür baloncukları çakmağımla ezdikten sonra pudralaşmış tozu soğuk suda sabırla çözüp, filtreli bir enjektöre ağır ağır çektim. Sonra da sağ elimdeki zafer işaretinin arasından kanıma gönderip dünyanın anasını siktim.</p>
				<p class="paragraf-1"> </p>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>