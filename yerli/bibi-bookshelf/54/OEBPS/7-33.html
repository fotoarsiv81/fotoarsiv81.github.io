<html xmlns="http://www.w3.org/1999/xhtml">
	<head>
		<title>7-33.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-33.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">“Geçen hafta annem pasta getirmişti. Doğum günüm için. Çikolatalı. Ama yemedim. Ne yaptım, biliyor musun? Mumları yedim!” </p>
				<p class="paragraf-1">Kendisine asla yanıt vermesem de, bir zamanlar Ender’in yaptığı gibi sürekli benimle konuşan Şeref, yatak komşumdu. 34 kişilik koğuşta, bir yanım duvar, bir yanım Şeref’ti. Başımı yastığıma ne kadar gömsem de, o çatlak sesini duymak zorunda kalıyordum. </p>
				<p class="paragraf-1">Bakanın makam odasındaki küçük skandaldan sonra, hiçbir şeye ve hiç kimseye tepki vermeden, sadece bir hayalet gibi yürüdüğümü görünce, Bedri, beni oracıkta öldürmekten vazgeçmiş ve hastaneye götürmek üzere bir taksi çevirmişti. Ancak bu defa da, bana her dokunduğunda bağırdığım için, ne yapacağını bilememiş, zorla da olsa arabaya bindirmeyi becerebilmişti. </p>
				<p class="paragraf-1">Acil servisteki doktor, sorularının yanıtsız kaldığını ve her dokunuşa bir çığlıkla karşılık verdiğimi görünce biraz başını kaşımış, sonra da, sevk edilmem gereken yerin, üç kat yukarıdaki psikiyatri polikliniği olduğunu söylemişti. Ancak bir sorun vardı. İlk gelen asansör boştu, dolayısıyla Bedri’yle yalnız binmem gerekiyordu ama bunu yapamıyordum. Birkaç denemeden sonra, içinde zaten iki kişinin olduğu başka bir asansöre binebildik. </p>
				<p class="paragraf-1">Aslında ben, her şeyi görüyor ve duyuyordum. Hatta her şeyin farkındaydım ancak bedenim ve tepkilerim bana ait değildi. Kesinlikle beni dinlemiyorlardı. Örneğin, o boş asansöre, Bedri’yle birlikte, sadece ikimizin binebileceğini biliyor ama içine adım bile atamıyordum. Aklımın, her şeyin farkında olan bölümü, karanlık bir yere hapsolmuş ve olanları, oradan izliyordu. Sanki bir locaya oturmuş ve asla müdahale edemediği bir gösteriye tanıklık ediyordu. İzledikçe de öğreniyordu. Öğrendiklerinden biri de, asansöre ancak yalnız ya da içinde benimle birlikte en az üç kişi olursa binebileceğimdi. Ve aklımın, hâlâ farkında olan bölümü buna şaşırmıyordu. Sadece yeni keşfettiği bir fizik kuralı olarak kabul ediyor ve “Doğrusu bu!” diyordu. </p>
				<p class="paragraf-1">Üçüncü kata çıktığımızda, ben ne kadar bana dokunulmasını istemediysem, insanlar bana o kadar dokunmaya çalıştı. Bunun sonucunda da, çığlıklarım bütün koridorlarda yankılandı ve beni uyutmaya karar verdiler. Ancak bu da çok kolay olmadı. Dört hastabakıcının dört bir yanımdan kavrayıp beni bir yatağa yüz üstü yapıştırması ve pantolonumu sıyırması gerekti.</p>
				<p class="paragraf-1"><span>Kendime geldiğimde, Bedri yanımdaydı. Onu görebiliyor ama konuşamıyordum. Çünkü ağzım doluydu... Zaten Bedri’nin de, konuşmak istermiş gibi bir hali yoktu. Evi üstüne çökmüş bir zavallı gibi bakıyordu suratıma. Ne de olsa, üzerine bu kadar yatırım yaptığı küçük dehanın ona kazandırabileceği hiçbir şey kalmamıştı. Nasıl çalıştığını kesinlikle anlayamadığı bir makineydim ve en çok ihtiyacı olduğu anda bozulmuştum. Dolayısıyla, daha fazla yanımda kalıp, öfkesine yenik düşmek, en azından bir kolumu kırmak ihtimalinden olabildiğince uzaklaşmak istediğinden emindim. Yine de, bakanın karşısında düştüğü utanç verici durum göz önüne alındığında, fazlasıyla cömert davrandığı söylenebilirdi. İstese, beni o bakanlığın bahçesinde de terk edebilir ve kimseye hesap vermeyebilirdi. Örneğin, “Önce bana saldırdı, sonra da kaçtı!” diyebilirdi. Ama böyle bir şey yapmamıştı. Belki de hâlâ bir umudu vardı. Çünkü bütün bunlar, küçük bir sinir krizinden ibaret de olabilirdi. Her an, tanıdığı Gazâ’ya dönüşebilir ve bakandan özür dilemek için şansımızı deneyebilirdik. Her şeye yeniden başlar ve el ele başarıya doğru koşabilirdik. Ama ne yazık ki bunun için, ellerimi ağzımdan çıkarmam gerekiyordu. Uyanır uyanmaz, on parmağımı da ağzıma sokmuştum. Hiçbir yere değmesinler, diye. İçimden bir ses, “Doğrusu bu!” diyordu. “Olması gereken bu!” </span></p>
				<p class="paragraf-1">Dolayısıyla, içinde bulunduğumuz durumdan ne Bedri ne de ben çıkabildik. Olayların bizi getirip kilitlediği o noktada, öylece kalakaldık. Ben, daha ölmeden, hayat tarafından içi doldurulmuş bir hayvan gibiydim. O da, sahibi olduğu, sakatlanmış yarış atını vurmak zorunda olduğunu bilen biri gibi... </p>
				<p class="paragraf-1">Yapabileceğimiz pek bir şey yoktu. Bedri yavaşça kalktı ve elini omzuma koymak istedi. Ama sonra birden, gün boyunca bana dokunmak isteyenlere nasıl tepki verdiğimi hatırlayıp elini geri çekti ve odadan çıktı. </p>
				<p class="paragraf-1">Yattığım yerden, görebildiğim kadarıyla, koridorda, bir doktorla, bana baka baka konuştu, sonra da kravatını çözüp cebine koydu. Yanıma dönmek için bir adım attı ama doktor kolundan tutup Bedri’yi durdurdu. O da son kez bana bakıp arkasını döndü ve koridorda yürüyüp kayboldu. Yetiştirmesi gereken başka çocuklar ve yönetmesi gereken bir yurt onu bekliyordu. </p>
				<p class="paragraf-1">Bedri’yi son görüşümdü. Ortaklığımız bitmişti. Bundan sonra, tek yapabileceği, durumumu uzaktan takip etmek ve en azından, bir tedavi görmemi sağlamaktı. Yanıma gelen doktor gülümsedi ve “Merak etme” dedi. “İyileşeceksin. Sonra da göndereceğiz seni İstanbul’a. Bedri Bey’e söz verdim.”</p>
				<p class="paragraf-1">Ama doktor, verdiği o sözü tutamadı. Ne İstanbul’a dönebildim ne de iyileşebildim. İnsanın bir ailesi olmayınca, bulunduğu şehrin de, devlet açısından bir önemi kalmıyordu. Çünkü Sosyal Hizmetler her yerdeydi ve kimse, benim, herhangi bir yere dönmem gerektiğini düşünmüyordu. Üstelik sırf hayatta kaldığım için, ne yazık ki 18 yaşımı da doldurabilmiştim. Kendimle... 18 yıllık hayatımda başkasına yer kalmamıştı.</p>
				<p class="paragraf-1">Birkaç gün sonra, İstanbul’dan, içinde eşyalarımın olduğu bir valiz geldi ve beyaz bir minibüse bindirildim. Gideceğim yer belliydi. Gölbaşı’ndaki bir hastane. 34 kişilik bir koğuşta, Şeref’in yanındaki yatak... Dört aydır oradaydım ve Şeref hâlâ konuşuyordu:</p>
				<p class="paragraf-1">“Peki, zararın neresinden dönsen kârdır? Yani, tam olarak, neresidir orası? Çünkü zarar da bir yere kadar zevk verir, değil mi? Sence de öyle değil mi?”</p>
			</div>
		</div>
	</body>
</html>