<html xmlns="http://www.w3.org/1999/xhtml">
	<head>
		<title>7-50.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-50.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1 para-style-override-17"/>
				<p class="paragraf-1">Boyu en az 1,80 m olan, sakallı ve orta yaşlardaki adamın üzerinde sadece, kasıklarını kapatan beyaz bir kumaş parçası vardı. Hava soğuktu ama o bunu umursamıyordu. Ayakları da gövdesi ve bacakları kadar çıplak, gözleriyse kapalıydı. Ellerini göğsünde birleştirmişti ve nabzını yavaşlatmak üzere nefesiyle oynuyordu. O an için, dünyanın ona sunduklarının arasında neye ihtiyacı varsa, zihnine sadece onları kabul ediyordu. Üşümeye ihtiyacı yoktu, dolayısıyla soğuğu hissetmiyordu. Hemen yanında, geniş bir masa vardı. Ve masanın üzerinde, kenarları en fazla 40 cm olan, camdan bir küp duruyordu. Yanlardaki yüzeylerinden biri takılıp çıkarılabiliyor, böylece küpün, kendisi kadar küçük bir kapısı oluyordu.</p>
				<p class="paragraf-1">Bir sokaktaydık. Kalabalık bir sokakta. İnsanların, daha çok ve daha hızlı alışverişler adına birbirlerini çekiştirerek yürüttüğü bir semtteki yaya yolunda. Konuşuyorlardı. Kahkahalar atıyor ve pazarlık yapıyorlardı. Etraftaki caddelerden araba sesleri geliyordu. Bazıları yeni çalıştırılıyor, bazılarının frenlerine basılıyor, bazılarının da camları açılıyor ve içlerindeki müzik, dolu bir kül tablası gibi dışarı boşaltılıyordu. Bütün sesler birbirine karışıyor ve kulaklarımıza saplanmak için yarışıyordu. Hepimiz şehrin gürültüsü altında eziliyorduk. Ama o adam dimdik ayakta duruyor ve kalp atışlarından başka, tek bir ses duymuyordu. Bundan emindim çünkü yüzündeki o sağır ifadeyi, bir yerlerden tanıyordum. İnsan, ancak kalbiyle atmaya başlarsa, o çizgileri taşımaya başlardı yüzünde, biliyordum... </p>
				<p class="paragraf-1"><span>Gözlerini açtı ve hayata baktı. Daha doğrusu, gözlerinin kapılarını açtı ve biz onun hayatına baktık... Tek topuğunun üzerinde, yanındaki masaya doğru döndü. Sağ dizini yavaşça kaldırdı ve ayağını masaya bıraktı. Bacakları bir kurbağanınki gibi esnek ve uzundu. İki elinin parmak uçlarını masaya yasladı ve tek hamlede yükselip üstüne çıktı. Artık çok daha uzun görünüyordu. Yeniden nefesi üzerinde yoğunlaştı ve sağ ayağını küpün içine sokup, zeminine koydu. Eğildi ve sağ dizini, küpün uzak köşesine yasladı. Bu arada bir eliyle küpü tutuyor, diğeriyle de masaya tutunmuş, dengesini sağlıyordu. Birkaç saniye öylece durdu ve kalçasını küpün içine sokup zeminine yerleştirdi. O ana kadar küpü tuttuğu sağ elini tamamen havaya kaldırdı ve kendine doğru çekerken parmaklarıyla yüzüne dokundu. Küpe önce dirseğini sonra da sağ omzunu soktu. Ve durdu... Biz de durduk... Sonra yavaşça başını eğip küpün içine çekti. Sağ bacağını milim milim oynatarak kendine az da olsa bir yer açtı. Ve sağ elinin parmaklarıyla, sol ayağının ucunu tutup kendine doğru çekmeye başladı. Böylece sol ayağı, sağ kaval kemiğinin üzerinden geçti ve bacaklarının dizlerinden aşağısı, küpün cam yüzeyine yapışmış bir çarpıya dönüştü. Sağ elini küçük zeminine yaslayıp kendini hafifçe kaldırdı ve çok az da olsa, kalçasını, küpün kapısından uzağa taşıdı. Artık, dışarıda, sadece sol koluyla sol dizi kalmıştı. Kolunu kaldırdı ve küpe önce dizini soktu</span><span>. Sonra da yavaşça indirdi sol elini. Bütün bedeni küçücük bir küpte olan adamın sol eli, bir an için masada, gerçek değilmiş gibi, avucu açık bir şekilde durdu. Sonra da o el, bir kumaş gibi uçuşup sağ ayağının üzerine zarifçe örtüldü. </span></p>
				<p class="paragraf-1">O ana kadar izleyicilerden biri olduğunu düşündüğüm, genç bir adam, derhal masaya yaklaşıp, küpün cam kapısını eline aldı ve durdu. Birkaç saniye boyunca bekledi sonra da elindeki cam yüzeyle, küpü kapattı. Artık tek gördüğümüz, çapraz olmuş iki bacak parçası ve aralarına, öne doğru eğilerek sıkışmış, saçsız bir baştı. İçine sığdığı küpün boyu, dizine geliyordu. Bir insanın yok olacak kadar sıkışabilmesini izliyorduk. Ya da var olacak kadar...</p>
				<p class="paragraf-1">Ağlıyordum. Sadece, karşımdaki, kendi içine katlanmış olan adam, bana, cesetlerin altındaki halimi hatırlattığı için değil. Başka bir nedenim daha vardı: Üç ay önce içinde kaldığım bir sahne... Unutamıyordum. Çünkü her şeyi değiştirmişti. Ama her şeyi!</p>
				<p class="paragraf-1">Linç turumun ikinci yılının sonuna yaklaşıyordum. İki yıldır, bir ülkeden diğerine savrulup duruyordum. Doğrusu, bu kadarını beklemiyordum. Tura başlamak üzere bindiğim o ilk uçakta, beni nelerin beklediğini hayal etmeye çalışırken, beklentilerim o kadar da yüksek değildi. Ancak dünya, üzerinde taşıdığı nefretin ne kadar yoğun olduğunu çok kısa bir sürede bana hatırlatmıştı. İki yılda, ulaşmayı asla tahmin edemeyeceğim sayıda linçe katılmıştım. Sanki bütün insanlar, birbirini yemeye başlamak için beni bekliyorlardı. Hayatları boyunca, onlarla birlikte sofraya oturmamı beklemişler ve ben de aralarına katılınca içlerinden birini parça parça çiğnemişlerdi. Ya da ben hayal görüyordum, çünkü dünya hep böyleydi. Benden önce de bir linç yuvasıydı, benden sonra da öyle olacaktı. Zemini, toprak değil öfkeydi. Ve ben sadece üzerinde yürümüştüm. </p>
				<p class="paragraf-1">Ortadoğu, Kuzey Afrika, Balkanlar, Kıta Avrupası, İngiltere... Hepsinde de mutlaka bir linç vardı. Doğru zaman ve doğru yerde olmaya bile gerek yoktu. Çünkü linç her yerde ve her zamandı. Birkaç dilde birkaç gazete okuyup, biraz havayı koklamak yetiyordu. Çünkü insan denilen yaratık linçle yaşıyordu ve ben bunu gördüm... </p>
				<p class="paragraf-1">Yüzlerce insanın, bir pirana sürüsü gibi, tek bir çocuğun başına üşüşüp etini lime lime ettiklerini de gördüm, bir kadının saçlarından sürükleyip saatlerce tecavüz ettiklerini de... Hepsini gördüm, çünkü oradaydım ve onlardan biriydim. Bir saniye içinde onlarca bedenin altında kalan insanları izledim. Hatta o et binasında bir duvar olarak yerimi aldım ve büyük bir şiddetle başlarına yıkıldım. Altımızda ezilmiş olanlara baktıkça kendimi gördüm. Her defasında, bir ceset yığını gibi üzerlerinde duruyor ve sadece varlığımızla onları boğuyorduk. Gerçekten de değiştirebilmiştim tarafımı. Göçüğün altında hayatta kalan, ben değildim artık. Göçüğün kendisi olan cesetlerden biriydim. </p>
				<p class="paragraf-1">Çocuklar gördüm... Okul önlerinde, birbirini linç eden çocuklar... Hatta bununla da yetinmeyip, telefonlarıyla her şeyi kaydeden ve linç edilenin hayat boyu utanç duyması için o görüntüleri internette broşür gibi dağıtan çocuklar gördüm. <span class="metin-italik">Happy Slapping</span> çocuklarını da gördüm. Hiçbir şeyden haberi olmayan, sokaktaki herhangi birine, gizlice arkadan yaklaşıp vuran, sonra da kaçan çocukları. Ve yine bu anı gizlice kaydedip, görüntüyü internette yayınlayan arkadaşlarını... Ortadoğu’da canlı bombalar gördüm. Havaya uçan insanlar. Linçi tersine çevirenler! Kalabalık tarafından linç edilmeyen, kalabalığı linç eden o <span class="metin-italik">yalnız bombaları</span> gördüm. Sonra da <span class="metin-italik">Happy Slapping</span> peşinde koşan İngiliz bir çocuğun, ensesine tokat attığı anda patlayan bir canlı bombaya denk düşüp öldüğünü düşündüm ve güldüm. Bazı oyunların bazı ülkelerde asla oynanamayacağını gördüm. </p>
				<p class="paragraf-1">Linç kalabalığının sürekli konuştuğuna tanıklık ettim. Sürekli bağırdığına ve naralar attığına... Birer kömürdü her kelimeleri. Yangını daha da büyütmek için. Dikkatimi dağıtıyorlardı. Ben de, hiçbirini duymamak için Nasenbluten dinledim. Kulaklıklarımı, kaldırdığım yakalarımın ardında gizleyip sadece o müziği duydum. İki yıl boyunca, gördüklerim ve duyduklarım bu kadardı.</p>
				<p class="paragraf-1">Ve iyileşmeye çalıştım. İnsanları linç ede ede, onlarla barışmaya çalıştım. Linçin olmadığı nadir yerlerde, parayla linç yarattım. Sokaktan topladığım insanlarla, evsizlere saldırdım. Böylece, <span class="metin-italik">karanlık odak</span> olmanın, sandığım kadar da zor olmadığını anlamış oldum. Sadece bir nakit meselesiydi, o kadar... </p>
				<p class="paragraf-1">Ama bütün bunların sonucunda, bir gram bile iyileşemedim! <span class="metin-italik">Gemi</span>’deki günlerimde ne kadar hastaysam, hâlâ o kadar kötüydüm. İnsanlarla, linç pazarlıkları ya da birliktelikleri haricinde asla iletişim kuramıyordum. Aramızdaki o duvar bir türlü kalkmıyordu. Çünkü artık hiçbir şey hissetmiyordum. Katıldığım linçlerin üzerimdeki etkisi gittikçe silikleşmiş ve yok olmuştu. Morfin sülfat gibi, linç de, vazgeçemediğim bir hayat yüküne dönüşmüştü. Bir zamanlar Emre’nin bana izlettiği o doğumlardan hiçbir farkı kalmamıştı. Nasıl o bebekler, dünyanın en sıradan eylemiymiş gibi doğuyorlarsa, başka insanlar da aynı doğallıkla, linç edilerek ölüyor ya da sakat kalıyordu. </p>
				<p class="paragraf-1">Linç edenlerse, her yerde aynıydı. Çünkü <span class="metin-italik">kalabalıklar dinamiği </span>diye bir kavram gerçekten de vardı. Sürünün çobanı, sürünün kendisiydi. Her bireyin kaderi, içine düştüğü kalabalığın elindeydi. Linçi başlatan, ister bir kışkırtıcılar grubu olsun, isterse de kalabalıktaki her bireyin ayrı ayrı özgür iradeleri olsun, durum böyleydi. Hatta dünya üzerinde yanlış giden ne varsa, bu, milyarlarca insanın arasındaki sessiz bir anlaşmanın sonucuydu. Sokakta bir tecavüze tanıklık eden kişi, kurbana yardım edebilecekken etmemekten yargılanabilirdi. Ama aynı davranışı toplumlar gösterdiğinde, bunun hiçbir cezası yoktu, çünkü bir suç olduğu bile düşünülmüyordu. Sonuçta, linç kalabalıklarının nitelikleri dünyanın her yerinde aynıydı. Farklı diller konuşsalar da, farklı görünseler de aynı... O kalabalıkları oluşturan bireylerin hepsi, bir yandan kurbanın peşinde koşuyor, diğer yandan da birbirlerine bakıp aynı şeyi düşünüyordu: </p>
				<p class="paragraf-1">“Ben, şu an bunu yapıyorum. Çünkü sen de yapıyorsun. Sen linç ettiğin için, ben de linç ediyorum!” </p>
				<p class="paragraf-1">Ve hemen yanlarında, kendileriyle birlikte koşan, o hiç tanımadıkları insan da aynısını düşünüyordu: </p>
				<p class="paragraf-1">“Ben buradayım, çünkü sen buradasın!” </p>
				<p class="paragraf-1">Benim için hiçbir şey ifade etmiyorlardı. Ne o insanlar, ne doğumlar ne de ölümler. İki duvarı doğum, iki duvarı ölüm olan bir hapishaneye mahkûm olan insan! Ancak bir kez doğdu mu, hücresinin dört duvarı da ölüm oluyordu. Hatta bu yüzden, hayatın, yanında, bedavadan verilen tek anlamı, Harmin’in de dediği gibi, ölüm korkusuydu. Ve linç, bu korkunun bir taş kadar somutlaştığı anın adıydı. </p>
				<p class="paragraf-1">“Belki de, bundan ötürü iyileşemiyorum” diyordum. Hayatımın tek anlamı, hâlâ ölüm korkusu olduğu için! Ve yine günlerimi, başkalarının ölüm korkuları arasında geçirdiğim için!</p>
				<p class="paragraf-1"> Sonra, bir gece, o oğlanı gördüm... Tek başına yürüyordu. 15-16 yaşlarında olmalıydı. Elleri ceplerindeydi. Başını önüne eğmiş, sadece bastığı kaldırıma bakıyordu. Bir Arap’tı... </p>
				<p class="paragraf-1">Tek düşmanları Müslümanlar olan English Defence League taraftarlarının gittiği bir <span class="metin-italik">pub</span>’dan, avuçlarına biraz para sıkıştırdığım, birkaç çocuk çıkarmıştım. Kim olduğumu sormuşlar, ben de, “Ne önemi var ki! Ben de en az sizin kadar nefret ediyorum!” demiştim. Kimden nefret ettiğimi sormaya bile gerek duymamış ve peşime takılmışlardı. Körkütük sarhoşlardı ama ben değildim. Yine de onlarla birlikte, bağıra çağıra yürüyor ve etrafıma bakıyordum. Kendimize bir Arap arıyorduk. Müslümana benzeyen herhangi biri. Gerçekten Müslüman olmasına bile gerek yoktu. Benzese, yeterdi. Ve karşımıza o çocuk çıkmıştı. Tek derdi daha fazla üşümemek olan ve başını omuzlarının arasına gömmüş, yürüyen o çocuk. </p>
				<p class="paragraf-1">Yanımdakilerle, birbirimize bakmış ve “Tamam!” demiştik. “İşte bu!”</p>
				<p class="paragraf-1">Sokak lambalarından yayılan ışığın birbirine yetişemediği ve aralarında karanlıkların kaldığı bir caddedeydik. Yolun iki yanındaki evlerin sahipleri çoktan uyumuş gibiydi. Uyumuyorlarsa da karanlıkta oturuyorlardı çünkü hiçbir pencereden ışık sızmıyordu. En önemlisi de, görünürde polis yoktu. </p>
				<p class="paragraf-1">Biz, caddenin sol kaldırımındaydık. Bir an için seslerimizi duyup bize bakmış olan çocuksa yolun karşısındaydı. Etrafımdakileri özellikle konuşturuyordum. Çocuk şüphelenmesin, diye. Çünkü yıllar içinde edindiğim tecrübe doğrultusunda, böylesi avlarda, sessizlik, avın, daima hızlanıp kaçmasına neden oluyordu. Oysa bir sarhoşlar sürüsü olarak görünmek, her zaman için iyi bir kamuflajdı. Tabii bu defa, içinde olduğum sürü gerçekten de sarhoştu. Zaten bu yüzden de daha fazla dayanamadılar ve caddeyi geçip çocuğa doğru koşmaya başladılar. Tabii ki ben de koştum! </p>
				<p class="paragraf-1">Gecenin sessizliği içinde yankılanan ayak seslerimiz, çocuğun kulaklarında bir alarm olup çaldı ve o da kaçmaya başladı. Bizler, gece hayvanları olarak, 9 kişiydik. Bir an için, o çocukların arasında, kendimi yeniden iyi hissetmiştim. Eski günlerdeki gibi! Belki de bu yüzden anlayamadım... Gözümü yeniden kan bürüdüğü için...</p>
				<p class="paragraf-1">Cadde, bir sokak tarafından kesiliyor ve bizden kaçan çocuk, sahip olduğu bütün güçle koşarak o dar yola giriyordu. Farkında olmadan, sürünün önüne geçmiştim. Tek yaptığımız, koşmaktı. Linç kardeşlerim, hem küfredip hem koşacak kadar ayık değildi. Yine de hızlı gidiyorduk. Çocuğun peşinden, o dar sokağa biz de saptık. Yıllar boyunca aldığım onca morfin sülfata rağmen, kendimle gurur duyacağım kadar iyi koşuyordum. Birkaç yüz metre sonra, evler, duvarlara dönüştü ve sokak lambaları seyrekleşti. Karanlıkta bir görünüp bir yok olan çocuğun sırtına bakıp “Yanlış sokağa girdin!” diyordum, dudaklarımın arasından... Hırlaya hırlaya... “Kimsenin haberi olmayacak! Kimse çığlıklarını duyamayacak!”</p>
				<p class="paragraf-1">Ve sonunda, tahmin ettiğim oldu. Sokak, çıkmaz çıktı! Yorulmuştum ama değmişti! Kaçacak bir yeri yoktu. Sokağın sonundaki yüksek duvarı görebiliyordum. Çocuğu da görebiliyordum. Sağındaki ve solundaki duvarlarda bir kapı arıyordu. Ya da içine girebileceği herhangi bir delik... Ama her yer duvardı! Aramızda otuz metreden fazla vardı ve küçük bir sincap gibi, bir sağa bir sola koşuşturmasını ve durup bana bakışını, o karanlığa rağmen seçebiliyordum. Elini attığı her yerin tuğla olduğunu anlayınca ben de artık koşmaya gerek kalmadığını düşündüm ve yavaşlayıp yürümeye başladım. Çocuk ağlıyordu. Ben gülüyordum. Kollarımı açtım ve kaçacak bir yeri olmadığını hatırlattım. Artık aramızda, en fazla on metre vardı. Başımı çevirip “Bitti bu iş!” dedim. Ama yanımda kimse yoktu! Durdum ve arkama döndüm. Sokak bomboştu. Sürüm dağılmıştı, kim bilir neredeydi? Orospu çocukları, beni bırakıp gitmişlerdi! Ve gözümü kan bürüdüğü için farkına varamamıştım. </p>
				<p class="paragraf-1">O daracık yolda, Arap çocukla, yapayalnız kalmıştım... Bağırıyordu. Ama ne dediğini anlamıyordum. Arapça konuşuyordu. Titriyor, geri geri gidip ardındaki duvara çarpıyor, sonra çarptığı için korkup bir adım öne çıkıyor ama bana da yaklaşamadığı için yine geri gidiyordu! Korkudan ölecek gibiydi ve sürekli konuşuyordu. Hem ağlıyor, hem de kendini tokatlar gibi gözyaşlarını silip, bağıra bağıra bir şeyler söylüyordu. Ellerini ceplerine sokup cepleriyle birlikte dışarı çıkarıyor ve içlerinin boş olduğunu görmemi istiyordu. Pantolonunun iki yanında, iki küçük, beyaz kumaş parçası sallanıyor ve çocuk ağlamaya devam ediyordu. Ne yapacağımı bilemiyordum. Dönüp kaçmak istiyor ama yerimden kımıldayamıyordum. Bir insana karşı yapayalnız ne yapabilirdim ki? O sarhoşlar benim derimdi! Şimdiyse, derim yüzülmüş gibi hissediyordum! İki yıl boyunca, katıldığım onca linçte hiçbir kurbanla yalnız kalmamıştım! Bu yüzden de o durduğum yerde, donmuştum ve kendime hâkim olamayıp bağırdım. Aslında sadece sesli düşündüm. Çok yüksek sesli:</p>
				<p class="paragraf-1">“Ben de korkuyorum! Anladın mı? Ben de korkuyorum!”</p>
				<p class="paragraf-1">Ama çocuk bir şey anlamıyordu. Hatta bağırdığım için artık daha çok korkuyordu. O an bir şeyler söylemek için açtığım ağzımda bir ıslaklık hissettim. Ter değildi. Ağlıyordum. Artık ben de ağlıyordum. Ellerimi uzatıp çocuğa doğru yürümeye başladım. “Korkma!” diyordum. “Korkma!” Belki de çocuğa değil, kendime diyordum. Üzerine doğru geldiğimi görünce, çocuk geri gitmiş ve ayağı takılıp düşmüştü. Ancak derhal doğrulmuş olsa da, hâlâ dizlerinin üzerindeydi. Ellerini kaldırmış, başını sallıyor ve gözyaşları içinde konuşuyordu. Biliyorum, “Yaklaşma!” diyordu. “Bana yaklaşma!” Anlamıyordum ama tahmin edebiliyordum! Ama ben de, en az onun kadar ağlıyor ve artık o sokakta kimsenin korkmasını istemiyordum. Çocuğun, benden korunmak için kaldırdığı elini tutup dizlerimin üzerine çöktüm ve ona sarılmaya çalıştım. Bir yandan da sayıklıyordum.</p>
				<p class="paragraf-1">“Korkma artık! Korkma! Ne olur, korkma! Yalvarırım, korkma!”</p>
				<p class="paragraf-1"> Çocuk beni kendinden uzaklaştırmaya çalışıyor ve iki eliyle itiyordu. Ama ben ona daha çok sarılmak, başını göğsüme yaslamak ve “Artık korkacak bir şey kalmadı!” demek istiyordum. Buna inanmasını istiyordum! Ben, yıllar sonra, ilk kez, bir insana, gerçekten dokunuyordum... </p>
				<p class="paragraf-1">Sonra birden, beni itip kollarımın arasından çıktı ve doğrulup, canı pahasına koştu. Meydandaki o ilk linçte, yanımdan koşarak geçen adam gibi... Çocuk bir hayalet gibi yanımdan geçti ve ayak sesleri, bir rüya gibi yok oldu. Bense dizlerimin üzerinde, çıkmaz sokağın sonundaki o duvara baka baka ağlıyordum... Felat için ağlıyordum... Cuma için... Bütün ölen o Afganlar için... Annem için... Dordor’la Harmin için... Kendim için... Hatta Ahad için bile ağlıyordum...</p>
				<p class="paragraf-1">Ve şimdi o gürültülü sokakta durmuş, karşımdaki adamı izleyerek gözyaşı dökmeye devam ediyordum. Bir cam küpün içine sığmış, dakikalardır orada duruyordu. İnsanlar etrafını sarmış, alkışlıyor, bense, elime bir çekiç alıp parçalamak istiyordum... Küpü de, geçmişimi de... İkimizi de özgür bırakmak için. Adamı da, kendimi de...</p>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"> </p>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>