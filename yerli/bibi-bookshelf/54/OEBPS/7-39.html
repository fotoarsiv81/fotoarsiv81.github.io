<html xmlns="http://www.w3.org/1999/xhtml">
	<head>
		<title>7-39.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-39.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">O karanlıkta, kendime geçmişimi anlatmak, belki saatler, belki de günler sürdü... Yıkılana kadar konuştum. Yeniden doğrulana kadar! Sesim kısıldı ama susmadım. Geçmişime dair ne biliyorsam, anlattım. Ve şimdi, hepsi geçti... Geriye, sadece gelecek kaldı.</p>
				<p class="paragraf-1">Depodan çıkıp yürüdüm ve hangarın kapısını açtım. Ağzımdan aldığım buz gibi bir nefesi ciğerlerimde ısıtıp burnumdan verdim. Konuştum.</p>
				<p class="paragraf-1">“Ne istiyorsan, onu yapacaksın! İnsanların buraya gelmesinden korkuyorsun. Tamam! Kendini yeterince güvende hissetmiyorsun. Peki! O zaman, öyle bir şey yapacağız ki kimse buraya adımını atamayacak! Çocukken okuduğun o kitapları hatırlıyor musun? Hani o hikâyelerde kaleler vardı? Etraflarında da hendekler! İşte, bize gereken de bu! İçine atacak bir timsahımız yok ama olsun! Hendek de yeter!”</p>
				<p class="paragraf-1">Bir kürek bulmalıydım. Kasabaya giden yola çıktım ve yürüdüm. Bir inşaat arıyordum. Ama Kandalı, değişmemek için yemin etmişti. Dolayısıyla, herhangi bir yerinde, bir inşaat bulabilmek için saatlerce yürümem gerekti. Sonunda, kasabanın diğer girişinde, insanların çalıştığı bir şantiye alanı gördüm. Ve kesinlikle tereddüt etmedim. Sadece yürüdüm ve inşaat alanına girdim. Kapısındaki tabelaya bakılırsa, bir cezaevi inşa ediliyordu. Tam da Kandalı’nın ihtiyacı olan şey, diye düşündüm. Aslında, cezaevi inşaatı, uzmanlık alanıma giriyordu. Mimarı bulup birkaç öneride bulunabilirdim ama acelem vardı. Bu yüzden de olabildiğince hızlı yürüyordum. İşçiler iki yanımdan geçip gidiyor ve kimse bana bir şey sormuyordu. Üstümdeki giysiler o kadar kirliydi ki belki de görünmez olmuştum. Sonunda, ortaya sadece ilk katı çıkmış olan, geleceğin cezaevinin etrafında bir tur atıp, aradığım şeyi buldum. Hatta küreğin yanında bir kazma da duruyordu. İkisini de aldım ve şantiyenin çıkışına doğru yürüdüm. Kapıdan geçerken bir ses duydum:</p>
				<p class="paragraf-1">“Nereye gidiyor onlar?”</p>
				<p class="paragraf-1">Durabilirdim. Ama durmadım. Çünkü bu konularda biraz deneyimim vardı. Yıllar önce, Yadigâr da yanımda arabasıyla durup bana birtakım sorular sormuştu. Sonra da beni alıp o deliğe sokmuştu. Bir daha öyle bir şey yaşamak istemiyordum. Yürümeye devam ettim. Ama ses de peşimden gelmekte kararlıydı:</p>
				<p class="paragraf-1">“Baksana! Lan, sana diyorum!”</p>
				<p class="paragraf-1">Bunun üzerine durdum ve döndüm. Adamla aramızda elli metre kadar bir mesafe vardı. Bağırdım:</p>
				<p class="paragraf-1">“Bir cenazemiz var da! Gömelim, getireceğim!”</p>
				<p class="paragraf-1">Ne diyeceğini bilemedi tabii. Aradığım fırsat da buydu. Döndüm ve yürüdüm. Yeniden sesini duyduğumdaysa, artık ne dediği anlaşılmıyordu. Belki “Başın sağ olsun” diyor, belki de küfrediyordu. Fark etmezdi...</p>
				<p class="paragraf-1">Çarşıdan geçerken, üzerimde bir ağırlık hissettim ve nedenini derhal anladım: Herkes bana bakıyordu. Özellikle de giysilerime ve saçlarıma. Kim bilir kaç gündür yıkanmıyordum? Nereden çıktığımı düşünüyor olmalılardı. Ya birbirlerine, “Kim lan bu herif?” diye soruyor ya da dünyanın gidişatından şikâyet ediyorlardı: “Serseriler bastı ilçeyi, amına koyayım! Tipe bak!” Ama hiçbiriyle ilgilenmedim. Sadece yürüdüm. Bir ara, eczanenin önünden geçerken yavaşladım. Ancak kürek ya da kazmayla bir soygun yapamayacağım için yeniden hızlandım. Kandalı’yı geçip, Toz Sokak’a girdim ve durdum.</p>
				<p class="paragraf-1">Etrafıma baktım ve hangarı içine alan bir daire hayal ettim. Ama sonra, dairenin çapını evi de kapsayacak biçimde genişletmek zorunda olduğumu düşündüm. Belki artık yağmalanacak bir tarafı kalmamıştı ama, kendimden biliyordum, <span class="metin-italik">enkazlar</span> daima çocukların ilgisini çekerdi. Daha da önemlisi, bahar aylarında Kandalı’ya, bölgenin her yerinden kovulmuş orospular gelir ve kendilerini ayaküstü satacak yer ararlardı. Evin çevresini ya da hangarı kullandıklarından emindim. Çünkü etrafta içki şişeleri ve kullanılmış prezervatifler görmüştüm. Demek ki kusursuz bir yalnızlık için evi de daireye dahil etmeliydim. Dolayısıyla, beni, dünyanın bütün insanlarından koruyacak olan hendek, tam da durduğum yerden, yani Toz Sokak’ın evin bahçesine karıştığı noktadan geçecekti. Hendeği kazmak aylar sürecekti ama umurumda değildi. Onca yıllık mide bulantımın yanında birkaç ayın ne önemi vardı? </p>
				<p class="paragraf-1">Küreği yere attım ve iki elimle tuttuğum kazmayı başımın üzerine kaldırıp ilk darbeyi indirdim... Beşinci darbede, aklıma, zayıf adamı gömmek için açtığım çukur geldi ve unutmak için daha da hızlandım. Toprağı vurdukça parçaladım ve parçaladıkça topraktan başka bir şey görmez oldum. Ne zayıf adam kaldı ne de bir ağrım...</p>
				<p class="paragraf-1">O gün, bir dozer gibi çalıştım ve yaklaşık dört metrelik eni olan Toz Sokak’ın üç metresini yarıp geçtim. Hendeğimin eni de, derinliği de iki metre olmalıydı. Sonrasında, zeminine taş döşeyecek ve bir yerden su bulup, içini dolduracaktım. O iş için de, bir itfaiye aracı çalmanın uygun olduğunu düşündüm ama sonra aklıma, daha bir eczane bile soyamadığım geldi. “Olsun!” dedim. “Suyu bulurum! Hatta muşamba da bulurum! Taş yerine, onu döşerim içine! Ama şimdi, artık dinlen! Git evine, yat... Açsın ama, değil mi? Gel o zaman benimle!”</p>
				<p class="paragraf-1">Dünyanın en güzel kızının hangi yemeği daha çok seveceğine karar veremediğim için lokantaların önünde volta attığım o günü çok iyi hatırlıyordum. Hatta bana acıyıp “Gel bir çorba vereyim” diyen garsonun hangi lokantanın kapısında durduğunu da hatırlıyordum... Koşa koşa önüne gittim ve içeri girdim. Girer girmez de o garsonu gördüm. Tam konuşmak için ağzımı açmıştım ki derhal üzerime yürüyüp “Çık! Çık! Çık! Dışarı! Hadi!” demeye başladı. Uzattığı eliyle bana dokunmaması için geri çekildim ve lokantadan çıktım. Garson, kapıda kalmıştı. Ama hâlâ göz gözeydik. </p>
				<p class="paragraf-1">“Ne var?” dedi. “Ne istiyorsun?”</p>
				<p class="paragraf-1">“Açım!”</p>
				<p class="paragraf-1">“Var mı paran?”</p>
				<p class="paragraf-1">“Yok!”</p>
				<p class="paragraf-1">“O zaman, yürü!” dedi. “Hadi bakayım!”</p>
				<p class="paragraf-1">Önce gözlerinin içine baktım. Sonra da arkamı dönüp caddeyi geçtim ve karşı kaldırıma oturdum. Anlaşılan, sadece çocuklara acıyan garson, hâlâ lokantanın kapısında duruyor ve bana bakıyordu. Elimin altında toprak yoktu. Olsa, onu yerdim. Ama talaş vardı. Ben de kaldırımdaki talaşları avuçlayıp, garsona baka baka, ağzıma attım. Bunun üzerine, sanki içeriden çekilmiş gibi derhal lokantaya girdi. Ben de, gösteri bittiği için, ağzımdaki talaşları tükürmeye başladım. </p>
				<p class="paragraf-1">İki dakika sonra, bir elimde yarım ekmek, diğerinde kaşıkla, kaldırımda oturmuş, çorba içiyordum. Biraz daha dayanabilirsem, hayatım kesinlikle bir düzene girecekti. Çünkü <span class="metin-italik">Kandalı’n</span><span class="metin-italik">ın delisi</span> olmama az kaldığını hissedebiliyordum. Gördüğüm kadarıyla Kandalı deliliğinde kontenjan boşluğu vardı. Ve yeterince uğraşırsam o makama oturabilirdim. Sonuçta, kasabalarda deli doyurmak, şehirlerde güvercin beslemek gibi bir şeydi. Üstelik Kandalılılardan bir alacağım vardı! Bir zamanlar eğitimime katkıda bulunmak için aralarında toplamaya söz verdikleri para kadar bir borçları vardı bana! Ama şimdilik, çorba da yeterdi... Tam bunları düşünüyordum ki arkamdan yürüyüp giden iki kadının konuşmasını duydum. Biri diğerine soruyordu:</p>
				<p class="paragraf-1">“Ahad’ın oğlu değil mi bu?”</p>
				<p class="paragraf-1">Ne yazık ki yanlış hatırlanmayacak kadar ünlüydüm! Diğer kadın da başka bir soruyla yanıt veriyordu:</p>
				<p class="paragraf-1">“Ahad da kim?”</p>
				<p class="paragraf-1">O soruyu da, boş kâseyi almak için yanıma gelmiş olan garsona bakarak ben yanıtlıyordum:</p>
				<p class="paragraf-1">“Daha!”</p>
				<p class="paragraf-1">Ve bir çorba daha içtim. Boş kâseyi garsona verip, pantolonumu tokatladım. Üzerime yapışmış talaşlar dökülürken, insanların bana bakmasını kesinlikle umursamadım. Çünkü aramızda bir hendek vardı. Düşüncesi bile yetiyordu! </p>
				<p class="paragraf-1">Sıra, bir deli de olsam, Kandalılıların bana veremeyeceği bazı şeyleri almaya gelmişti. Ellerimi cebime soktum ve kaldırımda ilerlemeye başladım. Beni takip ettiklerini fark ettiğim iki çocuğa dönüp “Dikkat edin, düşersiniz!” dedim. Gerçekten de, bir adım daha atsalar, etrafımdaki hendeğe düşüp boğulacaklardı. Ama çocuklar kördü ve hiçbir şey anlamadılar. Yine de peşimi bıraktılar. </p>
				<p class="paragraf-1">Sonra da biraz yürüyüp kuyumcuya girdim. Annemin kolyesini sattım ve parasıyla bir karton sigara aldım. Böylece, annemin meleği, duman olup içimde gezdi. </p>
				<p class="paragraf-1">Sonra da biraz yürüyüp eczaneye girdim. Yara bandı istedim. Kazma ve kürekle boğuşmaktan avuçlarım su toplamıştı. “Başka bir şey?” diye sordu eczacı. Gözlerim adamın ardındaki camlı dolaplarda onu ararken, adı dilimin ucuna kadar geldi ama söyleyemedim.</p>
				<p class="paragraf-1">Sonra da biraz yürüyüp düştüm... Kalktım ve biraz daha yürüdüm. Sonra bir daha düştüm. Bir daha kalktım, yürüdüm. Ve bir daha düştüm. Paranın kalanı da öyle bitti. Düşe kalka... Elimde bir şişe votkayla... Annemin meleği ancak bu kadarına yetmişti: Tütün, tedavi ve sarhoşluk. Yine de annemden daha çok işe yaramış olduğu kesindi!</p>
				<p class="paragraf-1">Sonra da biraz yürüyüp mezarlığa girdim. Bulamayacağımı bile bile, Cuma’nın mezarını aradım. Hatta benimle konuşmayacağını bile bile ona yalvardım. Ve sonuçta, geceden başka bir şey olmadı. Ben de gidip kendimi depoya kapattım. Ya da tersi oldu. Depoyu kendime kapattım.</p>
			</div>
		</div>
	</body>
</html>