<html xmlns="http://www.w3.org/1999/xhtml">
	<head>
		<title>7-22.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-22.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">Saat 8’e geldiğinde daha fazla dayanamadım. İçimde birikmiş ve çıkmak için kasıklarımı zorlayan ne kadar idrar varsa, hepsini de bıraktım. Pantolonum ve oturduğum yer ısınmaya başladı. Bir an için, o soğukta, kendimi iyi hissettim. Hatta onca zaman kendimi boşuna tuttuğumu düşünüp sinirlendim. O insan tuzağından çıktığımda nasıl görüneceğimin ne önemi vardı ki? Üzerime kusmuş ya da işemiş ya da sıçmış olmamın ne önemi vardı? Ama tabii, sonuçta sadece beş saattir oradaydım. Medeni alışkanlıkları terk etmek için yeterli değildi. Belki birkaç saat sonra... Şöyle bir 10 ya da 15 saat sonra, gerçek bir yeraltı hayvanına dönüşebilir ve kendi pisliğimi yemeye başlayabilirdim. Ama beş saatte hiçbir şey olmuyordu. İnsan, en fazla üstüne işiyor, sonra da bunun utanç verici olduğunu düşünüyor, en sonunda da “Siktir et! Kim anlayacak ki?” diyordu. Aslında, her şey umutla ilgiliydi. Yeniden insanların arasına karışacağım o anın, çok yakında geleceğine inanmak, beni medeni tutuyordu. İntihar duygum, her ne kadar görmesem de, yükselmekte olduğunu bildiğim güneşle birlikte buharlaşıp gitmişti. Birilerinin beni bulduğu ve üzerimdeki cesetleri kaldırıp kurtardığı o rüyayı yeniden görmeye başlamıştım. O delikte, karamsarlık ve iyimserlik öylesine hızlı yer değiştiriyordu ki duygularım daha birine yetişemeden, diğeri zihnimi kaplamış oluyordu. Örneğin, içinde bulunduğum anda, beni ve her şeyi yöneten, kurtuluş düşüncesiydi. Sıra ondaydı ve belki karanlıktaydım ama aklımın her yerini aydınlatmıştı. Dünyanın dibine batmış olsam da yaşamak istiyordum. Nefes almak için ağzımı yırtmam, burun deliklerimi birer krater kadar açmam gerekse de yaşamak istiyordum. Artık oksijen bir lanet değil, süper güçleri olan bir kahramandı! İnsan eti duvarını geçip bana kadar gelebilen bir süper kahraman! Hayatta kalmak istiyordum! Hatta öyle bir istiyordum ki, “Herkes geberene kadar!” diye bağırıyordum. “Varsa bu dünyanın bir kepengi, onu ben indireceğim!” Yaklaşık yarım saattir duymadığım ses de “Daha!” deyip beni onaylıyordu. “Yaşayacağım!” diyordum ve karşılığında bir “Daha!” geliyordu. Gülüyordum. Bitecekti bütün bunlar! Geçip gidecekti! Buradan çıktığımda okula dönecektim! Her şey değişecekti. Ahad ölmüş olacaktı. Hayata yeniden başlayacaktım. Daha 15 yaşındaydım. Hiçbir şey için geç değildi. Annemin karnında 15 yıl kalıp, öyle çıkmış olduğumu varsayabilir ve yepyeni bir Gazâ olabilirdim! Yaptığım hiçbir hatayı tekrarlamazdım. O ana kadar yaşadıklarım, deneme sürüşü gibi bir şeydi! Deneme hayatı gibi bir şey! İçine düşebileceğim tuzakları ve yapabileceğim hataları görüp, gerçek hayat başladığında tedbirlerimi alabilmem için bana sunulmuş bir provaydı. Kafatasım bir volkan olup patlamıştı ve her yanıma iyimserlik lavları dökülüyordu. Sıcaktı ama yanmıyordum. İyimserlikle ısınıyordum. Kafatasım öyle bir patlamıştı ki saçlarımın arasında bir çiçek gibi açılmıştı. Bir kral tacına benziyordu. Alnımın ve kulaklarımın üzerinde yükselen, kemikten yapılmış bir taç! Tacımın ortasında da kadifeden bir beyin! Kimsenin haberi yoktu ama dünyanın kralıydım. Tek yapmam gereken, oturup beklemek ve beni kurtaracak olanın kulağına fısıldayıp krallığımı ilan etmekti! Bir an önce doğmak istiyordum. Yeniden! Bir soytarı olarak gömülmüştüm ama bir kral olarak doğacaktım. Sadece sabırlı olmam gerekiyordu. Ve tabii ki hayatta kalmam! Bunun için de su içmem gerekiyordu. Ne olursa olsun, üzerime damla damla düşen o ceset suyunu içmeliydim. Elimi uzatmam yeterliydi. Uzattım ve açtım avucumu. İlk damla düştü ve 13 saniye sonra ikincisi geldi. Avucumdaki çukuru, diğer elimdeki saate baka baka, 2 dakika ve 29 saniyede doldurdum. Sonra da ağzıma götürüp, suyun yarısını çeneme, yarısını da dudaklarımdan içeri döktüm. Ama yutkunduğum anda, dört bir yanı zarf kapakları gibi açılmış olan, kafatasımın dört parçası kapanıp birbirine bağlandı ve tacım kayboldu. Çünkü aklıma, bahçeye gömdüğüm zayıf adamın yüzü gelmişti. Çünkü dövülüp de bir köşeye atıldıktan sonra kimse ona su vermemiş ve adam da elini zorlukla kaldırıp yanındaki duvara uzatmıştı. Depodaki nem yüzünden duvarda oluşmuş su yollarından birini kesip önce parmaklarını sonra da dudaklarını ıslatmıştı. Avucumu açıp da yağmur damlası topladığımda birbirimize o kadar benzemiştik ki, o görüntüsünün gözümün önüne gelmesi pek de sürmemişti. Ama zihnimdeki perdeye sadece o zayıf yüzü gelmemiş, yanında, öldükten sonraki ifadesini de getirmişti. Onun yanında da, etrafımı saran bütün ölü yüzleri üzerime yürümüş ve hepsi birden, krallığımı elimden çekip almıştı. İyimserliğin sıcaklığı bir anda geçip gitmiş ve yerini, her yanıma batan, dikenli bir mart soğuğuna bırakmıştı. Titriyordum. Dişlerimin birbirine vurmasını engellemek için elimle çenemi tutuyordum. Ama elim de titriyordu. Hem korkudan hem de soğuktan. Çünkü eğer, bir an önce, birileri gelip beni o çukurdan çıkarmazsa, bütün o yüzlerin çürümesine tanık olacağımı biliyordum. Sırtımı yasladığım ve üzerimi örten, sayesinde hayatta kaldığım o kaya parçası hariç, etrafımdaki her şey, er ya da geç çürüyecekti. Bütün dünyam, çürük içinde kalacaktı. Kim bilir hangi böcekler bir ordu olup, Kandağ’ın yamacında onları bekleyen dev pastayı yemek için, şimdiden yürümeye başlamıştı? Belki de toprağın içinden çıkıyorlardı. Tam da oturduğum yerden! Bacaklarımın arasından geçip gidecek ve önlerine, ölü olan ne çıkarsa kemireceklerdi. Ne yapacaktım o zaman? Ben de, hayatta kalmak için onları mı yiyecektim? İnsanın öldükten sonra çürümesi hakkında hiçbir şey bilmiyordum. Benim uzmanlığım başkaydı. Çürümenin başka bir türüyle ilgiliydi. Bir bakışta tanıdığım çürüme, toprağın üstünde olandı. İnsan hâlâ nefes alıp verirken, kalbinde ya da beyninde küflenmeyle başlayan o çürümeyi biliyordum ben. Hayat tarafından ensemden tutulup sokulup çıkarıldığım derslerde, ancak o konuya kadar gelebilmiştik. Daha fazlasını bilmiyordum. Üstelik işlediğimiz son ders, ölü gömmekti. Ben de oraya kadar biliyordum. Gömmeyi ve hayata devam etmeyi. Sonrası yoktu. Sonrası koca bir sırdı. Ama herkes için öyle değil miydi? Kimin umurundaydı, annesinin, babasının, sevgilisinin, kardeşinin, gömüldükten sonra başına neler geldiği? Kimin umurundaydı, yaşarken âşık olunmuş hatta tapılmış bütün o bedenlerin, toprağın altında nelere dönüştüğü? Ben ve dünyanın bütün sıradan insanları, biz sadece, gömmeye kadar olan bölümü biliyorduk. Belki biraz da, “Sonra da böcekler gelip yiyor” diyorduk. Herkes yakılmalıydı aslında! Olması gereken buydu! En azından, o zaman bilirdik, öldükten sonra ne olduğunu. “Kül olup savruluyor insan” derdik ve kimse aksini iddia etmezdi. Ama toprağın altı, en az üstü kadar karmaşıktı. En az üstü kadar dev bir sırdı. Nefret ediyordum doğadan! Her şeyin her şeyi yemesinden! Bütün döngünün, her şeyin her şeyi yiyerek sürüp gitmesinden nefret ediyordum. Başka türlü olamaz mıydı? Başka bir seçenek yok muydu? Bu muydu, o muhteşem ve mükemmel doğa, dedikleri? Bu doğayı yaratan her neyse ya da kimse, nasıl bir sadistti ki “Öyle bir düzen kuracağım ki sırf yaşamak için herkes birbirini gebertecek!” diyebilmişti. Birbirini yiyen o hayvanlar, her şeyi yiyen o insanlar, bütün cesetleri yiyen o böcekler, o böcekleri yiyen başka böcekler... “Hepsinin de amına koyayım!” diye bağırıyordum. “Bu doğayı hayal edenin de, bütün bu et yiyip kan içme sahnelerine mucize deyip, hepsi için şükredenlerin de ta amına koyayım!” O kadar sinirlenmiştim ki yanımda kâğıt kalem olsa derhal bir dilekçe yazardım. Madem, bütün o dinler yazıya dökülüp kitap olmuştu, demek ki kullanılması gereken iletişim tekniği buydu. Ben de bir şikâyet mektubu yazıp atacaktım havaya, ya da Allah ya da Tanrı ya da şu ya da bu, her neredeyse, oraya! Madem Kuran, “Oku!” diye başlıyordu, ben de o mektubun başına “Sen de bunu oku!” diye yazacaktım! “Hele şu delikten bir çıkayım, hepsini yapacağım!” diyor ve yanıt olarak, sürekli o sesi duyuyordum: “Daha!” Ama bu defa, daha çok, soruyor gibiydi: “Daha?” Ben de, “Dahası yok! Bu kadar, amına koyayım!” deyip ağlıyordum. Bir de, saate bakıyordum.</p>
			</div>
		</div>
	</body>
</html>