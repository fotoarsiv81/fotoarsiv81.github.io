<html xmlns="http://www.w3.org/1999/xhtml">
	<head>
		<title>7-5.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-5.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="ara-paragraf-sol" xml:lang="en-GB">Evdeydim. Babam, kamyonun balatalarını yeniletmek için şehirdeki sanayiye gitmişti ve akşama kadar dönmeyecekti. Tam da yalnızlığın muhteşem bir şey olduğunu ve büyüyünce mutlaka yalnız kalmam gerektiğini düşünürken telefon çaldı. Küçük mavi ekrandaki sayıları görünce Aruz’un aradığını anladım. Ezberlemiştim numarasını. Açmak istemedim. Zaten en fazla üç kez çaldırır, sonra da sıkılıp kapatırdı. Ama telefon susmadı. Dört, beş, altı... Evde yoktuk işte! Neden bir an önce vazgeçip, babamı cep telefonundan aramıyordu? Yoksa babamı aramış, bulamamıştı ve şimdi de evi mi arıyordu? Ama babamın telefonu daima elinde olurdu. Daha ilk çalışında açardı. Yoksa başına bir şey mi gelmişti? Polis mi yakalamıştı babamı? Jandarma mı?</p>
				<p class="ara-paragraf-sag" xml:lang="en-GB">“Alo, Aruz amca?”</p>
				<p class="ara-paragraf-sag" xml:lang="en-GB">“Benim, ben, Felat!”</p>
				<p class="ara-paragraf-sol" xml:lang="en-GB">Endişeden sağır olmuştum.</p>
				<p class="ara-paragraf-sag" xml:lang="en-GB">“Ne?”</p>
				<p class="ara-paragraf-sag" xml:lang="en-GB">“Gazâ, ben Felat!”</p>
				<p class="ara-paragraf-sol" xml:lang="en-GB"/>
				<p class="ara-paragraf-sol" xml:lang="en-GB">Aruz’un oğlu Felat. Benimle yaşıt ama her nedense benden yaşlıydı.</p>
				<p class="ara-paragraf-sag" xml:lang="en-GB">“Felat? İyi misin?”</p>
				<p class="ara-paragraf-sag" xml:lang="en-GB">“İyidir, iyi. Sen ne yapıyorsun?”</p>
				<p class="ara-paragraf-sag" xml:lang="en-GB">“Boş ver şimdi, sen anlat! Neredeydin, ne oldu?”</p>
				<p class="ara-paragraf-sag" xml:lang="en-GB">“Ne bileyim, önce bir babam dövdü işte, sonra da amcamlara gönderdi. Orada da kapattılar bir odaya. Durdum öyle...”</p>
				<p class="ara-paragraf-sol" xml:lang="en-GB">Yıllar önce devlet tarafından boşaltılmış olan köylerine, yine devlet tarafından yapılan bir açıklamayla geri dönebileceklerini öğrenen Aruz ve güdümündeki 260 nüfusun büyükleri, konuyu tartışmak için bir aile toplantısı yaptıkları sırada, bu ters göçün bir parçası olmayı ve yaşadıkları şehri terk etmeyi asla istemeyen Felat öncülüğündeki birkaç deli, yaylaya çıkıp büyük büyükbabalarının evlerini ateşe vermişti. En küçüğü dokuz, en büyüğü on dört yaşında olan bu hayalperest kundakçılar, zamanında benzer köyleri, neredeyse bir “Köy Yakma Yönergesi” maddelerine uyuyormuşçasına, titizlikle yakmış olanlar kadar <span class="char-style-override-12">nizami</span> davranamadıklarından yangın büyümüş ve daha akşam olmadan yakayı ele vermişlerdi. Hatta jandarma, kendini garantiye almak için, olayın devletin resmi ya da gayrı resmi hiçbir kurumuyla ilişkisi olmadığını belirten bir tutanak hazırlayıp Aruz’a imzalatmış ve yangın bölgenin dumanlı geçmişindeki istisnai yerini almıştı. Felat’ın sesini dört aydır duymuyordum. Şimdi de kaçmaktan söz ediyordu.</p>
				<p class="ara-paragraf-sag" xml:lang="en-GB">“Kaçacağım oğlum! Siktir olup gideceğim!”</p>
				<p class="ara-paragraf-sag" xml:lang="en-GB">“Yahu sen daha geçen sene kaçtın! Nereye gidiyorsun yine?”</p>
				<p class="ara-paragraf-sol" xml:lang="en-GB"><span>Çok iyi hatırlıyordum. Bir Berat Kandili’ydi. Tutturmuştu yine babam, “Kalk da ara Aruz amcanı, ‘Kandilin mübarek olsun’ de!” diye. Ben de mecburen aramıştım. Telefonu birkaç kez çaldırmama rağmen açılmayınca “Yok baba, cevap vermiyor” diyecekken karşıdan bir çocuk sesi gelmişti: </span></p>
				<p class="ara-paragraf-sol" xml:lang="en-GB"><span>“Abi?” diyordu. “Sen misin?” </span></p>
				<p class="ara-paragraf-sol" xml:lang="en-GB">“Ben Gazâ” demiştim. “Sen kimsin?” diye sorunca da kapatmıştı telefonu suratıma. </p>
				<p class="ara-paragraf-sol" xml:lang="en-GB"><span>“Felat’tır... Aruz’un küçük oğlan” demişti babam. “Neyse artık, yarın ararsın” deyip çıkmıştı. Camiye gitmek için. </span></p>
				<p class="ara-paragraf-sag" xml:lang="en-GB"><span>“Ne bileyim lan, sizin oraya mı gelsem acaba?”</span></p>
				<p class="ara-paragraf-sag" xml:lang="en-GB">“Ne yapacaksın oğlum, bizim burada?”</p>
				<p class="ara-paragraf-sag" xml:lang="en-GB">“İstanbul’a mı gitsem? Yeğenler var orada. Ama onlar da ayrı bir salak!”</p>
				<p class="ara-paragraf-sol" xml:lang="en-GB">Aynı akşam, yarım saat sonra, bu defa Felat aramış ve ilk sorusu şu olmuştu: </p>
				<p class="ara-paragraf-sol" xml:lang="en-GB">“Abim orada mı?” </p>
				<p class="ara-paragraf-sol" xml:lang="en-GB">“Yok” demiştim. “Kim ki senin abin?” </p>
				<p class="ara-paragraf-sol" xml:lang="en-GB">“Ahlat...”</p>
				<p class="ara-paragraf-sol" xml:lang="en-GB">“Yok burada öyle biri...”</p>
				<p class="ara-paragraf-sol" xml:lang="en-GB">Sonra susmuştuk...</p>
				<p class="ara-paragraf-sol" xml:lang="en-GB">“Sen Felat’sın, değil mi? Aruz amcanın oğlu.”</p>
				<p class="ara-paragraf-sol" xml:lang="en-GB"><span>“Evet... Sen kimsin peki?”</span></p>
				<p class="ara-paragraf-sol" xml:lang="en-GB">“Dedim ya, Gazâ... Babam senin babanla çalışıyor. Onu aramıştım ben de, kandil için...”</p>
				<p class="ara-paragraf-sol" xml:lang="en-GB">“Baban orada mı?”</p>
				<p class="ara-paragraf-sol" xml:lang="en-GB">“Yok, çıktı.”</p>
				<p class="ara-paragraf-sol" xml:lang="en-GB">Ağlamaya başlamıştı. Birden. Yıkılıp düşer gibi...</p>
				<p class="ara-paragraf-sol" xml:lang="en-GB">“Felat? Ne oldu?”</p>
				<p class="ara-paragraf-sol" xml:lang="en-GB">“Ben evden kaçtım...”</p>
				<p class="ara-paragraf-sol" xml:lang="en-GB"><span>Kelimeleri hıçkırıklarına karıştığı için anlamamıştım.</span></p>
				<p class="ara-paragraf-sol" xml:lang="en-GB">“Ne?”</p>
				<p class="ara-paragraf-sol" xml:lang="en-GB">“Evden kaçtım!”</p>
				<p class="ara-paragraf-sol" xml:lang="en-GB">Eğer bir yetişkin olsaydım, o an nerede olduğunu sorardım ama değildim.</p>
				<p class="ara-paragraf-sol" xml:lang="en-GB">“Neden?”</p>
				<p class="ara-paragraf-sol" xml:lang="en-GB">“Ne bileyim, kaçtım işte...”</p>
				<p class="ara-paragraf-sol" xml:lang="en-GB">“Ne yapacaksın peki?”</p>
				<p class="ara-paragraf-sol" xml:lang="en-GB"><span>“Telefonu satacağım... Sonra da gideceğim bir yere...”</span></p>
				<p class="ara-paragraf-sol" xml:lang="en-GB"><span>Babasının telefonunun Felat’ta ne aradığını anlamıştım böylece. Nereye gittiği belirsiz bir yol parasına, yeni sahibini arıyormuş.</span></p>
				<p class="ara-paragraf-sag" xml:lang="en-GB">“Bu defa kesin öldürür, oğlum, seni baban!”</p>
				<p class="ara-paragraf-sag" xml:lang="en-GB">“Ben zaten ölmüşüm, amına koyayım!”</p>
				<p class="ara-paragraf-sol" xml:lang="en-GB"><span>13 yaşında bir çocuktu bunu söyleyen...</span></p>
				<p class="ara-paragraf-sag" xml:lang="en-GB">“Saçmalama lan, ne ölmesi!”</p>
				<p class="ara-paragraf-sol" xml:lang="en-GB">Bir yıl önceki o telefon konuşmamızdan sonra, gecenin karanlığında daha fazla ilerleyemeyeceğini kendisi de bildiğinden ıslak suratını binaların duvarlarına sürte sürte kurutarak evine dönmüş olan Felat, iki gün sonra bu sefer ev telefonundan aramıştı ve konuşmaya devam etmiştik. </p>
				<p class="ara-paragraf-sag" xml:lang="en-GB">“Gel kaçalım Gazâ! Gel hadi, beraber gidelim!”</p>
				<p class="ara-paragraf-sag" xml:lang="en-GB">“Nereye gideceğiz?”</p>
				<p class="ara-paragraf-sag" xml:lang="en-GB">“Ne bileyim lan, gidelim işte bir yerlere...”</p>
				<p class="ara-paragraf-sag" xml:lang="en-GB">“Boş ver oğlum... Belki sonra... Birkaç sene sonra mesela... Hele bir şu okulları bitirelim...”</p>
				<p class="ara-paragraf-sol" xml:lang="en-GB"><span>Hiç günlük tutmamış iki çocuk olarak, birbirimizi tam olarak dinlemesek de, anlatmaya başlamıştık. Başka kimseye anlatamadıklarımızı... Babamın Aruz’un telefonunda Ahlat adıyla kayıtlı olduğunu, daha ikinci konuşmamızda öğrenmiştim. Felat’ın kısa bir araştırmasıyla da ortaya çıkmıştı ki Aruz, yasadışı iş görüşmeleri yaptığı kişileri, telefonuna ölmüş yakınlarının adlarıyla kaydetmişti. Kendince bir güvenlik önlemiydi. Ancak büyük oğlu Ahlat’ın durumu biraz farklıydı. Ne kılınmış bir cenaze namazı vardı, ne de bir mezarı. İnsanların sabah görünüp öğlen yok oldukları bir dönem ve coğrafyada, hiç var olmamış gibi ortadan kaybolmuştu. Böylece istatistiki bir veriye dönüşmüş ve ülkenin terörle mücadele tarihinde, kayıplar kontenjanından yerini almıştı. Ahlat’ın öldürülmüş olduğu açıktı ancak Felat bunu asla kabullenememişti. Bu yüzden de, evden kaçtığı o gece, çalan telefonun ekranında yıllardır kayıp olduğuna inandığı ağabeyinin adını görünce donup kalmıştı. Hatta o birkaç saniye içinde, Ahlat’ın hayatta olduğuna inanmaktan vazgeçmemiş tek kişi olarak şöyle bir rüya görmüştü: Geçmişte defalarca gözaltına alınıp işkenceden geçirilmiş olan ağabeyinin başına daha kötü bir şey gelmesin diye, Aruz onu uzaklara gönderir ve aileye de “Öldü!” der. Ancak tabii ki baba ve oğul, telefonla da olsa, görüşmeye devam eder. İşte kanıtı: Arıyor!.. Dolayısıyla Felat, kutsal bir ses duyacakmış gibi açmıştı o telefonu. Duyamayınca da o zehirli umudunu yitirmemiş, yarım saat sonra bir daha denemişti. Ama ne yazık ki, sadece benimle konuşabilmişti... Dünyanın en çaresiz çocuklarına en büyük hayalleri kurduran, umut denilen o doğal felaketten nefret ediyordum!</span></p>
				<p class="ara-paragraf-sag" xml:lang="en-GB">“Gazâ, biliyor musun?”</p>
				<p class="ara-paragraf-sag" xml:lang="en-GB">“Ne?”</p>
				<p class="ara-paragraf-sag" xml:lang="en-GB">“Babam beni dağa gönderecek.”</p>
				<p class="ara-paragraf-sag" xml:lang="en-GB">“Nasıl dağa?”</p>
				<p class="ara-paragraf-sag" xml:lang="en-GB">“Bayağı dağa işte! Gerillaya! Orada adam ederler seni, dedi.” </p>
				<p class="ara-paragraf-sag" xml:lang="en-GB">“Hadi be!”</p>
				<p class="ara-paragraf-sag" xml:lang="en-GB">“Oğlum, hiç gitmek istemiyorum lan... Ne yapacağım lan, ben orada!”</p>
				<p class="ara-paragraf-sag" xml:lang="en-GB"/>
				<p class="ara-paragraf-sol" xml:lang="en-GB">Diyebileceğim hiçbir şey yoktu. Hem de hiç!</p>
				<p class="ara-paragraf-sag" xml:lang="en-GB">“Gazâ?”</p>
				<p class="ara-paragraf-sag" xml:lang="en-GB">“Ne var?”</p>
				<p class="ara-paragraf-sag" xml:lang="en-GB">“Oğlum bak, ben gerilla olursam... Ya bir de karşıma çıkarsan?”</p>
				<p class="ara-paragraf-sag" xml:lang="en-GB">“Nasıl yani?”</p>
				<p class="ara-paragraf-sag" xml:lang="en-GB">“Lan gitme işte askere falan!”</p>
				<p class="ara-paragraf-sag" xml:lang="en-GB">“Yahu ne askeri, daha kaç sene var?”</p>
				<p class="ara-paragraf-sag" xml:lang="en-GB">“Sen yine de gitme...”</p>
				<p class="ara-paragraf-sag" xml:lang="en-GB">“Deli misin oğlum, nereden bulacağız birbirimizi koca memlekette? </p>
				<p class="ara-paragraf-sag" xml:lang="en-GB">“Öyle deme bak... Bir fotoğrafını yolla bari.”</p>
				<p class="ara-paragraf-sol" xml:lang="en-GB">Cep telefonlarının sadece konuşmaya, belki bir de mesajlaşmaya yaradığı yıllardı. Saat başına kiralanan internetle ne halt edileceği pek de bilinemiyor ve kameralar bilgisayarlara monte edilemeyecek kadar büyük görünüyordu. Felat’la ben, birbirimizin yüzünü hiç görmemiştik.</p>
				<p class="ara-paragraf-sag" xml:lang="en-GB">“Yok ki oğlum fotoğrafım.”</p>
				<p class="ara-paragraf-sol" xml:lang="en-GB">Gerçekten de yoktu. Evdeki tek fotoğraf, anneminkiydi.</p>
				<p class="ara-paragraf-sag" xml:lang="en-GB">“Hadi ya? Benim var bir sürü ama hepsi benzinlikte...”</p>
				<p class="ara-paragraf-sol" xml:lang="en-GB"><span>Aruz’un tek yasal işi: Benzinlik...</span></p>
				<p class="ara-paragraf-sag" xml:lang="en-GB"><span>“Felat, bir sakin ol ya! Bir dur bakalım, belki de korkutmak için diyordur baban. Yollamaz belki de...”</span></p>
				<p class="ara-paragraf-sol" xml:lang="en-GB"><span>Kendim bile inanmıyordum bu söylediğime. Zaten Felat da duymazdan gelmişti ve hâlâ sorunu nasıl çözebileceğimizi düşünüyordu.</span></p>
				<p class="ara-paragraf-sag" xml:lang="en-GB"><span>“Lan, nereden tanıyacağım o zaman seni dağda? Nasıl tanıyacağım?.. Buldum! Bir parola! Bir parola bulalım!”</span></p>
				<p class="ara-paragraf-sol" xml:lang="en-GB"><span>Gerçekten de bulmuştu! Zaten hep bulurdu bir şeyler. Bir mucitti. En çaresiz olduğu zamanlarda bile, o köy yakma planı gibi bazen çok aptalca olsa da, daima, çıkış yoluna benzeyen bir delik bulur ve oradan süzülürdü. En azından denerdi... Kabul etmekten başka çarem yoktu... İleride bir gün farkında olmadan beni öldürebilecek olma ihtimalinden bu kadar korkan bir arkadaşım olduğu için kendimi iyi hissediyordum aslında. </span></p>
				<p class="ara-paragraf-sag" xml:lang="en-GB">“Tamam. Ne olsun?”</p>
				<p class="ara-paragraf-sag" xml:lang="en-GB">“Ne bileyim, sen söyle.”</p>
				<p class="ara-paragraf-sag" xml:lang="en-GB">“Hani bir kız var, diyordum ya? Hoşlanıyordu benden... Çiçek diye...”</p>
				<p class="ara-paragraf-sol" xml:lang="en-GB">Öyle bir kızdan hiç bahsetmemişti. Hiç duymamıştım. Ama hesap sorma zamanı değildi.</p>
				<p class="ara-paragraf-sag" xml:lang="en-GB">“Eee?”</p>
				<p class="ara-paragraf-sag" xml:lang="en-GB">“Ben Çiçek diyeyim. Sen de...”</p>
				<p class="ara-paragraf-sol" xml:lang="en-GB">Bunu neden söylediğimi bugün bile bilmiyorum.</p>
				<p class="ara-paragraf-sag" xml:lang="en-GB">“Ben de Cuma diyeyim.”</p>
				<p class="ara-paragraf-sol" xml:lang="en-GB">Gerçekten bilmiyorum.</p>
				<p class="ara-paragraf-sag" xml:lang="en-GB">“Cuma mı? Ne cuması?”</p>
				<p class="ara-paragraf-sol" xml:lang="en-GB">Nedeni bu olabilir mi?</p>
				<p class="ara-paragraf-sag" xml:lang="en-GB">“Bugün cuma ya!”</p>
				<p class="ara-paragraf-sol" xml:lang="en-GB">Hiç sanmıyorum!</p>
				<p class="ara-paragraf-sag" xml:lang="en-GB">“İyi, olur, unutma ama... Ben Çiçek diyeceğim, sen Cuma diyeceksin. Hemen anlayacağız kim olduğumuzu, vurmayacağız birbirimizi... Tamam mı?”</p>
				<p class="ara-paragraf-sag" xml:lang="en-GB">“Tamam!”</p>
				<p class="ara-paragraf-sag para-style-override-21" xml:lang="en-GB">“Babam geliyor, kapatıyorum ben!”<a id="Anchor-8"/></p>
				<p class="paragraf-1 para-style-override-22">Dedi ve dünyamdan çıktı. O telefonun kapanmasıyla birlikte, aramızdaki pamuk ipliği de, hayatın çürük dişleriyle kesilip kopmuş oldu. Bir daha da ne Felat’la konuştum ne de askere gittim... Sadece birkaç kez, kalabalıklara doğru bakıp “Cuma!” diye bağırdım. Belki “Çiçek!” diyen biri çıkar diye... Ama olmadı. Kimse parolama yanıt vermedi. Yalnız bir ara, gazetede şöyle bir haber okudum: </p>
				<p class="paragraf-1"><span class="metin-italik">İsveç vatandaşı Kürt bir genç adam, eşcinsel olduğu gerekçesiyle, akrabaları tarafından Stockholm’de öldürüldü... </span></p>
				<p class="paragraf-1">Nadir de olsa, dünyanın birtakım bölgelerinde insanlar hâlâ başlarına gelen olaylardan daha değerli oldukları için, ölen kişinin cinsel hayatına ilişkin ayrıntılar ortaya saçılmamış, hatta kimlik bilgileri bile açıklanmamıştı. Ayrıca buraya kadar, olay gayet sıradan bir haberdi. Ne de olsa eşcinsel akraba öldürmek, bazı ailelerde bir ata sporuydu. Ancak sıradan olmayan şuydu: </p>
				<p class="paragraf-1">Kurbanın vasiyetnamesinde, bedeninin yakılmasına ilişkin arzusunun hemen altında, akrabaları ya da akrabalarının azmettirdiği kişiler tarafından öldürüldüğü takdirde adını da belirtmiş olduğu sevgilisiyle evlendirilmek istediğini belirten bir madde bulunuyordu. </p>
				<p class="paragraf-1">Eşcinsellerin evlenmesi İsveç’te yasaldı, ancak dünyanın hiçbir ülkesinde, evlilik ölülerin sahip olduğu haklara dahil değildi. Bunun üzerine, vasiyetnamede adı geçen sevgili, bu evliliği gerçekleştirebilmek için konuyu derhal mahkemeye taşıdı. Böylece ölüm, insan, romantizm, hayatın anlamı ve trajedisi gibi konuların tartışılacağı, dolayısıyla tarihin görüp görebileceği en <span class="metin-italik">Shakespeare-vari</span> davalardan biri başlamış oldu. </p>
				<p class="paragraf-1"><span>Korkaklıklarından ötürü sırtlarında taşımaktan vazgeçemedikleri için, kendileri gibi başkaları da altında ezilsin diye, dünyanın her köşesinde hüküm sürmesi adına kıvrandıkları</span><span> bir ahlak anlayışına sahip olanlar, en kısa zamanda cephelerini oluşturdu. Ağız ve dillerinden megafonlar inşa edip, değil ölü olanların, yaşayan eşcinsellerin bile asla evlenmemesi gerektiğini bağırdılar. Özellikle de, maktulün üç kıtaya dağılmış isimsiz akrabaları... Herhangi bir aşkı bir cinayetle durdurabileceğini düşünenler, kurbanlarının giderayak kendilerine attığı kazığa öylesine öfkelenmişlerdi ki dünyanın çeşitli kaldırımlarında çoktan tütmeye başlamıştı İsveç bayrakları. Salyaların yerlere kadar sarktığı ve hakaretlerin göklere kadar yükseldiği bir dönemde, hiç beklenmeyen bir sabah beklenen karar açıklandı: </span></p>
				<p class="paragraf-1">Taraflarından biri ölü, diğeri canlı olan eşcinsel çiftin evlenmesine engel teşkil edebilecek herhangi bir unsur bulunamamıştı... İçinde en az yarım kilo etik kavramı bulunan ve çok uzun bir gerekçeyle sarmalanmış olan kararın özeti şuydu: </p>
				<p class="paragraf-1">Yasaların izin vermediği herhangi bir varlıkla (bir hayvan ya da çocuk vb.) gerçekleştirilmediği, üçüncü kişilere zarar verilmediği (ölüm öncesinde sonlanmamış bir evlilik bulunmayan hallerde vb.) ve tarafların rızası belgelenebildiği sürece, herkes istediği kişiyle evlenebilirdi. Ölü ya da diri... </p>
				<p class="paragraf-1">Stockholm Bölge Mahkemesi’nin vermiş olduğu bu benzersiz karar, aileleri ya da çevreleri tarafından tehdit edilen, çoğu göçmen, bütün eşcinsellere ilham kaynağı oldu ve hepsi de, derhal, tek maddelik vasiyetnameler yazdırdı. Hatta uygulama, ölümcül bir hastalığa bulunmuş aşı hızıyla İsveç sınırlarının dışına taşıp her yere yayıldı. Kimseye görünmeden yaşayabilmek için kendilerini haritadaki bütün çöllere ve olabildiğince derine gömmeye çalışan eşcinsellere, İsveç’ten eş adayları çıktı. Dünyanın herhangi bir yerinde eşcinselliği nedeniyle öldürülen birileri olduğu takdirde, İsveç’te onlarla evlenmeye hazır gönüllü kişiler listeleri oluşturuldu. Böylece, kendini tehlikede hisseden, dünyanın her ülkesinden eşcinsel, gönüllüler listesinden şansına düşen İsveçlinin adını, <span class="metin-italik">Ölümden Sonra Evlilik Talebi </span>başlıklı forma yazıp Stockholm’deki vakfa gönderdi. Bu yeni kurulmuş olan vakfın adı, <span class="metin-italik">Bir Tane Daha!</span>’ydı. Sadece bu ad bile her şeyi özetliyordu. Hem de bağıra bağıra: </p>
				<p class="paragraf-1">“Sırf eşcinsel diye bir akrabanı öldürdün ama bak, bir eşcinsel akraban daha oldu! Onu da mı öldüreceksin? O zaman bir eşcinsel akraban daha çıkacak ortaya. Sonra bir daha ve bir daha ve bir tane daha...” </p>
				<p class="paragraf-1">Tabii ki simgesel bir tepkiydi. Ama zaten dünyanın bütün nefret suçları da simge temelli değil miydi? Kurbanlar, katillerinin gözünde her neyi simgeliyorlarsa, o yüzden saldırıya uğramıyorlar mıydı? <span class="metin-italik">Kişisel bir mesele </span>değildi nefret suçu. Nesnel bir şiddetti. Kurbandan nefret etmek için, onu şahsen tanıyarak zaman kaybetmeye gerek yoktu. Havada uçuşan genel nefretten birkaç doz koklamak yeterliydi. Buna göre, simgelerin sırtında yürütülmüş, yürütülen ve yürütülecek olan bütün savaşlardan pek de farklı değildi. Oysa o simgeler, herhangi bir elin tersiyle itilip aradan çekildiğinde, geride sadece kaynak paylaşımına ilişkin bir harita kavgası kalacaktı. Ne de olsa dünyanın bütün savaşları, aslında birer iç savaştı. Ama demokrasi ve özgürlük ve dinler ve mezhepler ve bayraklar ve akla gelip gelebilecek bütün simgesel kavramlar gökyüzünde o kadar güzel dalgalanıyordu ki, hipnotize olup peşlerinden koşmamak mümkün değildi. Sokak aralarında, siper diplerinde, gecenin karanlığı ve düzenli şiddetin olduğu her yerde, her şey simgeseldi. Dökülen kan hariç. Aslında o bile simgeseldi galiba... Ne de olsa rengini bayraklara veriyordu... Simgelere bulanmış olan dünya, altın suyuna batırılmış, boktan bir <span class="metin-italik">alliance</span>’tı. Bütün o simgeler üzerinden döküldüğünde nasıl bir tezgâh olduğu elbet ortaya çıkacaktı. Çünkü daima bir tezgâh vardı. İsveç’te de olduğu gibi...</p>
				<p class="paragraf-1">Birkaç ay sonra, bütün bu uluslararası tepki hareketi bıçak gibi bir haberle kesildi. Paslı bıçak gibi bir haberle... Politik ve ekonomik açıdan mitolojik tanrılar kadar güçlü eşcinsellerden oluşan <span class="metin-italik">Kadife Mafya</span> adlı görünmez örgütün, o meşhur kararı aldırmak için Stockholm Bölge Mahkemesi heyetine tehdit ve rüşvetle baskı yaptığı ortaya çıktı. Her şeye, ama her şeye hükmetmediği takdirde verem olmaktan korkan, güç iştahı sonsuz kibir yine ortaya çıkmış ve bir çuval inciri kurtaracağım diye binlercesinin içine sıçmıştı. O günden sonra da, kısa bir süre içinde, bütün ölü-diri evlilikleri yasal olarak iptal edildi. Yine de, içlerinden biri geçerli kaldı: <span class="metin-italik">Simgesel</span> olarak... </p>
				<p class="paragraf-1">Sonuçta, bütün bunların gerçekleşmesini sağlamış olan, o ilk vasiyetnamenin sahibi, Roosendaal porseleninden bir vazo içinde ve onlarca kameranın önünde, yaşarken kendisinden nefret etmiş bütün insanlardan ve artık cezaevinde olan katilinden muhteşem bir törenle intikamını alarak, sevgilisiyle evlendi. Ve ancak o zaman adı öğrenilebildi. Daha doğrusu, lakabı: <span class="metin-italik">Blomma</span>... İsveççede çiçek demekti. Çiçek... Felat mıydı?</p>
				<p class="paragraf-1"><span>Yoksa </span><span class="char-style-override-11">PKK</span><span>’nın örgüt içi infaz festivallerinden geriye kalan ve vadi diplerine gömülseler de her bahar yırtıcı hayvanlar tarafından açığa çıkarılan cesetlerden herhangi biri miydi? Eğer öyleyse, son bir hayatta kalma umuduyla verdiği ve </span><span class="metin-italik">Devletten Önce Bürokrasi Vardı</span><span> inancına uygun olarak dosyalanıp örgüt arşivine kaldırılmış olan </span><span class="metin-italik">özeleştirisinde </span><span>benden söz etmiş miydi? Belki de itirafçılık müessesesinde fahri</span><span> müsteşarlığa kadar yükselip, İstanbul’da çek-senet kovalayanlardan biri olmuştu... Yoksa intihar mı etmişti? Ya da çoktan dünyanın ücra bir köşesine kaçmış ve gök rengi bir deniz mi izlemekteydi?.. Sanmıyorum... Eğer bu hayat denilen hastalıktan biraz anlıyorsam, büyük ihtimalle Aruz’un koltuğuna oturmuş, elinde babasının telefonunu tutuyordu. Bu kadar basit... Yeni Aruz, Felat’tı artık ve ne parolamızı hatırlıyordu ne de beni... Geçmişte yaşayan bir ben vardım. Başka da kimse yoktu. Hiçbir canlının ayak basmadığı o dehşet müzesinde tek başınaydım. Dehşet içinde... Çünkü ben de babam olmuştum! Bir Ahad olmuştum! Hatta ondan da beter... </span></p>
				<p class="paragraf-1">Ama bir yandan da, <span class="metin-italik">blomma</span>... Çiçek demek değil miydi?.. Çiçek... Cuma, o zaman! Felat! Cuma! Her ihtimale karşı, Cuma! Hayatın olağan akışına rağmen! Her şeye rağmen, Cuma! Ben Gazâ, Felat! Cuma! Beni öldürme! Cuma!</p>
			</div>
		</div>
	</body>
</html>