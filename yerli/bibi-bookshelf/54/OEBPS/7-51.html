<html xmlns="http://www.w3.org/1999/xhtml">
	<head>
		<title>7-51.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-51.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1">Uçağımın kalkmasına üç saat vardı. Elimde aylar önce aldığım Rio de Janeiro biletiyle, havaalanının etrafında dolanıyordum. Bir zamanlar yaptığım planlara göre, <span class="metin-italik">Dünya Linç Turu</span> Amerika denilen kıtada devam edecekti. Ama her nedense, binaya girmek istemiyordum. Onun yerine, bir taksiye binip, şoföre, “En yakın <span class="metin-italik">pub</span>’a!” dedim. Nasıl olsa, zamanım vardı.</p>
				<p class="paragraf-1">Görünüşleri ve yürüyüşleriyle, en az, yaslandıkları duvarlar kadar karanlık insanların yaşadığı bir semtte durduk ve arabadan indim. Tam bir adım atıp <span class="metin-italik">pub</span>’ın kapısından girecektim ki yanıma o karanlık gölgelerden biri yaklaştı. Bir uzmandı. Tek bakışta, neye bağımlı olduğumu anlamıştı. <span class="metin-italik">Pub</span>’a girmektense yakınlardaki bir çocuk parkına gitmiştik. Zulası oradaydı. Ama bir sorunu vardı: Sattığı her şeyin tadına baktığına emindim! Bana nereli olduğumu sormuştu. </p>
				<p class="paragraf-1">“Türk’üm” dedim.</p>
				<p class="paragraf-1">“Öyle desene kardeş!” dedi ve her şeye baştan başladık. “Ben de diyorum, bu adam <span class="metin-italik">Albanian</span> mı? Rus mu? Adın ne senin?”</p>
				<p class="paragraf-1">“Gazâ. Senin?”</p>
				<p class="paragraf-1">“Edip... Ama buralarda, Oedipus, derler bana! Oedipus <span class="metin-italik">The Motherfucker</span>! Anlıyorsun? Alırım yani, adamın anasını!”</p>
				<p class="paragraf-1">“İyi de o kendi annesin...”</p>
				<p class="paragraf-1">“<span class="metin-italik">Wha?</span>”</p>
				<p class="paragraf-1">“Boş ver! Kaç para şimdi bu?”</p>
				<p class="paragraf-1">“Dur kardeş! Konuşalım biraz! Memleketten adam gelmiş... Bir şey sarayım mı?”</p>
				<p class="paragraf-1">“İstemem! Subutex mi bu?”</p>
				<p class="paragraf-1">“Yes! <span class="metin-italik">Made in France! Hip shit!</span> Buprenex de var, o <span class="metin-italik">british!</span> Oedipus <span class="metin-italik">The Motherfucker!</span> Anlıyorsun? Alırım anayı! Kaç tane?”</p>
				<p class="paragraf-1">“Kaç para olduğunu söylersen, ben de sana söyleyeceğim, kaç tane istediğimi!”</p>
				<p class="paragraf-1">“<span class="metin-italik">OK! Cool!</span> Kızma! Hangi takım?”</p>
				<p class="paragraf-1">“Ne?”</p>
				<p class="paragraf-1">“Futbol! Hangi takım?”</p>
				<p class="paragraf-1">“Hepsi!”</p>
				<p class="paragraf-1">“<span class="metin-italik">Come on</span><span class="metin-italik">!</span> Alırım anayı! Olur mu öyle?”</p>
				<p class="paragraf-1">“Olur! Hepsinin de maçlarına gittim! Kaç para Buprenex?”</p>
				<p class="paragraf-1">“Oedipus <span class="metin-italik">The Motherfucker!</span> Anlıyorsun?”</p>
				<p class="paragraf-1">Hemen yanımızda çocuklar vardı... Kaydırakta, salıncakta, tahterevallide... Özellikle de kaydırakta... </p>
				<p class="paragraf-1">“Ne?” dedim.</p>
				<p class="paragraf-1">Oedipus hem konuşuyor hem de durduğu yerde sürekli sallanıyordu. Bu arada da çocuklar, kaydıraktan birer ceset gibi kayıp düşüyorlardı.</p>
				<p class="paragraf-1">“<span class="metin-italik">The Motherfucker!</span> Anlıyorsun?”</p>
				<p class="paragraf-1">“Anlamıyorum.”</p>
				<p class="paragraf-1">“<span class="metin-italik">Wha?</span> Edip! Oedipus! Edip! Oedipus! Anlıyorsun?”</p>
				<p class="paragraf-1">Çocuklar düşmeye devam ediyordu. Gülüyor, birbirlerine çarpıyor ve kayıyorlardı. Sonra içlerinden biri, kaydırak boşalır boşalmaz, iki yanına tutuna tutuna tırmanmaya başladı. Ama kaydırak öyle yüksekti ki sonuna kadar gidebileceğine emin değildim. O arada aklıma, Dordor’la Harmin’in, turist teknelerine el sallayarak oynadıkları o oyun geldi. Ve ben de bir oyun oynadım. Sahip olduğum her şeyi, çocuğun, kaydırağın sonuna kadar tırmanmasına yatırdım. Artık sadece onu izliyordum.</p>
				<p class="paragraf-1">“Alıyor musun, almıyor musun?”</p>
				<p class="paragraf-1">“Ne? Bir dakika!”</p>
				<p class="paragraf-1">“Bir şey sarayım mı?”</p>
				<p class="paragraf-1">Çocuk, ne kadar denerse denesin, ayakları kaydığı için, kaydırağın yarısından yukarısına çıkamıyordu.</p>
				<p class="paragraf-1">“İstemem!”</p>
				<p class="paragraf-1">“Alırım anayı! Anlıyorsun?”</p>
				<p class="paragraf-1">Ve çocuk son kez düşüp vazgeçti. Sonra da diğerleri gibi merdivene doğru yürümeye başladı. Kaydırak boştu. Oedipus <span class="metin-italik">The Motherfucker</span>’a baktım. Sonra da çantamı yere bırakıp koşmaya başladım. Çocuk yapamadıysa, ben yapabilirdim! Kaydırağı tırmanmak üzere attığım ilk adımda ayağım kaydı ve yere düştüm. Oedipus bağırıyordu:</p>
				<p class="paragraf-1">“Ne yapıyorsun? <span class="metin-italik">You</span><span class="metin-italik"> fool!</span> Boş ver Buprenex’i, <span class="metin-italik">no good for you!</span>”</p>
				<p class="paragraf-1">Yattığım yerde gülüyordum... Tek yapabildiğim buydu: Gülmek. Ve iyi geliyordu... Ayağa kalkıp üstümü temizledim sonra da Oedipus’a bakıp, “Kalsın!” dedim.</p>
				<p class="paragraf-1">“<span class="metin-italik">Wha?</span> Alırım anayı!”</p>
				<p class="paragraf-1">“Bıraktım!”</p>
				<p class="paragraf-1">“Neyi?”</p>
				<p class="paragraf-1">“Hepsini!”</p>
				<p class="paragraf-1">Sonra da çantamı alıp koşmaya başladım. Oedipus arkamdan hâlâ bağırıyor ve eminim ki sallanıyordu!</p>
				<p class="paragraf-1">Gördüğüm ilk taksiye binip “Heathrow Havaalanı!” dedim. Sonra da çocuk parkının her yerine çizilmiş o kurbağa resimlerini yeniden görebilmek için gözlerimi kapadım.</p>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>