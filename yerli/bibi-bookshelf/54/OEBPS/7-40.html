<html xmlns="http://www.w3.org/1999/xhtml">
	<head>
		<title>7-40.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-40.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"><span>Hendek inşaatımın ikinci günüydü. Toz Sokak’ı deşmek için uğraşıyordum. Kazmayla işim bitmiş, sıra parçaladığım toprağı kürekle alıp atmaya gelmişti. Ancak ellerim titriyordu. Belki yorgunluktan, belki de soğuktan... Küreği zor tutuyordum. Yine de durmanın zamanı değildi. Nasıl olsa, hendek bitince, hayatımın sonuna kadar dinlenebilirdim. Alnımdaki teri, elimin tersiyle silip gökyüzüne baktım. Ama güzel olan hiçbir şey göremedim. Bunun üzerine, derin bir nefes aldım ve küreği toprağa sapladım. Dizlerimden güç alıp, kalın bir toprak tabakasını kaldırdım ve içinde durduğum çukurun dışına attım. Bir el arabasına ihtiyacım olacak, diye düşündüm. Sonra da küreği yeniden toprağa saplamak üzere baş</span><span>ımı eğdim ve ayaklarımın ucunda, yarısı gömülmüş, kapağı kapalı bir şişe gördüm. Eğildim. Ama birden aklıma, bunun bir tuzak olabileceği geldi. Derhal doğrulup etrafıma baktım. Belki de ben depodayken, Kandalı’dan birileri gelmiş ve bu şişeyi gömmüşlerdi. Eğer öyleyse, yakınlarda bir yerde beni izliyor olmalılardı. Hatta şişenin altında mutlaka bana zarar verecek bir şey vardı! Ender’i düşündüm. Bastığı o mayını! İşte, benim mayınım da buydu! Belki de, yıllar önce Ender koymuştu! Şişeyi çekip alacak ve patlayacaktım! Neden bilmiyorum, ama o an ölmek çok mantıklı geldi. Belki de, biraz önce gökyüzüne baktığımda güzel olan hiçbir şey göremediğim için... </span></p>
				<p class="paragraf-1">Şişeyi boynundan yakalayıp çektim. Ancak havaya uçmayı beklerken, elimdeki şişeyle öylece kalakaldım. İçinde bir kâğıt olduğunu fark ettim. Kaldırıp güneşe doğru tuttum. Kâğıtta birtakım çizgiler vardı. Eğer bütün bunlar bir denizde gerçekleşmiş olsaydı, bu şişe ve içindeki kâğıt, yardım isteyen bir kazazedeye ait olurdu. Romanlardaki gibi... Ama karadaydık. Kazazedelerin hiçbir şanslarının olmadığı yerde... Şişenin kapağını açıp, kâğıdı çıkarmaya çalıştım ama olmadı. Bunun üzerine, hendekten çıkıp şişeyi yere attım ve üzerine kürekle vurup kırdım. Cam parçalarının arasından çektiğim kâğıdı alır almaz, Ahad’ın el yazısını tanıdım: </p>
				<p class="paragraf-1"><span class="metin-italik">Allahım... Unutamıyorum. Beni affet. Eğer affetmiyorsan da, biri bulsun bu kâğıdı. Sana yalvarıyorum. </span></p>
				<p class="paragraf-1"><span>Hepsi bu kadardı. Ne düşüneceğimi bilemiyordum. Ahad’ın sarhoşluğu bir sır değildi ama affedilmek için Allah’a yalvardığını hiç duymamıştım. Kâğıdı çevirdim. Arkasında bir kroki vardı. Ahad, arazinin planını kabaca çizmiş ve Toz Sokak’ın üzerindeki bir noktayı çarpıyla işaretlemişti. Yanına da, </span><span class="metin-italik">Ağaç</span><span> yazmıştı. Güldüm. Bu krokiyi çizerken, gerçekten de sarhoş olmalıydı. Çünkü o ağacın hangisi olduğunu sadece ikimiz bilirdik. Toz Sokak’ın iki yanındaki kavakların arasında, yalnız bir tane zeytin ağacı vardı. Ve biz kavakları görmezden gelip sadece ona “ağaç” derdik. Ahad da, alışkanlıktan olsa gerek, öyle yazmıştı. Herhangi birinin bu krokiyi çözmesi mümkün değildi. Ama ne yazık ki ben çözebiliyordum. Hatta bu dünyada, bu resme bakıp bir şeyler anlayabilecek olan tek kişiydim... Ama anlayamadığım bir şey vardı. Bir kâğıt alıp böyle cümleler yazmak, sonra da bir şişenin içine koyup toprağa gömmek... Bunlar kesinlikle Ahad’ın yapabileceği şeyler değildi. “Asla!” diyordum. “Olamaz!” Belki de hayal görüyorum, diye düşünüyordum. Çünkü gerçekten de inanılır gibi değildi. Ahad burada duracak, elleriyle toprağı kazacak, sonra da bu şişeyi gömecek! Kesinlikle mümkün değil! Hem... Ve birden gözlerimin önünde bir sahne belirdi! Yıllar önce, dünyanın en güzel kızına yemek almak</span><span> için sabah erkenden kalkıp evden çıktığımda Ahad’ı sandalyede sızmış olarak gördüğüm sahne... Tam da durduğum yerde oturuyor ve gece boyunca toprak yolu izlemiş gibi görünüyordu. Gözlerimi kapatıp o sahneyi, bütün ayrıntılarıyla, zihnimde resmetmeye çalıştım. Bir şey arıyordum ama bulamadım. O sahnede bir şişe göremedim. Sızmıştı ve çevresinde bir şişe yoktu. Çünkü sabaha kadar içip boşalttığı, sonra da bu kâğıdı içine attığı şişe, işte buydu! Biraz önce kürekle kırdığım şişeydi! Üç parçaya ayrılmış, toprakta yatıyordu... Gerçekten de bu yazı ve kroki Ahad’a aitti! Ve gerçekten de ben babamı tanımıyordum.</span></p>
				<p class="paragraf-1">Artık bir karar vermem gerekiyordu. Ya Ahad’ı yeniden hayatıma sokacak ya da kâğıdı buruşturup atacaktım. Hangisi doğru olandı? Bir karar vermem çok sürmedi. Çünkü çocukluğum, Dordor ve Harmin adında iki korsanla geçmişti! </p>
				<p class="paragraf-1">Elimdeki kâğıda baka baka yürüdüm ve zeytin ağacının hizasına geldim. Krokideki çarpı, ağaca hayli yakındı. Toprak yolun sınırında. Ahad’ın işaretlediği noktanın üzerinde duruyordum. Etrafıma baktım. Gözüme farklı gelen hiçbir şey yoktu. Demek ki, babamın affedilmek için yalvarmasına neden olan şey, her neyse, altımda duruyordu. Unutamadığı ne varsa, toprağın altındaydı... </p>
				<p class="paragraf-1">Kâğıdı cebime, Cuma’nın kurbağasının yanına koyup, kazmaya başladım. Hem kazıyor hem de neyle karşılaşacağımı düşünüyordum. Ama Ahad’ın ne sakladığını tahmin etmek mümkün değildi. İçine sığdıracağı çukuru bulsa, dünyayı bile gömüp saklamış olabilirdi. Dolayısıyla, her şeye hazırdım. Sadece kazıyordum. Nefes almadan... Hayatım boyunca aldığım nefesler yetiyordu... Her harfinden vicdan azabı taşan o cümleleri düşünüyor ve terliyordum. Bir yandan da, karşıma o şişeyi çıkaran tesadüfün amına koymanın bir yolu var mı, diye düşünüyordum! Ama sonra aklıma hendek geliyordu. Onunla uğraşmam gerekirken, kendimi boşuna yorduğum için sinirleniyordum. Ayrıca, Ahad’ın unutamadığı şey ne olabilirdi ki? Öyle bir şey olabilir miydi? Çünkü benim tanıdığım Ahad’ın, kesinlikle vicdanı yoktu. Varsa da bana denk düşmemişti. Ne hissettiğimi ya da bundan sonra hayatımın neye benzeyeceğini bilmiyordum. Sadece küreği toprağa saplıyordum. Ve birden bir ses duydum. Metalin metale çarpma gürültüsü! </p>
				<p class="paragraf-1">Dizlerimin üstüne çöküp ellerimle toprağı araladım ve onu gördüm: İki kapılı metal bir dolap. Toprağın içinde yatmış, öylece duruyordu. Sıradan bir dosya dolabına benziyordu. Boyu, en az bir metreydi. Kendisi gibi metal olan tokmaklarına saldırıp kapılarını açmaya çalıştım ama kilitliydi. Ayağa kalkıp küreği kaptım ve olanca gücümle vurdum. Ama hiçbir şey olmadı. Tekrar vurdum ve bu defa kapılardan biri, içine göçtü. Böylece iki kapı, hafif de olsa aralandı ve geriye küreğin demirini o boşluğa sokup kanırtmak kaldı. Kemik kırılmasına benzer bir ses çıktı ve küreği fırlatıp attım. </p>
				<p class="paragraf-1">Yeniden dizlerimin üzerine çöküp, çukurun içine uzandım ve dolabın iki kapağını birden açtım. Sonra da gülmeye başladım. Çünkü hayatımda, hiç define bulmamıştım! Ahad’ın, insan kaçakçılığından kazandığı bütün para, ellerimin ucundaydı. Şeffaf torbaların içinde, deste deste duruyor ve bana bakıyorlardı. Torbalardan birini çekip aldım ve havaya kaldırıp baktım. Gülüyor ve Ahad’la konuşuyordum: </p>
				<p class="paragraf-1">“Bu mu, unutamadığın şey? Bütün o zavallıların sırtından kazandığın para mı? Bunun için mi yalvarıyordun Allah’a, seni affetsin diye?” </p>
				<p class="paragraf-1">Sonra birden yüzümün değiştiğini hissettim. Önce dudaklarım kapandı, sonra da gözlerim yaşardı. Artık gülmüyordum. Ahad’ı düşünüyordum. Belki de gerçekten pişmanlık içinde yaşamıştı. Hatta yaşadığı hayattan utanmış bile olabilirdi. O insanların çaresizliklerinden kazandığı paraya dokunmamış ve saklamıştı. Bu parayı harcamak istememişti. Hatta sarhoş olduğu bir gece, kendini o kadar kötü hissetmişti ki, birileri bu parayı bulsun ve onu bu yükten kurtarsın, istemişti. Belki de gerçek Ahad’la hiç karşılaşmamıştım. Peki, ben dokunacak mıydım bu paraya? Kesinlikle evet, çünkü ben her zamanki Gazâ’ydım! </p>
				<p class="paragraf-1">Torbaları teker teker çıkarmaya başladım. Ama o kadar çok vardı ki dolabı çekip almanın daha kolay olacağını düşündüm. Sonrasında, onlarca kez gidip geleceğime, bütün parayı dolabı sürükleyerek hangara götürebilirdim... Yeniden küreği alıp etrafını kazmaya başladım. </p>
				<p class="paragraf-1">Yarım saat sonra, çukurun bir tarafına kısa bir rampa yapmayı becerebilmiştim. Dolabı tutup çekecek ve çukurdan çıkaracaktım. Eğildim ve kapakları açık olan dolabı iki elimle sıkıca kavrayıp çektim. Zorlukla da olsa kımıldatmayı başardım. Geri geri, küçük adımlar atarak yerinden oynattım ve rampayı çıkmaya çalıştım. Tek baktığım yer, dolabın içiydi. Her çekişimde, hafifçe hareket eden para torbalarını izliyordum. Sonra gözlerim, dolabın çıktığı çukura kaydı. Dolaptan geriye kalan boşluğa... Az da olsa içini görebildim. Ve birden durup başımı kaldırdım. Gökyüzüne baktım. Birbirine girmiş bulutlar gördüm. Dolabı hâlâ bırakmış değildim. Ağırlığını bütün vücudumda hissediyor ama hareket edemiyordum. Sadece bulutlara bakıyordum. Onlardan başka hiçbir şeyi görmek istemiyordum. Ama onları da görememeye başladım çünkü yaşlar gözlerimi doldurmuştu. Baktığım gökyüzü titriyordu. </p>
				<p class="paragraf-1">“Tabii...” dedim. “Tabii... Tabii... Başka türlü olabilir miydi?”</p>
				<p class="paragraf-1">Her ne kadar hiç istemesem de başımı eğip, yeniden o çukura ve içindeki kemiklere baktım. Gökyüzündeki bulutlar gibi, birbirine girmiş kemik parçalarına. Ve bağırmaya başladım.</p>
				<p class="paragraf-1">“Aaaaaa!”</p>
				<p class="paragraf-1">Ve dolabı çekmeye başladım.</p>
				<p class="paragraf-1">“Aaaaa!”</p>
				<p class="paragraf-1">Ve dolabı rampadan çıkarmaya çalıştım.</p>
				<p class="paragraf-1">“Aaaaa!”</p>
				<p class="paragraf-1">Ve dolabı toprak yola çıkarıp sustum. Çukura doğru tek adım attım ve her şeyi gördüm. Sonra da derhal geri çekildim ve gözlerimi kapadım. Ama ne yazık ki ben bir satranç oyuncusuydum ve gördüğüm her sahne, ben istemesem de zihnime kazınıyordu. Meğer bütün bu para, altındakini bulanlara bir ödülmüş, diye düşündüm. </p>
				<p class="paragraf-1">Uzun zaman önce, etleri toprak tarafından kavrulmuş ve kemikten ibaret kalmış iki ceset... İki büklüm olmuş ve yan yana yatan iki iskelet. Giysileri hâlâ üzerindeydi. Toza bulanıp zaman içinde erimişler ama duruyorlardı. El ve ayak bileklerinden geriye ne kaldıysa, etraflarında zincirler vardı. Belli ki önce bağlanmış sonra da öldürülüp gömülmüşlerdi. Ve bütün bunları Ahad yapmıştı! Hiçbir şey hissetmiyordum. Sadece, gözlerim kapalı, başımı sallıyordum. “Tabii!” diyordum. “Tabii! Ne bekliyordun ki? Güzel bir şey görmeyi mi? Demin gökyüzüne baktın, görebildin mi? Zavallıların sırtından kazandığı parayı unutamıyormuş, değil mi? Seni salak! Al işte, unutamadığı şeyler orada! Aç artık gözünü, aç!” </p>
				<p class="paragraf-1">Olduğum yere çöktüm ve gözlerimi açtım. Her yanım toz oldu. Önümdeki o dolaba ve çukura baka baka, Ahad’ı dinledim. Toz Sokak’ı asfaltlamaya gerek olmadığını söyleyen sesini duydum... Hep başımı sallardım. “Evet, baba, doğru” derdim. “Haklısın, ne gerek var?” İşte, yine sallıyordum başımı. Bu kadar zamandan sonra pek de bir şey değişmemişti. Bizim bir tane zeytin ağacımız vardı. Sadece ona, ağaç, diyorduk. Çünkü ben öyle diyordum. Çünkü onu ben dikmiştim. Orospu çocuğu bana orayı göstermişti! “Buraya dik!” demişti. Hepsi de gözlerimin önünde ve kulaklarımın etrafında uçuşuyordu. Her şey! O toprak yolda oturmuş bizi seyrediyordum. Bir zeytin ağacı diken çocukla, elini onun omzuna koymuş babasını seyrediyordum. O zamanlar, ben, Ahad’ı seviyordum! Ondan başka kimsem yoktu benim! O da öyle derdi: “Bizim, birbirimizden başka kimsesiz yok!” Ben de başımı sallardım. Şimdi yine sallıyordum. Galiba biraz da ağlıyordum. Ama çok az! Çünkü “Ağlama!” derdi. “Ağlamayacaksın!” Ben de hemen silerdim gözyaşlarımı. Galiba bu yüzden, özgürlük, denince, aklıma hep, insanın istediği kadar ağlaması geliyordu. Ellerim titriyordu. Soğuktan ya da yorgunluktan olmadığına emindim artık! Yıllarca bu cesetlerin üzerinde mi koşup oynamıştım? Ya annem? Onun haberi var mıydı bu ölümlerden? Belki de bu yüzden, kaçmak istemişti Ahad’dan! Bir katil olduğunu öğrendiği kocasından kaçıp kurtulmak istemişti... Ama benden de kurtulmak istemişti, değil mi? O da, en az Ahad kadar acımasızdı! Hatta belki de annem öldürmüştü bu insanları! Neden olmasın? Kendi çocuğunu diri diri gömmeyi düşünmüş biri için herhangi bir yabancıyı öldürmek ne kadar zor olabilirdi ki? “Hayır!” diye bağırıyordum. “Hayır! Ben onlar gibi olmayacağım!” Gerçek neyse, ortaya çıkmalıydı! Kim bilir bu insanların aileleri, onları ne kadar aramıştı? Artık her şeyin bilinmesi gerekiyordu! “Yeter!” diye bağırdım. “Bu kadar yeter!” Polise gidecektim. Jandarmaya! Savcıya! Bu insanların kim olduğunu bulun, ailelerine haber verin, diyecektim. Ben, hayatımda daha fazla ceset istemiyorum, diyecektim. Daha fazla karanlık istemiyorum! Hatta kaymakama gidecektim! “Bir şeye ihtiyacın olursa, buradayız” demişti. Evet, bir ihtiyacım vardı! Artık vardı! Bu arazide tek bir sır bile kalmamalıydı! İhtiyacım olan şey, gerçeklerdi! Gerekirse, insanlara bile dokunabilirdim! Onlara dokunur ve yalvarırdım! “Bana yardım edin!” derdim. “İşte, cesetler bunlar! Şimdi bana ne olduğunu anlatın! Bana ne oldu? Hayatıma ne oldu?”</p>
				<p class="paragraf-1">Ayağa kalkıp çukura doğru yürüdüm. “Burada bekleyin! Geliyorum! Sizi çıkaracağım oradan! Her şey bitecek!” diyordum bir yandan da... Ama birden sustum. Çünkü ağzım, gördüğüm bir şeyle dolmuştu. Olduğum yerde çakılıp kaldım. Belki de asla görmemem gereken bir şeydi. Ama artık çok geçti. Çünkü o çukura fazla yaklaşmış ve iskeletlerden birini saran o kumaş parçasını görmüştüm. Yeşildi... Üzerinde mor çiçekler vardı... Annemin o tek fotoğrafındaki elbisesiyle aynıydı! </p>
				<p class="paragraf-1">“Öğrenip de ne yapacaksın?” derdi Ahad. “Mezarının yerini öğreneceksin de ne olacak?” Sonra da ben ısrar edince, “Bir köyde” derdi. “Köyün birinde... Gitsem, bulamam şimdi!” Doğduğum gece, annemi mezarlıkta yakalamış ve beni kucakladığı gibi hastaneye koşa koşa götürmüştü. Sonra da karşısına çıkan ilk beyaz önlüklüye, mezarlıkta karısının ölmek üzere olduğunu söylemişti. Bir ambulans gidip gelmiş ve Ahad, annemin cesedine bakıp, “Oğluma sahip çıkın!” demişti. Ve daha gün aydınlanmadan, annemi gömmek üzere alıp götürmüştü. Ne Kandalı’daki camiyi ne de mezarlığını aklına getirmiş ve kendini bilmez bir halde, kamyonla saatlerce gitmişti. Sonra da bir köye girip cenaze namazını kıldırmış ve orada gömmüştü. Ahad’ın hikâyesi buydu! “Kimse duymadı!” derdi. “Kimse, annenin, seni öldürmeye çalıştığını öğrenmedi. Sen de sakın söyleme! Bu bizim sırrımız. Anladın mı beni? Sen bil, yeter!” </p>
				<p class="paragraf-1">Ben bileyim, yeter! Annemin beni öldürmeye çalıştığını sadece ben bileyim, yeter! Öyle mi? Bağırıyordum: </p>
				<p class="paragraf-1">“Öyle mi Ahad? Benden başka kimse bilmesin, öyle mi? Peki bu kadın kim? Annem değil mi?”</p>
				<p class="paragraf-1">Sesim ağaçlara çarpıp gövdelerini sarsıyor ve kurumuş dallarındaki son yapraklar böyle dökülüyordu. Uçuştukça dağılıyor ve yeşil elbiseli kadının üzerine konuyorlardı. </p>
				<p class="paragraf-1">“Ahad’ın hikâyesi!” diye bağırıyordum. “Nasıl inandım? Nasıl inanabildim!” </p>
				<p class="paragraf-1">Gözyaşlarım ağzımdan içeri giriyor ve onları birer morfin sülfat kapsülü gibi yutuyordum. Artık hiçbir şey bilmek ve hiçbir şey görmek istemiyordum. Dizlerimin üzerine çöküp, çukurun kenarında birikmiş olan toprağı itmeye başladım. Avuç avuç itiyordum toprağı! Bağıra bağıra ve ağlaya ağlaya! “Biz burada ölüleri değil, çukurları gömeriz!” diyordum. “Anne!” diyordum. “Ahad!” diyordum. Başımı sallıyordum. Annemin hemen yanındaki iskelete bakıp “Sen de kimsin?” diye soruyordum. Pantolonunu görüyordum. Gömleğini... Bir erkek olduğunu anlıyor ama hiçbir şey düşünmemeye çalışıyordum. Anlamamak için başımı sallıyordum. Cebimden annemin fotoğrafını çekip çıkarıyor ve çukura atıp onun da üstünü kapatıyordum. Tek isteğim, her şeyi gömmek ve unutmaktı. Her şeyin üzerine topraktan yapılmış bir yorgan çekmek ve konuyu kapatmak. Artık onları görmüyordum. Ne bileklerindeki zincirleri, ne kumaşları, ne annemin fotoğrafını, ne kemikleri ne de kafataslarını! Toprak parçalarını üzerlerine öylesine hızlı yığıyordum ki dengemi kaybedip yüz üstü düşüyordum. Her yerim toprak oluyordu. Tırnaklarımın içi, saçlarımın dipleri, dişlerimin arası, her yerim! </p>
				<p class="paragraf-1">Toz Sokak eski haline dönene kadar devam ettim ve çukuru kapadım. Yapmam gereken son bir şey kalmıştı. Ahad’ın kâğıdını cebimden çekip ağzıma soktum ve ağlaya ağlaya, dişlerimle öğütebildiğim kadar öğütüp yuttum. Nefes nefeseydim... </p>
				<p class="paragraf-1">Alnımdaki teri, elimin tersiyle silip gökyüzüne baktım. Ama güzel olan hiçbir şey göremedim... Doğrusu... Çirkin olan bir şey de göremedim. </p>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>