<html xmlns="http://www.w3.org/1999/xhtml">
	<head>
		<title>7-38.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-38.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1">O kadar az param vardı ki bazı seçimler yapmam gerekiyordu. Bir zamanlar, Rastin’in halkına yaptırdığı seçimler gibi... Ya bir şeyler içecek ya da yemek yiyecektim. Ya ısınacak ya da aydınlanacaktım... Şişeleri ve mumları seçtim. Sonra da sıra, cebimdeki paranın miktarıyla ilgisi olmayan, başka bir seçime geldi. Hücrelerimdeki hastalık miktarıyla ilgili bir konuya: Ya bir eczane soyacak ya da kendimi depoya kapatıp, morfin sülfatı tamamen unutmaya çalışacaktım. İkisi de zordu. Çok zor... Özellikle de bir eczane soymak! Çünkü o küçücük dükkânda eczacıyla yalnız kalmam mümkün değildi. İçinde müşteri varken de mutlaka yakalanırdım. Ne yapacağımı bilemiyordum. Oysa sırf morfin sülfata ulaşabilmek için çıkmıştım hastaneden. En azından, depoya girene kadar öyle düşünüyordum. Ama belki de beni gerçekten çağırmış olan oydu: Depo... Morfin sülfat sadece, cennetimin dekoruydu. Dayanabilirim, diye düşündüm. Kendimi her şeye kapatır ve morfin sülfatı dışarıda bırakabilirim.</p>
				<p class="paragraf-1">Denedim... Ama ne çantamdaki antidepresanlar ne de derimin altına inebilmek için nefesimi tutma çabalarım bir işe yaradı. Morfin sülfat yoksunluğu, ilk görüşte körlüktü! Gözlerimi ne kadar kapatırsam kapatayım, geriye daima kör edici bir ışık kalıyordu. Hiçbir şey yeterince karanlık değildi. Ve ben kesinlikle yeterince yalnız değildim! Havada kim bilir neler uçuşuyordu? Hangi mikroplar? Kim bilir hangi mikroskopik canavarlar yağıyordu üzerime? Belki hiçbirini göremiyordum ama ağzımı her açışımda binlercesini yuttuğumdan emindim. Kenetlenmiş dudaklarıma avuçlarımla bastırsam bile burnumdan aldığım nefese karıştıklarını biliyordum! </p>
				<p class="paragraf-1">Depoya gireli daha bir hafta bile olmamıştı ama her zamankinden çok çiğnenmiş hissediyordum kendimi. Sadece iki kez, birkaç şişe, birkaç ekmek ve birkaç mum için dışarı çıkmıştım. İlkinde bir sorun yaşamamış ama Kandalı’ya ikinci gidişimde pişman olmuştum. Tam eczanenin önünde dururken vitrinle arama biri girmişti. Bir zamanlar Ender’in çobanlık yaptığı çocuklardan biri. Tanımıştı beni. Ama ben onu tanımazdan gelmiştim. Yine de yalanım bir işe yaramamış ve “Haberin var mı?” diye başlayan bir hikâye anlatmıştı. Hikâyenin kahramanı Ender’di ve sonunda ölüyordu! Zamanından önce askere gidip, Süphan Yaylası’nda yürürken, bir mayının üzerine, son adımını atıyordu. Hiçbir şey diyememiş ve çocuğu oracıkta bırakıp koşa koşa girmiştim mağarama. “Mahvoldum!” diye diye volta atmaya başlamıştım içinde. Çünkü o çocuğun, Kandalı’ya döndüğümü herkese anlatacağından emindim. Sonra da hepsi beni görmeye gelecekti. Benimle konuşmaya ve bana dokunmaya! Buna katlanamazdım. Sadece ben değil, kimse katlanamazdı! </p>
				<p class="paragraf-1">Günler ve geceler, deponun bir köşesine sıkışıp titremekle geçiyordu. İki duvarın arasına sıkışmış, bütün Kandalı’nın toplanıp üzerime yürümesini bekliyordum. Gelecekler ve beni parçalayacaklardı! Sadece bir zaman meselesiydi! Asla uyumuyordum. Ayak seslerini duyabilmek için sürekli deponun kapağını açıp etrafı dinliyordum. Hem depodan çıkamıyor hem de orada kaldığım sürece, kapana kısılmış bir fareden farkımın olmadığını biliyordum. Dünyadan saklandığım yer, dünyaya yakalanmak için en uygun yerdi! Beni, elleriyle koydukları gibi bulacaklar ve beni o ellerle gömeceklerdi! Kandalı’nın bütün insanları beni kuşatacak ve bakışlarıyla derimi deleceklerdi! Bütün bunlara karşılık tek yapabildiğim, nefesimi tutmak oluyordu. Tek savunmam, nefesimi tutup, yaşayan her şeyle ilişkimi kesmekti! Ama o da hiçbir işe yaramıyordu. Çünkü o kadar korkuyordum ki içime kesinlikle dönemiyor ve asla derimin altına giremiyordum. Defalarca denedim. Belki de saatlerce! Hiçbir şey olmadı. Ne kalbimle birlikte attım ne de kanımla birlikte aktım. Ve ağlamaya başladım. Deponun bir köşesinde, küçücük olmuş bir halde, ağlamaktan başka bir şey yapamadım. Sonra da iki avucumu yüzüme götürüp gözyaşlarımı sildim ve başımı kaldırdığımda onu gördüm: </p>
				<p class="paragraf-1">Karanlığın içinde duran geçmişimi. Biçimsiz bir hayvan gibi karşımda dikilmiş, bana bakıyordu. Toynakları vardı. Doğmasını izlediğim o buzağı gibi. İncecik ve simsiyah tüylü bacaklarının üzerinde doğrulmuş, her yanından, plasentaya benzeyen şeffaf bir çamur akıyordu. Gövdesi, topraktandı. Ve o topraktan taşmış onlarca cesedin ellerini, burunlarını ve dişlerini görebiliyordum. Bir yüzü yoktu. Sadece, gözlerinin olması gereken yerde, karanlığın içinde parlayan iki kırmızı nokta duruyordu. Ankara’daki bankada gördüğüm o dijital panodaki noktaların aynısı! Bir ağzı ve bir burnu da yoktu ama aldığı her nefesi verişinde, kırmızı gözlerinin altında bir buhar bulutu beliriyordu. Çürümüş kalbinin atışı, geç kalmaya ayarladığım o saat gibi, bir duyuluyor, bir kayboluyordu. Daha fazla dayanamadım ve sıkıştığım iki duvarın arasından, “Hayır!” diye bağırdım. </p>
				<p class="paragraf-1"><span>“Hayır! Sen, benim geçmişim değilsin! Benim geçmişim böyle bir şey değil! Bu kadar korkunç değil! Beni kandıramazsın! Anlıyor musun? Çünkü ben biliyorum, ne yaşadığımı! Daha o kadar delirmedim! O kadar da değil! Ben her şeyi hatırlıyorum! Hatta sadece ben hatırlıyorum! Anlatayım mı sana da? Ha? Ama bu son! Bir daha anlatmayacağım. Niye, biliyor musun? Çünkü ne anlatırsam, artık sadece ona inanacağım! Ne sana ne de bir başkasına! Sadece anlatacağım hikâyeye inanacağım! Anladın mı beni?” </span></p>
				<p class="paragraf-1">Ve ayağa kalkıp, geçmişim olduğunu iddia eden canavarın üzerine yürüdüm. Durmadım. İçinden geçip gittim ve bağıra bağıra anlatmaya başladım. Nereden başlayacağım belliydi:</p>
				<p class="paragraf-1">“Babam bir katil olmasaydı, ben doğmayacaktım...”</p>
			</div>
		</div>
	</body>
</html>