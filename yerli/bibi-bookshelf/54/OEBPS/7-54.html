<html xmlns="http://www.w3.org/1999/xhtml">
	<head>
		<title>7-54.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-54.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">Geceyi mutlak bir boşluğun içinde geçirdik. Dört bir yanda, yıldızların yerlere kadar sarkıp ufku aydınlattığı bir arazide... Gündüzün sıcağıyla ütülenmiş gibi dümdüz, gecenin ayazıyla dondurulmuş gibi sessizdi. </p>
				<p class="paragraf-1">Uyumaya çalıştık. Başaranlar oldu. Bazıları da, sabaha kadar, karanlığın içinde, çakmak çakmak göz kırptı. Ben de onlardan biriydim. Küçük çocuk, annesinin kucağına, bir köpek yavrusu gibi sığmış, kim bilir hangi rüyaları görüyordu... </p>
				<p class="paragraf-1">Sabaha karşı, kamyondan inmiş ve yürümüştüm. Sonra da kendimi yere bırakıp güneşin doğuşunu ve yıldızların kayboluşunu izlemiştim. Öylesine büyük bir güneş doğmuştu ki, hayatım boyunca gördüklerimin hiçbirine benzemiyordu. Belki de dünyanın yakınlarından geçerken öylesine uğramış, serseri bir güneşti. Kimsenin daha önce görmediği, ressam bir güneş... O sabah sadece bizim için doğmuş ve gökyüzünü önce mora, sonra da kızıla boyamıştı. Ufuk çizgisinden kurtulup kendini tamamen gösterdiğindeyse, geriye, her yöne alabildiğine uzanan toprağın sarısıyla, gündüzün soluk mavisi kalmıştı. Cuma’yı düşünmüştüm... Bir de kendimi... Sonra da ayağa kalkıp, boşluğun ortasında duran kamyona dönmüştüm. </p>
				<p class="paragraf-1"><span>Kasaya girdiğimde, gece boyunca uyuyanlarla gözleri açık kalanların yer değiştirmiş olduğunu görmüştüm. Uyuma sırası başkalarına gelmişti. Diğerleri de esneyen gözkapaklarıyla etraflarına bakıyordu. Küçük çocuk da uyanmış, elinde tuttuğu bir bisküviyi kemiriyordu. Annesiyle göz göze geldik. Gülümsedim. O da mutlaka gülümsedi ama ben göremedim. Çünkü yüzü siyah bir peçeyle kaplıydı ve sadece gözleri açıktaydı. Çünkü masallarında </span><span class="metin-italik">Açıl Susam, Açıl!</span><span> diyenler, gerçek hayatta </span><span class="metin-italik">Kapan Kadın, Kapan!</span><span> demişti. Dünyanın öyle bir yerindeydik ki erkeklerin her biri kendini </span><span class="metin-italik">Ali Baba</span><span> sanıyor, geriye kalan herkesin de </span><span class="metin-italik">Kırk Haramiler</span><span> olduğuna inanıyordu. Anlatıla anlatıla, masal gerçek olmuştu.</span></p>
				<p class="paragraf-1">Ne zaman uyuyup ne zaman uyandığını çözemediğim, ancak daima dinç görünen katil, yanımdakilere birkaç cümle söyleyip kasa kapağının üzerindeki tenteyi indirdi. Böylece güneşle aramıza bir perde girdi. Yine de o serseri güneş pes etmedi ve üzerimizde bir çadır gibi yükselen muşambanın yırtıklarından içeri girip gözlerimizi kamaştırmayı başardı. </p>
				<p class="paragraf-1">Kamyon çalıştı ve hareket ettik. Önce ağır ağır ilerledik... Sonra da, ritmini bulmuş bir maratoncu gibi hızlandık. Öylesine sarsılıyorduk ki, var olmayan bir yolun üzerinde gittiğimizden emindim. Sınıra yaklaşıyor olmalıydık. Birazdan, Cuma’nın ülkesine girecektim... “Az kaldı” dedim. “Geliyorum!”</p>
				<p class="paragraf-1">O anda bir silah sesi duyuldu. Sonra bir tane daha! Ve bir tane daha! Etrafımdaki insanlar bağırmaya başladı ve kamyon daha da hızlandı. O silahların kimlerin elinde olduğunu bilmiyorduk, ancak görünen oydu ki hedeflerinde biz vardık. Ve sonunda bir kurşun, tenteyi delip geçti. Ancak, büyük bir şans eseri kimseye saplanmadı ve yine karşısına çıkan bir tenteyi delip, çıkıp gitti. Böylece kasaya iki ışık huzmesi daha girdi. Olduğum yerde hızla doğruldum ve yakalayabildiğim herkesi kasanın zeminine doğru çekmeye başladım. Bunun üzerine, bir an için donmuş olan diğerleri de kendilerine gelip eğilmeye ve uzanmaya başladılar. Çığlık atıp dua etmekten başka ne yapacağını bilemeyen iki kadın ve bir adamı da devirince, kasada oturan tek bir kişi bile kalmadı. Sonra da iki silah sandığının arasına kendimi atıp olabildiğince küçülmeye çalıştım. Artık üst üste yatıyor ve bir beşikteymiş gibi sallanıyorduk. Silah sesleri çoğalmıştı. Nereden ateş edildiğini çözemiyordum. Ya mermileri alana hâkim bir tepeden gönderiyorlardı; ya da, daha kötüsü, o gürültüde motor seslerini duyamadığımız birtakım araçlarla takip ediliyorduk. Yavaşladığımızı hissettim. Yoksa katili mi vurmuşlardı? Ancak öyle olsa, direksiyon boşta kalır ve o hızla mutlaka devrilir ya da takla atardık! Sonunda iyice yavaşlayıp durduk. Bunun üzerine silah sesleri de bir anda kesildi. Olduğum yerde sürünerek kasanın kapağına doğru yaklaştım ve tenteyi hafifçe aralayıp dışarı baktım. İki kamyonet gördüm. Kasalarında da silahlı adamlar... </p>
				<p class="paragraf-1"><span>Katilin, hızla açılıp kapanan kapısını duydum. Kamyondan inmiş olmalıydı. Gerçekten de birkaç saniye sonra görüş açıma girdi ve kaçıp ardında bırakamadığı adamlarla yüzleşmek zorunda kaldı. İçlerinden biri kamyonetten inip bağırdı ve katille konuşmaya başladı. Karşılıklı birkaç cümle söylendi ve katil bize doğru dönüp yürümeye başladı. Kasa kapağının, yakınımdaki sürgüsünü açarken göz göze geldik. Kamyonun durmasıyla birlikte sessizliğe bürünmüş olan, etrafımdaki insanlar, sürgülerin açıldığını duyunca yeniden bağırmaya başladı. Çünkü silahlı adamlarla karşılaşmak istemiyorlardı. Ancak çok geçti. Kasanın kapağı inmiş ve tente kaldırılmıştı. Artık herkes birbirini görebiliyordu. Katil, eliyle, dışarı çıkmamızı işaret etti. Kasadan ilk atlayan ben oldum. Sonra da diğerlerinin inmesine yardım ettim. Silahlı adamlar da kamyonetlerinden inmiş ve yan yana dizilmişlerdi. Dokuz kişilerdi. Yüzleri kapalıydı. Biz de karşılarında dizilmiş, duruyorduk. Annesinin kucağındaki küçük çocuk ağlıyordu. Kovalamaca boyunca korkudan ağzını açamamıştı, ancak artık istese de susamıyordu. Katille konuşan, silahlı adamların lideri olmalıydı. İçlerinde sadece onun yüzü açıktı. Ağlama nöbetine tutulmuş çocuğu gösterip bir şeyler söyledi. Bunun üzerine, yanlarında duran torbalı adamın yardımlarıyla, anne ve çocuk kasaya geri çıkarıldı. Demek ki hâlâ asgari merhamette buluşabiliyorduk. Silahlı adamların lideri, bize bakıp kısa bir konuşma yaptı. Sözü biter bitmez de, insanlar oldukları yerde dönüp, kamyona doğru yürümeye başladı. Herkesten önce davranan torbalı adam, kasaya çıkıp Kalaşnikov sandıklarını sürüklemeye başladı. Silahlı iki adam, sandıkları teker teker alıp kamyonetlere yükledi. Son sandık da kasadan çıktı ve katil, kamyonun etrafında toplanmış olan insanlara bağırdı. Onlar da hızla kasaya girmeye başladı. Katil, soyulduğu için o kadar öfkeliydi ki, sürekli bağırıyordu. Özellikle de kasaya tırmanamayanlara! O an, içimden, tamam, dedim. Bu kadar... Bizimle bir dertleri yokmuş! Kalaşnikovları alıp gidecekler... </span></p>
				<p class="paragraf-1">Geriye sadece, köyden aldığımız genç çift ve ben kalmıştık. Genç adam, karısının kasaya çıkmasına yardım etti. Tam kendisi de kadının peşinden tırmanacaktı ki silahlı adamların lideri konuştu. Bunun üzerine genç adam durdu ve dönüp adama baktı. Başını sallamaya başladı. Salladıkça da gözleri doldu. Kendisine söylenen her neyse, kabul etmek istemiyordu. Ancak silahlı adamlardan biri yanına gelip kolundan tuttu ve genç Pakistanlıyı sürüklemeye başladı. Karısı, korkusundan kamyondan inemiyor, ancak kocasının bırakılması için yalvarıyordu. Bağırıyor ve ağlıyordu. Katilse sadece izlemekle yetiniyordu. Demek ki soyguncularla arasındaki anlaşma buydu: Kalaşnikovlar ve bir adam karşılığında yola devam etmek... </p>
				<p class="paragraf-1"><span>O an aklıma Rastin geldi ve bir adım atıp bağırdım. Ne dediğimin hiçbir önemi yoktu, çünkü nasıl olsa anlamıyorlardı. Ancak hem bağırıp hem de avucumu göğsüme vurmaya başlayınca, onu bırakıp beni almalarını söylediğimi anlayabilmişlerdi. O an beni görmezden gelen, silahlı adamların lideri katile baktı. “Uygun mudur?” diye sorarmış gibi... Ne de olsa bir yabancıydım. İki gün sonra, tam da her şey unutulmuşken, üzerlerine uydular aracılığıyla fırlatılmış bir Amerikan füzesi düşmesini istemiyorlardı. Ama katil, “Uygundur” anlamında başını sallayınca bir sorun kalmadı. Böylece genç adamın yerine beni almayı kabul ettiler. Kollarından sıkıca kavranmış ve ağlamakta olan genç adam serbest bırakıldı. Hiç beklemediği bu fedakârlık karşısında ne yapacağını bilemediği için hiçbir şey yapamadı. Sadece başını eğdi ve yanımdan geçip gitti. Teşekkür bile edemedi. Tek yapabildiği, kasaya çıkınca, çantamı alıp bana uzatmak oldu. Ben de, 16 yıldır yanımda taşıdığım, kâğıttan kurbağayı cebimden çekip genç adama verdim. Önce avucundaki kurbağaya, sonra da yüzüme baktı. Kasanın diplerinde hâlâ gözyaşı döken çocuğu gösterdim. Ne demek istediğimi anladı. Cuma’nın kurbağası, elden ele geçip, küçük çocuğa teslim edildi. Son gördüğümde, çocuk hem iç çekiyor hem de elindeki kurbağaya bakıyordu. </span></p>
				<p class="paragraf-1"><span>Katil kasa kapağının üzerindeki tenteyi indirirken, silahlı adamların lideri de koluma dokundu. Gidiyorduk... Olduğum yerde dönüp kamyonetlere doğru yürüdüm. Sırtımda gezen bakışların sıcaklığını hissedebiliyordum. Bir kamyon insan, aramıza inen perdeye rağmen bana bakıyordu... Hiçbiri beni unutmayacaktı. Ben de onları... “Gidin” dedim içimden. “Bir an önce gidin... Nereye gitmeyi hayal ediyorsanız, oraya...”</span></p>
				<p class="paragraf-1">Bana ne olacağını ve nereye götürüleceğimi bilmiyordum. Ancak, ne yapmam gerekiyorsa onu yapmıştım. Gerisi beni ilgilendirmiyordu. </p>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>