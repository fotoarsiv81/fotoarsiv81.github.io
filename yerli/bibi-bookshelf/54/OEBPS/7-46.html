<html xmlns="http://www.w3.org/1999/xhtml">
	<head>
		<title>7-46.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-46.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1">İki gün geçti ve kapımı kimse çalmadı. Ne tutuklandım ne de biri gelip hesap sordu. Bu arada, Baudelaire’i hatırladım ben de, o ünlü cümlesini: <span class="metin-italik">Boşuna aramayın yüreğimi, çünkü onu hayvanlar yedi. </span>İşte, ben de artık o hayvanlardan biriydim. Üstelik hayvanların sayısı yeterince fazlaysa yürek yemenin herhangi bir cezası da yoktu. Eğer öyle olsaydı, Baudelaire şöyle devam ederdi: <span class="metin-italik">Ve bir gün geldi, o hayvanların da postları birer birer delindi!</span> Ama hiçbir şiirinde böyle bir dize yoktu. Demek ki linç mutfağının temel kuralı şuydu: Ne kadar kirlenirsen kirlen, bu mutfaktan daima temiz çıkarsın! Ben de öyle yaptım ve yıkanıp odadan çıktım. Gideceğim yer belliydi. </p>
				<p class="paragraf-1">Her şeyin başladığı meydana döndüm. Orası da en az benim kadar temizdi. Ne bir kan izi ne de tek bir azı dişi vardı görünürde. İtfaiyeye yıkatılmış bir savaş alanı daha tarihten silinmiş ve katillerle cesetlerin yerini turistler almıştı. Peki, linç denen eylem, bir savaş sayılır mıydı? Tam da bu sorunun yanıtını düşünüyordum ki birbirinin fotoğraflarını sırayla çeken bir çift gördüm. Bu da bana, kendime o sıralar verdiğim ödevi hatırlattı. Artık kendime basit ödevler veriyor ve bunları zorlukla da olsa gerçekleştirmeye çalışıyordum. Defter ve kalemi bırakmış, ses tellerine geçmiştim. Biraz da olsa, insanlarla konuşabiliyordum.</p>
				<p class="paragraf-1"><span>Arkalarındaki saat kulesiyle kendilerini aynı kareye sığdırmak için sevgilisiyle kafa kafaya vermiş ve kolunu gerip, olabildiğince uzağında tuttuğu fotoğraf makinesine bakarak çaresiz hareketler yapan adama yaklaşıp konuştum.</span></p>
				<p class="paragraf-1">“İsterseniz, ben sizi çekebilirim.”</p>
				<p class="paragraf-1">Kareye sığmak konusuna kendilerini o kadar kaptırmışlardı ki ne söylediğimi anlamaları birkaç saniyelerini aldı. Genç kadın gülümseyerek adamdan önce davrandı.</p>
				<p class="paragraf-1">“Çok teşekkürler. Şu kuleyle alırsanız lütfen...”</p>
				<p class="paragraf-1">Kadının bu ani kabulü karşısında sevgilisi ne yapacağını bilemedi. Makineyi alıp kaçacak bir tipim olup olmadığına karar vermesine yetecek kadar beni inceleme fırsatı olmamıştı. Belki bir beş saniyesi daha olsaydı kendinden daha emin uzatacaktı makineyi. Sonuçta hiç tanımadığı birine de “Senin hırsız olmandan çok korkuyorum. Hırsız olmadığına yemin eder misin?” diyemeyeceğine göre deklanşörün yerini göstermek zorunda kaldı. Fotoğraf makinesini aldım ve dört adım geri attım. Makineyi yüzüme yaklaştırıp vizörden bakmak için sol gözümü araladım.</p>
				<p class="paragraf-1">Önce adam elini kadının omzuna attı. Sonra kadın yan dönüp bütün bedeniyle yapıştığı adamın göğsüne elini koydu. Ve ikisi de aynı anda bana dişlerini gösterdi. Sonunda bekledikleri o an gelmişti. Büyük ihtimalle gün içinde çektikleri fotoğrafların çoğunda, bir çift geri zekâlı gibi görünüyorlardı. Çünkü sürekli olarak, kareye kendileriyle birlikte bir bina, bir heykel, bir çeşme, bir fayton, bir at, bir at boku sokmak istemiş, böylece de ya birinin alnını ya da diğerinin burnundan aşağısını eksik çekmişlerdi. Her neyse, sonuçta bütün bunlar beni ilgilendirmiyordu. Ben tedavimin peşindeydim ve ilk aşamasını, yani fotoğraf çekme teklifini hatasız yapabilmiştim. </p>
				<p class="paragraf-1">Ancak ödevin ikinci kısmı daha zordu. Karşımda hayatlarının pozunu vermiş iki insan varken asla heyecanlanıp acele etmeyecek, yüzlerinde sabit biçimde tuttukları gülüşlerin onlara verdiği rahatsızlığı önemsemeyecek ve bu şekilde en az 30 saniye geçirecektim. Üstelik içimden sadece altıya kadar sayabilmiştim. </p>
				<p class="paragraf-1">İlk tepki kadından geldi. Ne de olsa beni hayatlarına almış olmanın sorumluluğu ondaydı. Çok zor bir şeyi başarıp gülüşünü hiç bozmadan “Çekmiyor mu?” diye sordu. </p>
				<p class="paragraf-1">Yanıt vermedim. Çünkü bu tıbbi bir durumdu. Bir arınma süreciydi. O deklanşöre 30 saniyeden önce basmak, bir bağımlının eroine yeniden başlaması gibiydi. Dayanmak çok zordu. Karşımda içleri doldurulmuş iki evcil hayvan gibi duran bu insanların varlığı bana o kadar ağır geliyordu ki bakışlarıyla boğazımı deliyor, uyuşmaya başladığını tahmin ettiğim dudaklarının arasındaki dişleriyle kulaklarımı koparıyorlardı. Ya da ben öyle hissediyordum. Çünkü onlar sadece donmuş biçimde bana bakıyorlardı. Daha doğrusu aramızdaki makineye. Bu defa adam sordu: </p>
				<p class="paragraf-1">“Çekmiyor mu?” </p>
				<p class="paragraf-1">Yine yanıt vermedim. Aslında bu soruları bile ne kadar iyi niyetli olduklarının kanıtıydı. “Niye artık çekmiyorsun?” demek yerine “Çekmiyor mu?” diye sorarak suçu fotoğraf makinesine atıyorlardı. Onlara bu kötülüğü daha fazla yapamazdım. Ama ben, insan varlığı baskısıyla zorlanan ve sonuna kadar ayakta kalmak zorunda olan bir barajdım. Tam adam bana doğru yürümek üzere elini kadının omzundan çekecekti ki bağırdım: </p>
				<p class="paragraf-1">“Tamam, çekiyorum!” </p>
				<p class="paragraf-1">Bu aslında bir tür sevinç çığlığıydı. Adam pozuna geri döndü ve deklanşöre bastım. Tam 33 saniye! Müthiş bir başarıydı! Hepimiz bu sabır sınavından geçebilmiştik! Onlar bana ne kadar medeni olabileceklerini göstermiş, ben de onlardan ne kadar korkmadığımı kendime kanıtlamıştım. İki adımda ortada buluştuk ve önce makinenin ekranından fotoğrafa, sonra da bana baktılar. Artık üçümüz de gülümsüyorduk.</p>
				<p class="paragraf-1"><span>“Çok güzel olmuş, çok teşekkür ederiz” dedi kadın ve böylece ödevimin üçüncü aşamasına geçmek zorunda kaldım.</span></p>
				<p class="paragraf-1">“Rica ederim. İki lira.”</p>
				<p class="paragraf-1">Gülümsemelerin ikisi silindi.</p>
				<p class="paragraf-1">“Efendim?” dedi adam. </p>
				<p class="paragraf-1">“Ücret” dedim. “İki lira.”</p>
				<p class="paragraf-1">Bu defa kadın konuştu: </p>
				<p class="paragraf-1">“Siz parayla mı çekiyorsunuz?”</p>
				<p class="paragraf-1">“Tabii.”</p>
				<p class="paragraf-1">“İyi de söylemediniz ki!” dedi adam.</p>
				<p class="paragraf-1">“Sormadınız ki” dedim ben de. “Biliyorsunuz sandım, onun için...”</p>
				<p class="paragraf-1">“Nereden bilelim?” diye ısrar edecekti ki günlerinin böylesine saçma bir anla lekelenmesini istemeyen kadın, elini çantasına sokarken, homurdanan sevgilisini susturdu: </p>
				<p class="paragraf-1">“Tamam, tamam, neyse!”</p>
				<p class="paragraf-1"><span>Tedavi seansımın bitmesine çok az kalmıştı ki bu defa da kadın, bir çuvala benzeyen çantasında, cüzdanını aramaya başladı. Böylece o arama süresi de bir kara deliğe çekilmiş gibi uzayıp on yıl oldu ve ben kendimi nereye saklayacağımı bilemedim. Bu arada adam, benim gibi bir düzenbazı oracıkta öldürmesini engelleyen, ev kredisi, sağlık sigortası, yıllar süren mesleki eğitim ve kadın için hissettiği aşka, kısacası sahip olduğu her şeye küfrediyor olmalıydı ki hâlâ başını sallıyordu. O an bana duyduğu nefretin nedeni tabii ki iki lira değil, insanlar arasındaki görünmez nezaket kurallarını tek bir hamlede çiğneyerek kimseye güvenmemesi gerektiğini hatırlatmış olmamdı. Dünya üzerinde huzur içinde tek bir an bile geçiremeyeceğini, herkesin, ama herkesin onu aldatmak için sıraya girmiş olduğunu acı acı düşünüyor olmalıydı. Ama sonuçta, üçümüz de aynı noktaya bakıyorduk. Cüzdanın, içinden bir türlü çıkmak bilmediği çantanın açık ağzına. Birden kadın başını kaldırıp adama baktı. Ben de baktım tabii.</span></p>
				<p class="paragraf-1">“Sende yok mu?”</p>
				<p class="paragraf-1">“Yok!” dedi adam. “Yok, amına koyayım!” diyemediği için. Sonra yine sessizlik içinde çanta ağzı izledik. O şekilde beklemek öylesine utanç vericiydi ki bir ara neredeyse koşarak kaçacaktım. Ama dayanmam gerekiyordu. Yıllarca kaçmıştım. Bu defa hiçbir yere gitmeyecektim. Sakinleşmeliydim. Bir şeyler düşünmeli ve o andan çıkmalıydım. İlk aklıma gelen linç oldu. Linçi düşündüm. O kalabalığın içinde kendimi nasıl iyi hissettiğimi. İnsanlara nasıl korkmadan dokunabildiğimi...</p>
				<p class="paragraf-1">“Buyurun!” </p>
				<p class="paragraf-1"><span>Kadın iki lirayı avucuma bir cetvel gibi vurdu ve sevgilisinin koluna girip “Hadi” dedi. Önce hızla sonra da ağır ağır uzaklaştılar. Arkalarından bakarken kendimi iyi hissediyordum. Ama bu çok uzun sürmedi ve midem bir matkap ucu gibi dönmeye başladı. Bu defa üstüme kusmayacak kadar geniş bir yerdeydim. Yine de alışkanlıktan avuçlarımı açtım. Biraz iki liranın üzerine, biraz da parmaklarımın arasından meydanın tozlu zeminine kustum. Çevreme bakıp bağırmak istedim ama fısıldamakla yetindim: </span></p>
				<p class="paragraf-1">“Biri itfaiye çağırsın!”</p>
				<p class="BOSLUK" xml:lang="en-GB"/>
				<p class="paragraf-1"><span>Otele dönüp kendimi odaya kilitledim. Ama hiçbir işe yaramadı. Çünkü hâlâ güvende değildim. Biraz önce koridorda yanından geçtiğim kat görevlisi bana öyle bir selam vermişti ki “İstediğim zaman odana girerim!” demek istediğini anlamıştım. Hangardaki o tabure gibi, tek ayağı, diğerlerinden kısa olan ve üzerine her oturuşumda bana ihanet eden sandalyeyi alıp kapıya dayadım. Ama o da bir işe yaramadı. Çünkü o an, kapının dışa doğru açıldığını hatırladım. Geriye tek bir çözüm kalmıştı: Kendimi tuvalete kilitlemek. </span></p>
				<p class="paragraf-1">Otele yerleştiğim günden beri, asla resepsiyoncuya değil ama kendi kendime, darlığından şikâyet ettiğim tuvalet ilk kez bir halta yarayacaktı. Bir telefon kulübesi kadardı ve içine giren için, üç duvarıyla kapısı, dokunma mesafesindeydi. Ancak bu defa da kapısında bir anahtar olmadığını fark ettim. Yine de seçeneğim yoktu çünkü nabzımı düşürmek zorundaydım. </p>
				<p class="paragraf-1">Bir adımda tuvalete girip kapıyı kapadım ama tokmağını elimden bırakamadım. Her an biri dışarıdan açabilirdi. Bu yüzden bir elim, sanki dışarıdan zorlanıyormuş gibi kapalı tutmaya çalıştığım kapının tokmağında, diğeri de, nereye koyacağımı bilemediğimden yasladığım aynadaydı. En az 10 uzun nefes sonra sakinleşip başımı kaldırabildiğimdeyse kendimle göz göze geldim. Ve bir süredir, ne zaman bir aynada kendimle karşılaşsam, hep yaptığım gibi, konuşmaya başladım.</p>
				<p class="paragraf-1"><span> “İyileşmek mi istiyorsun? Gerçekten iyileşmek istiyor musun? Neydi senin hastalığın? İnsan içine çıkamamak, değil mi? Hani sosyalleşmek, diyorlar ya? İşte, onu becerememek! Demin o yaptığın aptalca şeylerle geçecek bir hastalık olmadığını anlamıyor musun hâlâ? Gerçek tedavisi ne, biliyor musun? Ben sana söyleyeyim: Aşırı derecede sosyalleşmek! Ancak bununla kurtarabilirsin kendini. Aşırı derecede sosyalleşmeden normal derecede sosyalleşmenin imkânı yok, anlıyor musun? Madem seni yerin dibine sokup solucan gibi kıvrandıran bir hastalığın var, o zaman sen de uçmayı öğreneceksin! İkisinin arasını ancak böyle bulabilirsin! Dengeleyeceksin hastalığını! Senin tek tedavin, linç! Çünkü bu dünya üzerinde ondan daha aşırı bir sosyalleşme yok! Beni duyuyor musun? Kimseye söyleme bunları. Şimdi çık sokağa, kendine bir kadın bul! Korkma salak, şaka yaptım, git içeri, şınav çek. Ya da dur, önce dişlerini fırçala. Ama kapıyı sakın bırakma!”</span></p>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>