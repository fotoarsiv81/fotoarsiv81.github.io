<html xmlns="http://www.w3.org/1999/xhtml">
	<head>
		<title>7-13.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-13.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1 para-style-override-17"/>
				<p class="paragraf-1">“Gazâ! Gidiyor biz?”</p>
				<p class="paragraf-1">“Hayır, Rastin, daha haber bekliyoruz. Ama esas başka bir konu var. Bir sözcü seçmeniz gerekiyor.”</p>
				<p class="paragraf-1">“Sözcü?”</p>
				<p class="paragraf-1">“Evet, bir liderinizin olması lazım.”</p>
				<p class="paragraf-1">“Neden?”</p>
				<p class="paragraf-1">“Çünkü yolun bundan sonrası için birtakım kararlar almanız gerekecek. Kalabalık bir grupsunuz. Kimse size teker teker, ne istediğinizi sormaz. Onun için, aranızda, güvendiğiniz birini seçin ki sizin adınıza o konuşsun. Yani pazarlıkları o yapsın, anlıyor musun?”</p>
				<p class="paragraf-1">“Ama Türkiye geldik. Problem yok.”</p>
				<p class="paragraf-1">“Biliyorum, zaten bundan sonrası problem! Asıl yolculuk o teknelere binince başlayacak. Neyse, sen bilirsin... Ben sizin için söylüyorum. Gideceğiniz yere kadar karşınıza çıkacak insanlar bizim gibi olmayacak Rastin. Tehlike ne demek, biliyor musun?”</p>
				<p class="paragraf-1">“Evet.”</p>
				<p class="paragraf-1">“O zaman, şöyle söyleyeyim: Çok tehlike var!”</p>
				<p class="paragraf-1">Ve yüzüme iki soru işareti noktası olmuş gözleriyle bakan Rastin’i bırakıp depodan çıktım. Masamın başına geçtiğimde diğerleriyle konuşmaya başlamıştı bile. Tehlike kelimesini kullanmam, doğru bir seçimdi. En az bilgiyle insanları harekete geçirmenin en iyi yolu, kendilerini gizemli bir tehlikenin beklediğine ikna etmekti. Muhtemelen Rastin söylediklerimden bir şey anlamamış ama yine de durumun ciddi olduğunu düşünmüştü. Kafilede yaşlı bir adam vardı. 33 kişinin en yaşlısı gibi görünüyordu. Çoğunlukla yüzler ona doğru çevrilmişti. Ne de olsa, dünyanın aşiretlere bulanmış bir bölgesinden geliyor ve bir insanın bilgeliğini, yüzündeki kırışıklarla ölçmenin en doğru yol olduğuna inanıyorlardı. Oysa bütün gün tarlalarda çalıştıkları için enseleri timsah derisi gibi olmuş, benden küçük çocuklar tanıyordum. Kırışık sahibi olmanın hiçbir anlamı yoktu. Yaşlanmak, yaşama hastalığının son evresi gibi bir şeydi. Çoğunlukla akıl sağlığının yitirildiği ve yerini hayatta aradığını asla bulamayacağından emin olmanın getirdiği huysuzluğun aldığı bir evre. Yaşlılar, kazıklandıklarının tam olarak bilincine varmış ve artık her şey için çok geç olduğunu fark etmiş olan insanlardı. Onların yöneteceği bir toplum, ancak onlarla birlikte, sürekli şikâyet ederek ve acılar içinde ölürdü. </p>
				<p class="paragraf-1">Yaşlı Afgan, oturduğu yerden, ağır ağır konuşuyor ve herkes onu dinliyordu. Sonra birden Rastin, kameralardan birine bakıp beni çağırmak için ellerini sallamaya başladı. Oysa konuşsa da duyardım. Ama kameraların ses aldığını bilemezdi tabii. Hatta önümde duran mikrofonu açıp konuşunca, sesimin depodaki hoparlörden çıktığını da bilemezdi. Bu yüzden de, Rastin ve diğerleri durdukları yerde zıplayacak kadar şaşırdılar. Çünkü biraz da bağırmıştım “Ne var?” derken... Rastin, düzeneği derhal çözmüş ve bir deneme yapmıştı.</p>
				<p class="paragraf-1">“Gazâ? Beni duyuyor?”</p>
				<p class="paragraf-1">“Evet, Rastin... Seçtiniz mi birini?”</p>
				<p class="paragraf-1">“Anlamıyor grup. Neden tehlike var?”</p>
				<p class="paragraf-1">“Bunu sadece seçtiğiniz kişiye söyleyebilirim. Tabii bir de sen bileceksin. Çünkü sen tercüme edeceksin. Diğerlerini korkutmayalım boşuna, değil mi?”</p>
				<p class="paragraf-1">Rastin, söylediklerimi etrafındakilere ilettiği anda depoda bir dalgalanma oldu. Hepsi bir ağızdan konuşmaya başladı. Birbirlerini ne duyuyor ne de anlayabiliyorlardı. Görebiliyordum. Peştuca bilmeye gerek yoktu, çaresizlik ve korkuyu tanımak için. Özellikle de ortada, hepsinin geleceğini ilgilendiren, karanlık bir sır varken, paniğin zehirli bir gaz gibi depoyu doldurması sadece birkaç saniye sürmüştü. Tabii ki bu içinde bulundukları şartlardan kaynaklanıyordu. O kadar yasadışı ve akıldışı bir durumdaydılar ki, hayatını ev, iş ve okul arasında geçiren bir halktan çok daha hızlı tepki veriyorlardı. Ne de olsa, geldikleri yerle gidecekleri yer arasında sıkıştıkları bir yolculuktaydılar. Kaybetmeyi göze aldıkları her şeyi arkalarında bırakmışlardı ve geriye sadece bedenleri kalmıştı. Tek değerli varlıkları, kendileriydi. Bu durumda da, ne bilinen ahlak değerleri ne de mantıklı karar düzenekleri geçerliydi. Bir insanın tek isteği, ne pahasına olursa olsun, bir noktadan diğerine varmak olunca, psikolojik ve toplumsal bütün kuramlar çöküyordu. Örneğin, korkuları, sıradan bir ülkenin sıradan halkının gündelik gelecek kaygısının bin katıydı. Bu da, her hamlemin karşılığını derhal almamı sağlıyordu. Geçen yıl, henüz bir öğrenciyken, okul şampiyonu olduğum için şehirdeki hızlı satranç turnuvasına gönderilmiştim. Her bir hamle için sadece üç saniyemiz vardı. Finale kadar çıkmıştım. Karşıma bir özel okul öğrencisi oturmuş ve oyun boyunca dönüp dönüp babasına bakmıştı. Adam da en az oğlu kadar heyecanlıydı. Neden bilmiyorum, çocuğun yenmesine izin verdim. Sonra da adam gelip oğluna sarıldı. Belki sırf o sarılmayı görmek içindir... Her neyse... Dolayısıyla, depodakilerin o hızlı tepkileri sayesinde yine üç saniyelik hamleler peşindeydim. Ve o ana kadar dikkatimi çekmemiş, kucağında yedi-sekiz yaşlarında bir çocuk olan, kırklı yaşlardaki bir kadın, olabildiğince bağırarak herkesi susturdu. Sonra da Rastin’i gösterip bir şeyler söyledi. Büyük ihtimalle, onun konuşmasını istiyordu. Rastin de öyle yaptı ve beş dakika kadar konuştu. Sonra da susup yaşlı adamı gösterdi. Bunun üzerine, deponun farklı noktalarından, sayabildiğim kadarıyla 10 el kalktı. Seçim başlamıştı! </p>
				<p class="paragraf-1">Yaşlı adamın yanında oturan ve aynı kovaya sıçmayı kabul ettikleri için oğlu olduğunu tahmin ettiğim orta yaşlardaki adam, elleri saydı. Sonra da Rastin’e bir şeyler söyledi. Rastin de kendini gösterip uzun bir cümle kurdu ve sustu. Bunun üzerine depoda 21 el kalktı. Depodaki tek çocuğun oy verme yaşı henüz gelmediği için, annesi onun kalkan elini vurup indirmişti. Yaşlı adam iki seçimde de sadece önüne bakıp hareketsiz kalmıştı; ama Rastin kendisi için el kaldırmakta bir sakınca görmemişti. Bir insanın kendine oy vermesini hep çirkin bulmuşumdur. Dünyanın en çirkin iki şeyinden biridir. Diğeri de, kriket oynayan bir Hintlidir.</p>
				<p class="paragraf-1">“Gazâ! Sen duyuyor?”</p>
				<p class="paragraf-1">Rastin kameraya doğru sesleniyordu. Tam, “Evet, Rastin” diyecektim ki yaşlı adamın yanındaki Afgan, birden ayağa kalkıp bağırmaya başladı. Artık oğlu olduğuna emindim! Kime bağırdığını anlamak pek zor değildi. Tabii ki, biraz önce kalkan 21 elin sahiplerine bağırıyordu. Hatta bir ara hızını alamayıp, Rastin’e saldırmak istedi ama araya başkaları girdi. Ancak yaşlı adamın diğer taraftarları da ayaklanmıştı. Tabii ki, biraz öncesine kadar sıradan insanlar olan ama artık Rastin’in kitlesine dönüşmüş olanlar da doğrulmuştu. Birkaç saniye içinde depoda, kimin kimi tartakladığı belli olmayan, garip bir kavga çıkmıştı. Garipti çünkü seçimin gerçek bir konusu bile yoktu. Hatta seçilen kişinin tam olarak ne işe yarayacağını bile bilmiyorlardı. Ortada, ne için seçtiklerini bilmedikleri biri vardı. Ama destekledikleri aday seçilmediği için, o <span class="metin-italik">birine</span> karşı, durup dururken öfke duymaya başlamış olan başkaları da vardı. Demokrasinin ilk evrelerini yaşıyorlardı. Seçime inanıyor, ancak kendi adayları kazanmadığı sürece sonucuna güvenmiyorlardı. Sonunda yine o kırklı yaşlardaki kadın, kucağındaki çocuğu üstünden atıp, iki göğsü birbirinden ayrılıyormuş gibi attığı ağıt çığlığıyla devreye girip depodaki bütün kulak zarlarını deldi ve bir anlığına da olsa ortalık sakinleşti. Kadının şöyle bir özelliği vardı. Önce şok etkisi yapan bir çığlık atıyor, sonra da ağlamaya başlıyordu. Ağlarken sesi kısılıyor ve yerine otururken de geriye sadece hıçkırıkları kalıyordu. Yeterince işlevsel bir teknikti. Ne de olsa kutsal bir aksesuarı vardı: Çocuk. Yerinden kalkarken itip uzaklaştırdığı, yeniden otururken de kolundan yakalayıp kendine çektiği, sonra da devirip göğsüne bastırdığı bir çocuk. Ama o bütün bunlar olurken, sağ elini ağzından hiç çıkarmıyor ve sadece annesini izliyordu. İçi doldurulmuş bir hayvan gibiydi. Belki de çocuk taklidi yapan bir cüceydi. Belki de çocuk taklidi yapmayan ve kadının kocası olan bir cüceydi, bilemiyorum. Durduğum yerden pek de anlaşılmıyordu... Ben ayrıntılarla ilgilenmiyordum. Altıya bölünmüş ekranımdaki altı kameradan izlediğim görüntülerde beni ilgilendiren tek şey, yarım saat öncesine kadar sahip oldukları huzurun, politika tarafından sikilip atılmış olmasıydı. Ne de olsa politika, insan bedenine giren yabancı bir madde gibiydi. Platin bir çubuk kadar yapaydı. Toplumdaki işbölümünün doğal olarak gelişmesinin önündeki en büyük engeldi. İnsan doğasına aykırıydı. Ama zaten insan da doğaya aykırıydı. Dolayısıyla yapılabilecek pek bir şey yoktu. </p>
				<p class="paragraf-1">Rastin, seçim sonucuna yapılan itirazların sessizliğe karıştığını görünce, karşısındaki kameraya baktı. Olup bitenler yaşlı adamın umurunda değildi ama çevresindekilerin bakışlarından Rastin’i affetmeyecekleri belliydi. Hatta Rastin, bir türlü kameraya üç saniyeden fazla bakamadığı için konuşmaya başlayamıyor, ani bir saldırıdan korktuğu için karşı cephenin kümelendiği tarafa tedirgin bakışlar atıp duruyordu. Sonunda, muhalefetin, ağız içindeki hızlı mırıltılar ve sallanan başlar düzeyinde kaldığını görünce rahatlayıp konuştu.</p>
				<p class="paragraf-1">“Tamam Gazâ. Ben, lider... Söyle... Tehlike ne?”</p>
				<p class="paragraf-1">“Şimdi Rastin, bu anlatacaklarımı yanındakilere sakın söyleme. Önce sana durumu açıklayayım, bir çözüm bulalım, sonra bakarız. Tamam mı?</p>
				<p class="paragraf-1">“Tamam.”</p>
				<p class="paragraf-1">“Sizleri Yunanistan’a geçirecek olanlar, daha çok para istiyormuş. Çünkü denizde daha fazla kontrol varmış, anlıyor musun? Risk daha çok, onun için de, para daha çok!”</p>
				<p class="paragraf-1">“Ama biz, para veriyor, Kâbil’de. Dediler, tamam.”</p>
				<p class="paragraf-1">“Biliyorum. Ama daha fazla ödeme yapmanız gerekecekmiş.”</p>
				<p class="paragraf-1">“Hayır Gazâ. Yok para.”</p>
				<p class="paragraf-1">Sürekli adımı söylemesine sinir olmaya başlamıştım. Neden, bilmiyorum.</p>
				<p class="paragraf-1">“Kimsede para olmadığına emin misin?”</p>
				<p class="paragraf-1">“Emin! Bize, dediler, para alma yolda. Daha iyi.”</p>
				<p class="paragraf-1">“Peki o zaman, şöyle yapabilirsiniz. Şu an 33 kişisiniz. Adam başı, 8.000 dolar ödediniz, değil mi? Şimdi, hepinizden 2.000 daha istiyorlar. Yani toplamda 10.000 vermeniz gerekiyor. Bu durumda, arada 66.000 dolarlık bir açık var. Hadi, o 6.000’i pazarlıkta halledersiniz ama geriye kalan da 6 kişilik bir para. Yani şu ana kadar ödediğiniz para, yeni hesaba göre, sadece 27 kişiye yetiyor. Yani yola 27 kişi devam edecek. Onun için, her şeyden önce, burada kalacak olan o 6 kişiyi seçmeniz lazım. Aslında senin seçmen lazım. Çünkü bütün bunları şimdi orada anlatırsan, kesin olay çıkar. Ama sen bana kimlerin kalacağını söylersen, siz giderken onlara bir sonraki tekneyle gideceklerini söyleriz, sonra da Afganistan’a geri göndeririz. Anladın mı söylediklerimi?”</p>
				<p class="paragraf-1">Rastin’in ne dediğimi çok iyi anladığına emindim. Kâbil Üniversitesi’nde Türk Dili ve Edebiyatı bölümü olduğunu, depodan geçip gitmiş birçok Afgan öğrenciden biliyordum. Hangi bölümden olurlarsa olsunlar, genelde Türkçe dersine şöyle bir girip çıkmış olurlardı. En azından, birkaç kelime de olsa bilirlerdi. Ama Rastin’in Türkçesi, hepsinden iyiydi. Belki de Türkiye’ye daha önce gelmiş, hatta yaşamıştı bile. Ancak bu benim ilgi alanıma girmiyordu. Kendi geçmişimden başka kimseninki ilgimi çekmiyordu. 15 yaşındaydım ve tabii ki dünya sadece benim etrafımda dönüyordu. Hem de bir sinek gibi! Ve eğer dönmeye devam ediyorsa, bu da onu avucumla ezip öldürmediğim içindi! </p>
				<p class="paragraf-1">“Anlamıyor ben! Gazâ?”</p>
				<p class="paragraf-1">Rastin, Türkçeyi dört saniye içinde unutmuş gibi görünmeye çalışıyor ama deponun güçlü ışığında parlayan alnındaki birikmiş terler, bunu pek de beceremediğini söylüyordu.</p>
				<p class="paragraf-1">“6 kişi seçeceksin. Onlar burada kalacak sonra da Afganistan’a geri gidecekler. Ya da 66.000 dolar ödeyeceksiniz. Anladın mı şimdi?”</p>
				<p class="paragraf-1">“Evet” dedi Rastin. Ama neredeyse ağlayacaktı. </p>
				<p class="paragraf-1">“Adam başı 2.000 veremez misiniz?”</p>
				<p class="paragraf-1">“Hayır, hayır, çok para. Kimse para yok. Başka yol olmaz?”</p>
				<p class="paragraf-1">“Aslında belki... Belki şöyle de yapılabilir. Bu adamların nasıl çalıştıklarını biliyorum. Bunlar böbrek de alıyor. Onların da tanesi 20.000’e falan geliyor. Yani sen şimdi 3 kişi seçsen, bu işi 3 böbrekle de halledebilirsiniz.”</p>
				<p class="paragraf-1">Rastin’in duyduklarıyla büyüyen gözleri, neredeyse gözlüğünün kırık çerçevesinden taşacak kadar genişlemişti. </p>
				<p class="paragraf-1">“Bir dakika! Bir dakika! Böbrek ne?”</p>
				<p class="paragraf-1">“Ne demek, bilmiyor musun? Bir sözlüğe bakıp İngilizcesini falan söyleyeyim mi?”</p>
				<p class="paragraf-1">“Biliyor, biliyor, böbrek! Ama Gazâ! Hayır!”</p>
				<p class="paragraf-1">“Peki, o zaman, aklıma gelen son çözüm şu: İki kadın ver adamlara, siz de yolunuza devam edin. Ama şu genç olanlar var ya, onları vermen lazım. Çocuğu olanı değil.”</p>
				<p class="paragraf-1">Rastin’in bayılması an meselesiydi.</p>
				<p class="paragraf-1">“Mümkün yok! Mümkün yok! Hayır!”</p>
				<p class="paragraf-1">“O zaman gidip söylüyorum babama. Hepiniz geri gidiyorsunuz. Tamam mı?”</p>
				<p class="paragraf-1">“Gazâ! Gazâ!”</p>
				<p class="paragraf-1">“Efendim Rastin?”</p>
				<p class="paragraf-1">“Ben verir. Bir böbrek yeter?”</p>
				<p class="paragraf-1">Bunu gerçekten söylemiş miydi? Böyle bir fedakârlık yapacak mıydı? Üstelik, üçte biri kendisini parçalamak isteyen bir grup insan için! Üç saniye içinde bir hamle yapmam gerekiyordu. Duyduğum cümleyle birlikte, satranç tahtası, aniden havalanıp hangarın çatısı kadar büyümüş ve başıma çökmüştü. Ama ölmemiştim!</p>
				<p class="paragraf-1">“Tamam! Bir böbrek senden. Ama iki tane daha lazım.”</p>
				<p class="paragraf-1">Ani kahramanlık gösterisiyle nefes nefese kalmış olan Rastin, depodakilerin de bakışları altında kalmıştı. Konuştuğumuz konunun kendilerini çok yakından ilgilendirdiğinin farkında olarak, havada uçuşan cümlelerimizden tanıdık kelimeler bulmak için kulaklarını olabildiğince kabartmışlardı. Ama hiçbir şey anlayamıyorlardı, bu yüzden de sabırları köpük gibi tükeniyordu. Yaşlı adamın oğlu daha fazla dayanamadı ve konuşmaya başladı. Ne dediğimi soruyordu mutlaka. Ama Rastin, “Bir dakika bekle, sonra anlatacağım!” benzeri bir şeyler söylüyor olmalıydı. Zaten babası deponun lideri seçilmediği için bütün soyunun aşağılanmış olduğunu düşünen adamsa derhal bir yanıt istiyordu. Derhal! Aradığı gerçeği, ben ona verecektim. Peştuca olmayacaktı. </p>
				<p class="paragraf-1">“Rastin, beni dinle!”</p>
				<p class="paragraf-1">Rastin, artık yanına gelmiş ve kulağının dibinde, çenesini uzata uzata söylenen adamı tek eliyle göğsünden iterek belli bir mesafede tutmaya çalışıyor, bir yandan da “Söyle Gazâ!” diyordu.</p>
				<p class="paragraf-1">“Şimdi kapağı açacağım. Bir anahtar atacağım. Arkadaki bölmede, duvarda, kilitli bir halka var. Halkayı anahtarla aç, sonra da adamın bileğine geçirip kapat.”</p>
				<p class="paragraf-1">Adamı kendinden uzak tutmaya çalışan Rastin, yine hep bir ağızdan yükselmiş olan sesleri bastırmak için, bağırarak “Lazım değil!” dedi.</p>
				<p class="paragraf-1">“Sen bilirsin...”</p>
				<p class="paragraf-1">Depo ülkesi için özel yaptırdığım hücreye ilk tutukluyu gönderme hamlem boşa gitmişti. Rastin, hem adama hem de çevresindekilere bakarak, şimdilik, herkesin sakin olması gerektiğini ve önemli bir konunun görüşüldüğünü söylüyor olmalıydı. Ama yaşlı adamın oğlu, sanki bir hikâyeyi ezberden anlatıyormuş gibi nefes almadan konuşuyordu. Hiç duraksamadan. Ancak birden, Rastin öyle bir şey söyledi ki adam içinde son kelimesi kalmış olan açık ağzıyla susup dondu. Rastin birkaç kısa cümle daha kurdu ve depo tamamen durdu! Böbrek işini anlatıyor olmalıydı. 66.000 dolarlık açığı! Ben olsam, bu kadar bile dayanmaz, derhal anlatırdım. Ama Rastin’de liderlik kumaşı vardı. Kriz yönetiminden anlıyordu! Ne zaman ki sustu, adam da sessizce gidip babasının yanına oturdu. Ve Rastin, göz göze geldiği ilk kameraya bakıp “Tamam!” dedi. “Problem yok.”</p>
				<p class="paragraf-1">“Anlattın mı her şeyi?”</p>
				<p class="paragraf-1">“Hayır.”</p>
				<p class="paragraf-1">“Nasıl sustu peki o adam?”</p>
				<p class="paragraf-1">“Çocuk baba öldü, dedim. Çocuk deli, dedim! Biz burada hapis! Ben çocukla konuşmak, bizi kurtarmak, dedim. Anladı?”</p>
				<p class="paragraf-1">İşte, bunu beklemiyordum. Rastin, sadece bir lider değil, ayrıca gerçek bir avukattı! Mezun olmuş muydu, bilmiyordum ama bir diplomaya kesinlikle ihtiyacı yoktu. Çünkü babamın öldüğü ve kendilerinin de, kilitli bir depoda, deli bir çocuğun merhametine kaldıkları hikâyesini, o birkaç saniye içinde uydurmak, bütün Roma Hukuku üzerine tez yazmaktan zordu! </p>
				<p class="paragraf-1">“Gazâ?”</p>
				<p class="paragraf-1">“Efendim?”</p>
				<p class="paragraf-1">“Kapıyı açma!”</p>
				<p class="paragraf-1">“Tamam!”</p>
				<p class="paragraf-1">“Sen kapıyı açar, onlar atak! </p>
				<p class="paragraf-1">“Tamam Rastin.”</p>
				<p class="paragraf-1">“Şimdi söyle...”</p>
				<p class="paragraf-1">“Ne?”</p>
				<p class="paragraf-1">“Bir melodi!”</p>
				<p class="paragraf-1">“Ne?”</p>
				<p class="paragraf-1">“Şarkı! Şarkı!</p>
				<p class="paragraf-1">“Şarkı mı?”</p>
				<p class="paragraf-1">“Sen deli! Deli olmak için!”</p>
				<p class="paragraf-1">Güldüm. Karşımdaki duvarda bir takvim vardı. Üzerinde de Mehmet Âkif Ersoy’un on kıtası. İstiklâl Marşı da bir şarkıydı sonuçta! Söylemeye başladım. O an, önümdeki ekranda gördüğüm onlarca yüz bana döndü. Yaşlı adam dahil, 32 insan kameralara baktı ve ben kendimi gerçekten de bir deli gibi hissettim. Hatta bir deli olduğuma, en az onlar kadar inandım. Aralarında buna inanmayan sadece Rastin vardı. Onun için de başını kaldırıp kameraya bakmayan tek kişi oydu. Zemindeki talaşların üzerinde sol ayağını bir ileri bir geri sürterek, diğer böbreklerin kimlerden alınacağını düşünüyor olmalıydı. Marşın ikinci kıtasını da söyleyip bitirdiğimde, Rastin bir şey mırıldandı. Kısa bir cümleydi. Belki de tek kelime. Ve hepsi beni alkışlamaya başladı! Gerçekten de, bir demokrasideydik artık! Lider yalanlar söyleyerek yönettiğini sanıyor, halk uyduğu bütün kanunların kendi iyiliği için konduğuna inanıyor, ülkedeki tek yayın organı olan radyonun spikeri de her şeyi görüyor, ancak deli taklidi yapıyordu!</p>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>