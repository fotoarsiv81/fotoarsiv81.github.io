<html xmlns="http://www.w3.org/1999/xhtml">
	<head>
		<title>7-21.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-21.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1">Saati bileğimden çıkarmış, iki elimle tutuyordum. Dirseklerimi dizlerime yaslamış ve hiç hareket etmeden duruyordum. Tam iki saattir, saniye çubuğunun dönüşünü izliyordum. Ya da bütün bunlara oto-hipnoz deniyordu ve ben bilmiyordum. Çakmak ışığında gördüğüm o cehennemi saniye çubuğunun fosforunda unutmaya çalışıyordum. 5’i çeyrek geçe, bir şey oldu. </p>
				<p class="paragraf-1">“Daha... Daha... Daha... Daha...”</p>
				<p class="paragraf-1"><span>Kim konuşuyordu? Kimin sesiydi bu? Nereden geliyordu?</span></p>
				<p class="paragraf-1">“Daha... Daha... Daha...”</p>
				<p class="paragraf-1">Yoksa hayal mi görüyordum? Ama hayır, o sesi gerçekten de duyuyordum. Uzaktan geliyordu ve çok boğuktu ama duyabiliyordum. Bağırdım.</p>
				<p class="paragraf-1"><span>“Buradayım! Burada! Buradayım! Duyuyor musun beni?”</span></p>
				<p class="paragraf-1">Susup bekledim.</p>
				<p class="paragraf-1">“Daha!”</p>
				<p class="paragraf-1"><span>Her kimse, bana cevap veriyordu. Ama neden sürekli aynı şeyi söylüyor, diye düşündüğüm anda sorumla yanıtı, hızlandırılmış iki parçacık gibi çarpıştı zihnimde. Tabii ki Türkçesi o kadar olduğu için! Daha kadar! Kasadaki o Afganlardan biri olduğu için! Peki neredeydi? Keşke sorabilseydim ama Peştuca bilmiyordum. Yıllar içinde, depodan Peştuca konuşan belki de yüzlerce insan geçip gitmişti ama ne söylediklerini asla umursamamıştım. Tek bir kelime bile yoktu aklımda. Kulaklarım Peştuca binlerce kelime duymuş ama hiçbirini biriktirmemişti. Her yerde ve her zaman, inatçı bir kelebek avcısı gibi çalışan kulak dolgunluğu düzeneğim, o depoda kılını bile kıpırdatmamıştı. Çünkü Peştucanın gerçek hayatta hiçbir işe yaramayacağından emindi! Oysa gerçek hayat, insan algısının dışına düşen her şeydi! Öğreniyordum... Ve duyuyordum:</span></p>
				<p class="paragraf-1">“Daha... Daha...”</p>
				<p class="paragraf-1">Sesin tam olarak hangi yönden geldiğini çözemiyordum. Sanki bin parçaya bölünüp her yerden üzerime geliyor gibiydi. Etrafımdaki cesetlerin arasında kalmış binlerce delikten geçip bana kadar ulaşıyordu. Nereden geldiğini bilmiyordum ama hep aynı yükseklikteydi. Daha doğrusu aynı alçaklıkta, çünkü o ses, bana ancak kısıla kısıla gelebiliyordu. Sanki cesetlerden biri karnından konuşuyordu! Demek ki sesin sahibiyle aramızdaki uzaklık hiç değişmiyordu. “Buradayım!” diye bağırıyordum. “Buradayım!” Sonra da susup bekliyordum ve o da, “Daha!” diyordu. O kadar. Bütün iletişimimiz buydu. Bu konuşmayı defalarca tekrarladık. O kadar tekrarladık ki zaman içinde tek bir cümleye dönüştü ve “Daha buradayım!” oldu. Hatta saat de, sabahın 6’sı oldu. Ama hâlâ etrafımdaki bedenlerde en küçük bir hareket bile göremiyordum. Eğer kazadan sağ çıkmış ve karşısındaki ceset yığınına bakıp beni nasıl kurtaracağını düşünen biri değilse, diğer ihtimali aklıma getirmek bile istemiyordum. Çünkü o ihtimalde, sesin sahibi, aynı benim gibi, enkazın herhangi bir yerinde sıkışıp kalmış biri oluyordu. Ve bir süre sonra, bunun böyle olduğuna inanmak zorunda kaldım. İstemeye istemeye inandığım için biraz uzun sürmüştü... O da inanmak istememiş olmalıydı ki yüzlerce kez bağırmıştı. “Daha!” diye. Kim bilir hangi kapana kısılmış ve benim ona yardım etmemi beklemişti. 45 dakika boyunca birbirimizden, boşuna yardım dilenmiştik. Üstelik o benden daha çok çabalamış, çünkü bunu, o bildiği tek kelimeyle, Türkçe yapmaya çalışmıştı.</p>
				<p class="paragraf-1"><span>Bu arada, cehennemimin duvarlarını görünce ağzımdan çıkmış olanlar çoktan kurumuşlardı ve çakmağı bir daha yakmamaya yemin etmiştim. Ama dünyanın öyle bir yerinde ve hayatımın öyle bir anındaydım ki bir saniye önce ettiğim yemini bir saniye sonra sikip atabileceğimin farkındaydım. Ne iki büklüm oturduğum o taşın altında bir omurgam, ne de yeminlerime bir sadakatim kalmıştı! Hatta sadece yeminlerime değil, kimseye sadakatim yoktu! O kadar yoktu ki, sadece babamın ölmüş olabileceğini düşünerek rahatlatabiliyordum kendimi. En azından geberdi gitti, diye düşünüyordum. Sonra birden aklıma, ölmemiş olabileceği geliyordu. Belki o da bir yerlerde yaralanmış, yatıyordu. Ama bu düşünceyi kafamı sallayıp aklımdan atıyor ve “Hayır, hayır! Ahad geberdi! Yok artık Ahad!” diye bağırıyordum. Karşılığında da “Daha!” diye bir cevap geliyordu. Bu defa da, “Anla artık! Ben de senin gibi kaldım bu siktiğimin yerinde! Bağırma boşuna!” diye sesleniyordum. Ama o yine “Daha!” diyordu... Hangisiydi acaba? Depodakilerin hangisi? İçlerinden hangisi, Türkiye’den geçeceğini bildiği için o sihirli kelimeyi öğrenip de gelmişti? Daha çok su, daha çok yemek, daha çok hava, daha çok şu, daha çok bu ve her şeyden daha çok istemek için o kelimeyi, daha yolculuğa çıkmadan birilerine sorup da öğrenmiş olan kimdi acaba? Başka bir kafile olsa mutlaka bilirdim. Ama bu defa aramıza Rastin diye biri girmişti. Her zamanki gibi, açlıktan ölen çocuk ifadesiyle yüzüme bakıp “Daha!” diye dilenmelerine gerek kalmamış, onun yerine, Rastin’e, kendi dillerinde yalvarmışlardı... </span></p>
				<p class="paragraf-1">Ses o kadar derinden geliyordu ki kadın mı yoksa erkek mi olduğunu bile anlayamıyordum. Belki de, birlikte İstiklâl Marşı söylediğimiz o çocuktu! Yaprak kadar bedeniyle, dört ceset arasında hayatta kalmış ve sesini duyurmaya çalışıyordu... “Kimse kim!” dedim. “Bana ne! Ne fark eder ki? Nasıl olsa gelip beni kurtaramayacak!” Ama o böyle düşünmüyor ve “Daha!” demeye devam ediyordu. Ben de, başka hiçbir şeyle ilgilenmemek ve yaşadığım bu olağanüstü hayal kırıklığını unutmak için yeniden saniye çubuğunu izlemeye başladım. Ve sağa doğru her atışında, güneşin birazdan doğacağını ve elbet birilerinin kamyonu ya da üzerimdeki insan yığınını görüp bana yardım edeceğini düşündüm. Dakikada 60 ve saatte 3.600 kez düşündüm bunu. Tespih çeker gibi baktım o saniye çubuğuna... </p>
				<p class="paragraf-1">Saat 7 olmuştu. Güneşin doğduğundan emindim ve kimse beni kurtarmaya gelmiyordu. Üstelik hâlâ karanlıktaydım. Ölüler ışık geçirmiyordu. Birbirlerine öyle bir sarılmışlardı ki aralarından hiçbir şey sızmıyordu. Sadece yağmur suyu ve oksijen. Ne kadar susamış olursam olayım, üzerime düşen su damlalarını avucumda toplayıp içmeyecektim. Cesetlerden süzülüp, üzerimdeki kaya parçasının kenarlarından, bacaklarıma damla damla düşen o sudan iğreniyordum. Kim bilir hangi yollardan geçiyordu ve kim bilir o suya neler karışıyordu? Kimlerin kanları, kimlerin salyaları? Midemi o kadar bulandırıyordu ki ona dokunmamak için ellerimin yerini sürekli değiştiriyordum. Ama oksijen öyle değildi. Ondan kaçamıyordum. Dudaklarımı mühürlesem de giriyordu içime. Beni o cehennemde hayatta tutmak için önüne çıkan bütün engelleri aşıyor ve bir yolunu bulup, burun deliklerime saplanıyordu. Kimsenin gelmeyeceğini düşündüğüm ve yeniden intiharı hissettiğim o yer ve zamanda, beni yaşatarak gebertiyordu! Orospu çocuğu oksijenden nefret ediyordum. Peşimi bırakmayıp beni o delikte bile bulduğu için! Belki de bir lanetti! Nereye gidersem gideyim oksijenden kurtulamayacaktım! Lanetlenmiştim! Deponun çocuk firavunu Tutankamon sonunda lanetlenmişti! Ne de olsa, artık bir piramidim vardı! Gerçekten de, üzerimde, insan etinden yapılmış bir piramit yükseliyordu. Hatta onlarca insan bu piramidi inşa etmek uğruna ölmüştü. Oysa ölmesi gerekenlerin başında ben geliyordum! Çünkü bu benim piramidimdi! Üstelik tam da olması gerektiği gibi, gömülmüştüm altına. Ama bütün o ölümlerin üstüme saldığı bir lanet yüzünden hayatta kalmıştım. Kendi piramidime o lanetle birlikte gömülmüştüm. Oksijen öyle bir lanetti ki onu içime çekmeye mecburdum. Ve öyle bir lanetti ki, içime her çektiğimde, kendi mezarında canlı kalan bir firavundum. </p>
			</div>
		</div>
	</body>
</html>