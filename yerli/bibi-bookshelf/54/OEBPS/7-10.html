<html xmlns="http://www.w3.org/1999/xhtml">
	<head>
		<title>7-10.html</title>
		<link href="template.css" rel="stylesheet" type="text/css"/>
	</head>
	<body>
		<div id="x7-10.html" xml:lang="tr-TR">
			<div class="Basic-Text-Frame-3">
				<p class="split"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1">Tam da kendimi bir depo insanın tanrılığına terfi ettirmeyi planladığım o günün sabahında, karşıma Yadigâr çıktı. Kasabadan alışveriş yapmış, elimde erzak torbalarıyla eve dönüyordum. Aslında tam olarak karşıma çıkmadı. Üzerinde, büyük beyaz harflerle Jandarma yazan mavi arabasıyla yanımda durup camını açtı. Yanmış yanağı diğer tarafta kaldığından durduğum yerden son derece sağlıklı görünen Yadigâr, torbalara bakıp konuştu. </p>
				<p class="paragraf-1">“Hayırdır? Misafir mi var?”</p>
				<p class="paragraf-1">Tek ayağımın üzerinde, hiç de zorlanmadan yapabileceğim şeylerin arasında, tabii ki yalan söylemek de vardı.</p>
				<p class="paragraf-1">“Bir köyde, yoksul bir aile varmış da. Onlar için. Babam, dedi, git bir şeyler al... Ben de bunları aldım işte. Şimdi götüreceğiz.” </p>
				<p class="paragraf-1">“İyi düşünmüşsünüz” dedi Yadigâr. Sonra da sustu. Ama Yadigâr’ın garip bir huyu vardı. Bir şey söyler, sonra da durur ve insanın suratına bakardı. Az konuşan ve çok bakan bir adam olarak, tedirgin etme şampiyonu gibi bir şeydi. Ya da bana öyle geliyordu. Ne de olsa saklaması gereken bir hayatı olan bendim. Ne demek istiyordu? Yalanı mı iyi düşünmüştük? Neyi iyi düşünmüştük? Bu kadar mıydı? Sohbetimiz bitmiş miydi? Yürümeye devam edebilir miydim? O an için aslında bana umut veren tek şey, arabanın motorunun hâlâ çalışıyor olmasıydı. Bir motor sesinin bana bu kadar güç verdiği bir anı daha sonra hiç yaşamamışımdır herhalde. Tam, “Ender’e selam söyleyin” deyip ilk adımımı atacaktım ki “Hangi köydenmiş?” diye sordu. </p>
				<p class="paragraf-1">“Bilmiyorum Yadigâr amca” dedim. “Söylemişti babam ama unuttum şimdi.”</p>
				<p class="paragraf-1">Tam da yanıtımın yeterli olduğunu düşündüğüm o anda, tek umut kaynağım tek hamlede kurudu. Yadigâr kontağı kapatıp motoru durdurdu. Demek ki konuşmaya devam edecektik.</p>
				<p class="paragraf-1">“Kaymakamlığa söyleyelim de, belki bir maaş falan bağlarlar.”</p>
				<p class="paragraf-1">“Olur” dedim. “Ben öğreneyim, size söylerim.”</p>
				<p class="paragraf-1">Ne de olsa, yoksulluk hepimiz için kol mesafesindeydi. Hatta dirsek mesafesinde. Yoksul aile bulalım diye şöyle bir uzansak, kolumuzu tam geremeden birine çarpardık. Gerektiğinde bir tane bulup dayayabilirdik Yadigâr’ın burnuna. Ama şimdilik çarpan tek şey, kalbimdi. Göğüs kafesime kapatılmış yabani bir hayvan gibiydi. Torbalar ağırdı ama yere bırakmak istemiyordum. Motor sesi tarafından terk edildikten sonra, cılız da olsa, elimde kalan son koz oydu. Torbaları bırakmak, sohbeti sürdürmeyi kabul ettiğime dair bir işaret olacaktı. En azından ben öyle düşünüyordum. Kendimce aldığım bu çocukça önlem, iki elim de dolu olduğu için, alnımda biriken terleri silmemi engelliyordu. Artık Yadigâr da terlere bakıyordu. Hatta sadece belli bir ter damlasını izliyordu. İki kaşımın arasından süzülüp burnuma doğru yol almış olanı. Ne zaman ki burnumun ucuna kadar inip sallanmaya başladı, Yadigâr da konuştu.</p>
				<p class="paragraf-1">“Sıcak!” </p>
				<p class="paragraf-1">“Ben gideyim Yadigâr amca, babam bekler.”</p>
				<p class="paragraf-1">“Gel, bırakayım seni.”</p>
				<p class="paragraf-1">“Sağ olun, hemen şurası zaten.”</p>
				<p class="paragraf-1">Kapıyı açıp arabadan indi. Kaçacak bir yerim yoktu. </p>
				<p class="paragraf-1">“Ver” deyip torbaları elimden aldı ve arka kapıyı açıp ikisini de koltuğa koydu. Ne yapacağımı bilemediğim için donup kalmıştım. Az konuşup çok bakma sırası bana gelmişti. Yadigâr koltuğuna geçip kapısını kapadı ve bana dönüp “Hadi” dedi. </p>
				<p class="paragraf-1">Ne bir zeplinden üzerime ip merdiven atılacak ve ben ona tutup göğe yükselecektim ne de tek ıslığımla, her neredeyse yanıma koşup gelecek bir atım vardı. Okuduğum o onlarca macera romanının hepsi de palavraydı! Gerçek olan bir ben vardım! Aslında bir deprem de yeterdi! Şöyle birkaç köyü yıkıp üç beş kişiyi öldürecek bir deprem! Ama o da olmadı ve benden başka kimse sarsılmadı. O da, arabanın önünden geçip Yadigâr’ın yanına otururken kapıyı biraz hızlı çektiğim için... </p>
				<p class="paragraf-1">Bu defa, tek gördüğüm, olmayan yanağıydı. Bir insan ne kadar hızlı düşünebilir? Düşünce hızı nedir? Hiçbir fikrim yoktu ama her şeyi hesaplamaya çalışıyordum. Biraz ilerleyecek, sonra Toz Sokak’a girecek ve eve varacaktık. Belki de durmak için yavaşladığı anda arabadan atlayıp “Baba! Baba! Biz geldik!” diye bağırmalıydım. Belki de bayılma numarası yapmalıydım. Belki de Ender’in sigaraya başladığını söylemeliydim! Tam bütün bunları düşünüyordum ki, Yadigâr’ın direksiyonu olabildiğince çevirdiğini gördüm. Olduğumuz yerde döndük ve arabanın burnu kasabayı gösterdi. Evin tam aksi yönünü. Yüzüne baktım ama o artık benimle ilgilenmiyordu.</p>
				<p class="paragraf-1">“Yadigâr amca, ev...” diyecek oldum, “Bir işim var, önce bir onu halledelim” dedi.</p>
				<p class="paragraf-1">Rahatlamıştım. Göğüs kafesimdeki hayvan, biraz da olsa evcilleşmişti. İşi her neyse onu hallederken, ben de bir yolunu bulup belki babama bir telefon açabilirdim. Herhangi bir dükkâna girip arayabilirdim. Kasabaya girdik ve çarşıdan geçmeye başladık. Yavaşlamasını bekliyordum. Ama yavaşlamadı. Bundan sonra gidebileceği tek yer, kasabanın diğer çıkışındaki Jandarma’ydı. O da öyle yaptı ve karakol binasının önüne gelip durdu. Kontağı kapatıp önce bir yarım dakika yüzüme baktı, sonra da “Gel” deyip arabadan indi. Kendimi arabaya kilitleyip ölene kadar içinde kalamayacağıma göre, ben de inmek zorunda kaldım. </p>
				<p class="paragraf-1">Bir an için, Yadigâr önünden geçerken, nöbetçi askerin nasıl hazırola geçip selam verdiğini gördüm. Yadigâr’dan o kadar korkuyor olmalıydı ki, gözlerini ondan ayıramıyordu. Binanın önündeki beş basamağı çıkıp kapıdan girerken dönüp baktığımda hâlâ bizi izliyordu. Keşke bakmasaydım! Çünkü o erin gözlerindeki korku benimkine eklenmiş ve göğüs kafesimin duvarları yeniden yumruklanmaya başlamıştı. Tek yapabildiğim, Yadigâr’ı takip etmekti. İki adım önümdeydi. Sanki herkes bana bakıyormuş gibi hissediyordum. Önlerinden geçtiğimiz kelepçeli o adam ve iki yanındaki askerler ve herkes. </p>
				<p class="paragraf-1">Bir koridor geçip bir merdivene yöneldik. Basamakları indik ve yeniden bir koridora geldik. Kısa bir koridor. Sonunda iki demir kapı vardı. Soldakinin önünde duran Yadigâr, cebinden çıkardığı anahtarlıktan çektiği bir anahtarla kapısını açtı. Önümde durduğu için, içeride ne olduğunu göremiyordum. Yadigâr döndü ve bana baktı. “Gir” dedi. Omzumdan tutup içeri soktu ve ancak o zaman görebildim kapının ardında ne olduğunu. Hiçbir şey yoktu. Çünkü bir hücreydi. İki adım atıp durmuştum. Yadigâr’ın eli hâlâ omzumdaydı. Başımı çevirip o omzumun üzerinden yüzüne baktım. “Burada bir bekle bakalım sen” dedi. Ne diyeceğimi o kadar bilemedim ki dünyanın en aptal sorusunu sordum: “Burada mı?” </p>
				<p class="paragraf-1">“Ben işimi halledeyim, gelir alırım seni. Sonra da götürürüm eve, olur mu?”</p>
				<p class="paragraf-1">O an “İmdat!” diye bağırsam bir işe yarar mıydı? Yoksa sadece adı İmdat olan bir deli gelip beni öldürür müydü? O kadar saçma bir an yaşıyordum ki her şey olabilirdi... Hiçbir şey diyemedim. Yadigâr iki hamle yaptı. Birinde hücreden çıktı, diğerinde de kapıyı kapadı. Sonra da bir anahtar sesi duydum. Kilide girdiği gibi dönen ve döndüğü gibi de çekilip alınan bir anahtar...</p>
				<p class="paragraf-1">Neden bilmiyorum, ilk yaptığım, başımı eğmek oldu. Talaşları da işte o zaman gördüm. Ayaklarımın etrafında... Bir talaş bataklığı daha... İçine gömülüp boğulacakmışım gibi geldi. Belki de öyle olsa, daha iyi olurdu. Ama ben Dordor’la Harmin’in aksine, daima karada ve üstünde kalabiliyordum. Bir türlü batmıyordum. En azından, o zamanlar öyle düşünüyordum... Ama şimdi bunların hiçbir önemi yoktu. Gerçekten de bir hücredeydim. Üstelik neden orada olduğumu da kesinlikle bilmiyordum. Tabii ki yakalandığımızı düşünüyordum. Tabii ki bütün suç ağımızın çözüldüğünden ve yıllarca hapislerde çürüyeceğimizden emindim! Oysa benim tek isteğim, dışarıda çürümekti! Hücrede sadece metal bir bank vardı. Bir de duvarlarda birkaç yazı, biraz da birbirine girmiş resimler. Bir penceresi bile yoktu. O an fark etmiştim tepemdeki ampulü. Bizim depodakine benziyordu. Dikkat etmemiştim ama demek ki Yadigâr kapıyı açtıktan sonra yakmıştı ışığı. Belki de hep açıktı. Bütün hayatımız mahvolmuştu ve ben durmuş ampule bakıyordum. “Tamam!” dedim. “Tamam, sakin ol!” Ve kendimi sakinleştirmeye çalıştım. Bunu da yürüyerek yapmaya çalıştım. Hem hücrenin içinde duvarlara dokuna dokuna dönüyor, hem de sürekli olarak kendime yaşımı hatırlatıyordum. “Kim sana bir şey yapacak?” diyordum. “Ayrıca diyelim ki çıktın mahkemeye, ne kadar ceza verirler ki? 18 yaşında bile değilsin!” Sonra adımlarım hızlanıyordu ve aslında geberene kadar hapiste kalacağıma kesinlikle emin oluyordum. Hatta bir de tecavüzden ceza alacaktım! Hiçbir şey gizli kalmayacak ve o da ortaya çıkacaktı! Üstelik tecavüz bile değildi! Sadece şartlar gereği bir insan bana kendini adamıştı. Ya da başkaları onu bana adamıştı, her neyse. Ama kim dinlerdi beni? Ve en kötüsü en son geldi: Toplu katliama teşebbüs! O vanayı açtığım için! “Evet” dedim. “Boğacaktın herifleri!” diyecekler! “Hepsini öldürecektin!” Sırf doğduğum için bile beni yıllarca hapsedeceklermiş gibi geliyordu! O noktadan sonra daha fazla korkamayacağım için ister istemez nabzım yavaşlamaya başlamıştı. Adımlarım da öyle. Hatta ne kadar hızlı yürürsem yürüyeyim hücreden çıkamayacağıma göre, banka oturmak en doğrusuydu. Gidip oturdum. Ama bu defa da ayakuçlarımın üzerinde dizlerimi kaldırıp indirmeye başladım. İki dizim de yeri delmek isteyen iki matkap gibi inip kalkıyordu. Sonra onlar da yavaşladı ve durdular. Geriye sadece ben ve nabzım kaldık. </p>
				<p class="paragraf-1"><span>İşte o an, “Siktir et!” dedim. “Siktir et! İyi oldu! Sen kaçamadın ama bak, kurtuluyorsun işte!” Evet, kafatasımın içindeki rüzgârın yönü değişmeye başlamıştı. Yelkenlerini şişirenler artık başka düşüncelerdi. Bu aslında bir mucizeydi! Bütün bu olanlar! Aslında hep olmasını istediğim şey gerçekleşmişti. Babamdan ve o mide bulandırıcı kaçaklardan sonsuza dek kurtulacaktım. Bir daha hiçbirinin yüzünü görmeyecektim. Bu müthiş bir şeydi! Zeplinden üzerime inip beni gökyüzüne çıkaracak olan ip merdiven buydu! Tam hayal ettiğim gibi değildi ama eğer kurtulacaksam, bu hücre sayesinde kurtulacaktım. Sonra bir ara, uyurgezer olabileceğim geldi aklıma. Acaba, çaresizce yakalanmamızı istediğim için, bir gece kalkıp Enderlerin evine gitmiş ve Yadigâr’a her şeyi anlatmış mıydım? Hayır, hayır, çok roman okuyordum! Neyse ne! Nasıl yakalandığımız umurumda bile değildi. Önemli olan, yakalanmış olmamızın beni yapacağım o korkunç şeylerden kurtarmış olmasıydı! Gerçekten de ilahi bir müdahaleydi bu! Eğer Yadigâr yoluma çıkmamış olsa ve eve varabilseydim... Neler düşünmüştüm! Neler planlamıştım! Bütün o hazırlıklar! Bütün o karınca çiftliği hayalleri! O insanlara neler yapacaktım! Nasıl bu kadar delirmiş olabilirdim! Nasıl? Gerçekten de kurtulmuştum! Kahraman Başçavuş Yadigâr Amca, aslında gerçek bir kahramandı! Beni benden korumuş ve hayatımın geri kalanını kendimden iğrenerek geçirmeme engel olmuştu! İstediği kadar kalabilirdim bu hücrede! Ne kadar istiyorsa, o kadar. Sonra da mahkemeye çıkar, her şeyi anlatırdım. Ahad’ın beni nasıl zorladığını ve her şeyi! Hatta tehdit ettiğini söylerdim. Mutlaka inanırlardı. Beni dövdüğünü söylerdim. Evet, gayet mantıklıydı. Üstelik yalan da değildi. Tamam, eskisi kadar vurmuyordu ama yine de her an vuracakmış gibi bakıyordu. Keşke bu aralar şöyle sağlam bir dövmüş olsaydı! Sağımda solumda birkaç morluk falan olsa, ne kadar işe yarardı! Ya da ne bileyim, bir sigara yanığı! Onu hiç yapmamıştı ama gazetelerde çocuklarına böyle şeyler yapan insanların haberlerini, kim bilir kaç kez okumuştum. Ve işte o sihirli an içinde, aklıma cebimdeki sigara paketiyle çakmak geldi. Heyecandan tamamen unutmuştum. Hâlâ bir tiryaki olamadığımdan her yarım saatte bir, bir tane yakmak gibi bir alışkanlığım olmadığı için, aklıma gelmemişti. Şöyle birkaç yanık! Kollarımda, bacaklarımda... Müthiş olurdu! Ahad inkâr ettikçe bana inanırdı hâkim! “Sigara söndürüyor üstümde hâkim amca” derdim. Yoksa, hâkim bey mi demeliydim? Ya da ne bileyim, filmlerdeki gibi, sayın yargıç? Hayır, amca daha iyiydi. Kesinlikle! “Niye yapıyor, bilmiyorum, hâkim amca. Üstelik o kadar da kül tablamız var!” </span></p>
				<p class="paragraf-1">Gülüyordum artık. Çünkü her şey çözülmüştü. Her şey açıklığa kavuşmuştu ve konu kapanmıştı. Ben de en az Felat kadar mucittim! Keşke ona ulaşıp bu buluşumu anlatabilmemin bir yolu olsaydı! Bence Dordor’la Harmin de gurur duyardı benimle! Onlar babalarının evinden kaçmıştı, ben de babamın hapiste daha uzun kalmasını sağlayacaktım. Bu da insanın babasından kaçmasının başka bir yolu değil miydi? </p>
				<p class="paragraf-1">“Her şeyi zorla yaptırdı, hâkim amca! Babamı seviyorum aslında. Ama bana hep, o insanlara kötü davranacaksın, diye emirler verdi. Hatta bir keresinde zorla bir kızla... Çok utanıyorum... Seyretti bir de bizi! Vanayı da açtırdı! Boğduracaktı bana hepsini. Ben durdurdum. ‘Yapma baba, yazık’ dedim. Kollarıma baksanıza! Günde bir paket içer, yarısını bende söndürürdü. Üstelik bir sürü de kül tablamız vardı!” </p>
				<p class="paragraf-1">Mükemmel! Tek kelimeyle mükemmel! </p>
				<p class="paragraf-1">“Okuluma sorun, hep takdir alırım ben. Her dönem takdir alırım! Lise giriş sınavından da çok yüksek bir puan bekliyorum. Belki de ilk yüze girerim! Hiç belli olmaz. İzin verirseniz, kazanacağım okula kaydımı yaptırayım. Sonra da orada gider yatılı okurum! Bacaklarımda da var yanık izleri. Göstereyim mi?” </p>
				<p class="paragraf-1">“Yok oğlum, gerek yok, anlaşıldı” derdi hâkim. “Senin baban bir insan değil, anlaşıldı. Tabii yavrum, nereye gitmek istiyorsan, git! Ama önce şu yanıklarını tedavi ettirmemiz lazım!” </p>
				<p class="paragraf-1">“Teşekkür ederim, hâkim amca” derdim. “Yanıklar önemli değil, alışkınım ben!” dediğim anda da mahkeme salonunda kim varsa, ağlamaya başlar, hatta belki de kalkıp cesaretimden dolayı beni alkışlarlardı. Şeytanın evinden sağ çıkmış bir melek olurdum gözlerinde... Zaten öyle değil miydim? </p>
				<p class="paragraf-1">Artık hücre bana korkunç görünmüyordu. Kendi kendime sırıtıyordum. Hatta kalkıp duvarlardaki yazıları inceleyecek kadar iyi hissediyordum kendimi. Sigara yanıklarının acelesi yoktu. Biraz sonra da halletsem olurdu. Banktan kalkıp, sanki deniz kenarındaymışım gibi, ellerimi ceplerime sokup ağır ağır adımlar atmaya başladım. Duvarlara baka baka. İlk yaklaştığım duvarda birbirine karışmış şekiller vardı. Tam olarak ne olduklarını anlayamamıştım. Ama sonra biraz daha dikkatli bakıp çizgileri takip edince, bir sikle karşı karşıya olduğumu anladım. İşte o an, hücrenin büyüsü kendini yeniden gösterdi ve melekliğimin en üst mertebesine erişmemi sağlayacak olan o cümleler bir vahiy konfetisi gibi, başımın üzerinden dökülmeye başladı. </p>
				<p class="paragraf-1">“Son olarak da hâkim amca... Nasıl söyleyeceğimi bilemiyorum ama... 10 yaşındaydım... Bir gün babam...” </p>
				<p class="paragraf-1">“Ağlama yavrum... Sakin ol... Anlat şimdi. Evet, baban?” </p>
				<p class="paragraf-1">“Babam bana çok kötü şeyler yaptı...”</p>
				<p class="paragraf-1">“Nasıl kötü şeyler?”</p>
				<p class="paragraf-1">“Önce dokunmaya başladı. Sonra pantolonumu çıkarıp beni soydu... Sonra da şeyimi... tuttu. Okşamaya başladı... Yüzüne sürdü... Öptü...”</p>
				<p class="paragraf-1">İşte bu noktadan sonra, o mahkemeden yürüyerek değil, ancak kanatlanarak çıkardım! Devamını anlatmama bile gerek kalmazdı. Ama ya kanıt isterlerse? Nasıl kanıtlayabilirdim ki bütün bunları? Dört yıl olmuştu. Tamam, o Libyalının parmak izleri alnımın hemen ardında duruyordu... Ama onları da benden başka kimsenin görmesi mümkün değildi. Başka hiçbir iz de yoktu üzerimde. Tabii kendime bir şeyler sokup biraz kanatmam mümkün olabilseydi... O zaman işte... “Hatta dün yine yaptı!” diyebilirdim. </p>
				<p class="BOSLUK" xml:lang="en-GB"/>
				<p class="paragraf-1"><span class="metin-bold">Ne yapıyorsun Gazâ?</span></p>
				<p class="paragraf-1">Hayatımı kurtarmaya çalışıyorum, amına koyayım!</p>
				<p class="paragraf-1"><span class="metin-bold">Böyle mi kurtaracaksın hayatını?</span></p>
				<p class="paragraf-1">Sana ne! </p>
				<p class="paragraf-1"><span class="metin-bold">İyi düşün, böyle mi kurtaracaksın kendini?</span></p>
				<p class="paragraf-1">Gel, sen kurtar o zaman!</p>
				<p class="paragraf-1"><span class="metin-bold">Beni öldürmeseydin, gelirdim tabii.</span></p>
				<p class="paragraf-1">Kesin seni de sorarlar! Ne diyeceğim o zaman? </p>
				<p class="paragraf-1"><span class="metin-bold">Nereden bilsinler beni? </span></p>
				<p class="paragraf-1">Peki ya bulurlarsa?</p>
				<p class="paragraf-1"><span class="metin-bold">Cesedimi mi? Saçmalama. Babanın beni nasıl gömdüğünü hatırlamıyor musun? Kim bulacak beni o ormanda?</span></p>
				<p class="paragraf-1">Güzel kokuyor ama değil mi o lavantalar?</p>
				<p class="paragraf-1"><span class="metin-bold">Kusura bakma, bir burnum olmadığı için...</span></p>
				<p class="paragraf-1">Ne yapacağım peki ben? Nasıl çıkacağım bu bokun içinden?</p>
				<p class="paragraf-1"><span class="metin-bold">Çok küfrediyorsun... Bence şimdilik yapabileceğin bir şey yok. Onun için sakin ol ve oturup bekle. Belki gerçekten de Yadigâr’ın bir işi vardır ve halledip gelecektir seni almaya.</span></p>
				<p class="paragraf-1">Cuma...</p>
				<p class="paragraf-1"><span class="metin-bold">Efendim?</span></p>
				<p class="paragraf-1">Özür dilerim.</p>
				<p class="paragraf-1"><span class="metin-bold">Üzme kendini. Ben iyiyim. Lavantalar da güzel kokuyor, bu arada. </span></p>
				<p class="paragraf-1">Annemi gördün mü hiç?</p>
				<p class="paragraf-1"><span class="metin-bold">Hayır.</span></p>
				<p class="paragraf-1">Ben de... Biliyor musun?</p>
				<p class="paragraf-1"><span class="metin-bold">Neyi?</span></p>
				<p class="paragraf-1">Beni doğuracağı gece evden kaçmış. Sonra da bizim kasabadaki mezarlığa gitmiş.</p>
				<p class="paragraf-1"><span class="metin-bold">Neden?</span></p>
				<p class="paragraf-1">Ahad’dan kurtulmak için. </p>
				<p class="paragraf-1"><span class="metin-bold">Ne ilgisi var?</span></p>
				<p class="paragraf-1">Beni doğurup, sonra da gömecekmiş... Mezarlığa... Sonra da kaçıp gidecekmiş.</p>
				<p class="paragraf-1"><span class="metin-bold">Kim anlattı bunu sana?</span></p>
				<p class="paragraf-1">Babam... Son anda bulmuş annemi. Beni gömmeden önce... Annem çok kan kaybediyormuş... Sonra da ölmüş.</p>
				<p class="paragraf-1"><span class="metin-bold">Baban sana yalan söylemiş Gazâ. Böyle bir şeyin gerçek olabileceğine kesinlikle inanmıyorum. Hayatın boyunca kendini ona borçlu hisset diye uydurduğu bir hikâye bu. </span></p>
				<p class="paragraf-1">Bence de.</p>
				<p class="paragraf-1"><span class="metin-bold">Kesinlikle inanma.</span></p>
				<p class="paragraf-1">İnanmıyorum zaten...</p>
				<p class="paragraf-1"><span class="metin-bold">Sakın üzerinde de sigara söndürmeye kalkma. Bunu sakın yapma. Hiçbir işe yaramaz.</span></p>
				<p class="paragraf-1">Ama yaptım bile Cuma... Bak.</p>
				<p class="paragraf-1"><span class="metin-bold">At o sigarayı hemen! At onu elinden!</span></p>
				<p class="paragraf-1">Bence bütün çocukları mezarda doğurup hemen gömmek lazım. Hiç yorulmamış olurlar.</p>
				<p class="paragraf-1"><span class="metin-bold">Gazâ, mahvettin kolunu! Yapma artık, bırak!</span></p>
				<p class="paragraf-1">Sonra da hepsi cennete gider. Senin gibi. Kuran kursunda Ender’e demişler ki, son ana kadar tövbe edebilirmişsin. Hem de ne yapmış olursan ol! Belki de Allah kabul edermiş.</p>
				<p class="paragraf-1"><span class="metin-bold">Gazâ, dinle beni! Bırak o sigarayı!</span></p>
				<p class="paragraf-1">Ama şimdi, mesela, birini öldürsen, o tövbe edemeyecek. Vakti olmayacak ki! Bilmiyor olacak, öleceğini. Ya da ne bileyim, her şey çok hızlı olacak. Belki tövbe edecekti, değil mi? Belki de Allah kabul edecekti? Keşke biri de beni öldürse... Ama şöyle çok ani olsa! Sırtımdan vursa biri! Tövbe etmeye fırsatım olmasa... Cennete gitsem... Çünkü şimdi tövbe etsem, bir işe yaramaz, biliyorum... Onun için, ben ancak biri tövbe etme hakkımı elimden alırsa gidebilirim cennete. Anlıyor musun? O kadar da aptal değilim. O kadar da değil! Benim de kendime göre tekniklerim var... Hem kendin dedin, senin burnun yok ki, nasıl alacaksın o lavantaların kokusunu! Ayrıca senin de cennete gideceğini hiç sanmıyorum aslında! Çünkü bana ne dedin? Git, o insanlara acı ver, dedin! O depo, babanın ağzı, dedin! </p>
				<p class="paragraf-1"><span class="metin-bold">Gazâ!</span></p>
				<p class="paragraf-1">Ne var!</p>
				<p class="paragraf-1"><span class="metin-bold">Onları ben söylemedim.</span></p>
				<p class="paragraf-1">Kim söyledi peki?</p>
				<p class="paragraf-1"><span class="metin-bold">Sence?</span></p>
				<p class="paragraf-1">Ben mi söyledim? Öyle mi?</p>
				<p class="paragraf-1"><span class="metin-bold">Kendi kendine konuşuyorsun, Gazâ. </span></p>
				<p class="paragraf-1">Demek, kendi kendime konuşuyorum... Bak, ne hale geldi kollarım! Niye hiç acımıyorlar! Niye hiçbir şey hissetmiyorum? Neden hiçbiri benim değilmiş gibi? Söyle! Demek ki başka birinin bu kollar, değil mi? </p>
				<p class="paragraf-1"><span class="metin-bold">Peki Gazâ, kabul... O kollar başka birinin. </span></p>
				<p class="paragraf-1">Kimin?</p>
				<p class="paragraf-1"><span class="metin-bold">Annenin... Annenin kolları onlar. Seni gömmek için açtığı çukuru da o kollarla kazmıştı... Tamam mı? Mutlu musun? İstediğin oldu. Öğrendin gerçeği. Nasıl hissediyorsun peki şimdi?</span></p>
				<p class="paragraf-1">Her zamanki gibi.</p>
				<p class="paragraf-1"><span class="metin-bold">Yani?</span></p>
				<p class="paragraf-1">Annemin melekli kolyesi gibi.</p>
				<p class="paragraf-1"><span class="metin-bold">Efendim?</span></p>
				<p class="paragraf-1">Boynuna asılmış ve annemi boğuyormuş gibi hissediyorum. </p>
				<p class="paragraf-1"><span class="metin-bold">Ciddi misin?</span></p>
				<p class="paragraf-1">Sana, altından bir melek olduğumu söylüyorum, tabii ki ciddiyim!</p>
				<p class="paragraf-1"><span class="metin-bold">Peki neden böyle hissediyorsun?</span></p>
				<p class="paragraf-1">Çünkü ben annemi intikam almak için öldürmedim. Hayatta kalmak için öldürdüm. O beni doğar doğmaz gömmek istedi. Ama ben öyle bir doğdum ki bütün kanını döktüm! Ne garip değil mi? Öldürmeyi düşündüğü bebeğini doğurmaya çalışırken ölmüş olması... Tabii, beni öldürebilmesi için bir şekilde karnından çıkmam gerekiyordu. Yani bir anlığına da olsa yaşamam gerekiyordu. Belki de sadece o an istedi yaşamamı. Bir an önce doğmamı isterken, yaşamamı istiyordu aslında. Farkında bile değildi belki de. Ama öyle bir istedi ki beni içinden çıkarmayı! İçinden çıkıp hayata kavuşmamı! Ve istediği oldu. Bebeğini öldürmek için yaşatma isteğinin en azından yarısı gerçek oldu. Yaşadım... Eğer doğarken de o kadar kanını akıtıp canını almasaydım, o yine bir yolunu bulur, beni mutlaka öldürürdü. Belki de daha bir aylık bile olmadan, o Lübnanlının yaptığı gibi, bir torbayla beni boğardı. “Ya o ya ben!” dedim, anlıyor musun Cuma? Ya o ya ben! Babam gibi! Bütün o hayatta kalanlar gibi! Mutlaka senin ailende de vardır öyle biri. Hatta onun sayesinde doğmuşsundur. Her kimse, bir zamanlar bir yerde, “Ya o ya ben!” dediği için... Üzülme... Cennettesin, biliyorum... Aslında ben de gidebilirdim cennete ama olmadı işte! Annem beni bebekken gömebilseydi! Daha hiç günahım yokken! Direkt cennete gömmüş gibi olurdu, değil mi? Neyse artık... Madem ölünce cennete gidemeyeceğim, ben de cennete gider, orada ölürüm! Gel hadi, biraz da annemin bacaklarını yakalım!</p>
				<p class="paragraf-1"/>
				<p class="paragraf-1"/>
				<p class="paragraf-1"/>
				<p class="paragraf-1"/>
			</div>
		</div>
	</body>
</html>