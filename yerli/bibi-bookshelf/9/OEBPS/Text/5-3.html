<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-3.html</title>
  <link href="../Styles/template.css" rel="stylesheet" type="text/css" />
  <meta content="urn:uuid:f401de72-7926-4ac2-99b9-fde0aa157dd9" name="Adept.expected.resource" />
</head>

<body>
  <div id="x5-3.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-orta" id="toc_marker-2-2">2</p>

      <p class="paragraf para-style-override-8"><span>Ertesi gün. Cuma. Yine erken saatlerde telefon etti Selim. Bukre, yine uyuyordu. Zor açtı telefonu. “Ya Kuzu sen hiç uyumaz mısın?”</span></p>

      <p class="paragraf para-style-override-8"><span>Selim heyecanlıydı. “Bak şimdi Yavru Kuşum. Hemen çantanı hazırlıyorsun. Kampa gidiyoruz. Gece yola çıkacağız.”</span></p>

      <p class="paragraf para-style-override-8"><span>Bukre ne olduğunu anlayamadı önce. “Ne kampı ya? İzci miyiz biz?”</span></p>

      <p class="paragraf para-style-override-8"><span>Güldü Selim. “İzci kampı falan değil Bukre’ciğim. Doğa kampı bu. İki günlüğüne ayarladım. Çadır kurup felsefe konuşacağız. Yeni Yüksektepe Felsefe Derneği’nin bir etkinliği bu.”</span></p>

      <p class="paragraf para-style-override-8"><span>Bukre, kendine gelir gibi oldu biraz. Selim, her zaman özgün f</span><span>i</span><span>kirlerle gelir ve eğlenirken öğreten tatil projeleriyle mest ederdi herkesi. İşte yine onlardan biriydi bu. Kaz Dağları’nda kamp yapacaklar, doğa yürüyüşü, dağ tırmanışı ve bilumum faaliyetlerle dopdolu iki gün geçireceklerdi. Selim bir çırpıda anlatıverdi bunları. Bukre, yanına alması gerekenlerin listesini yaptı ve hazırlıklarına başladı. Hafta sonu için mükemmel bir plandı. Ailelerden gerekli izinler alındı. Bukre, yanına erkek kardeşini de alacaktı.</span></p>

      <p class="paragraf para-style-override-8"><span>Onları Kaz Dağları’na götürecek olan otobüsün kalkış noktasına geldiler. Üçü de sırt çantalarını bagaja verdikten sonra otobüsteki yerlerini aldılar. Sabah sonlanacak olan yolculuk başlamıştı. Koyu bir sohbet eşliğinde geceye doğru ilerliyorlardı. Herkes birbirini tanıyor gibiydi. Aynı kulübün üyeleriydi hepsi. Aralarında Selim ve Bukre gibi ilk kez böyle bir organizasyonun içinde olanlar da vardı. Etraflarındaki insanlara yabancı gözlerle bakmalarından anlaşılıyordu. Benzerler benzerlerini hemen tanırdı. Geneli kaliteli gençlerden oluşan bir gruptu. Bukre’nin kulağına eğilip, “Gerçi arada kendini şarkı zanneden fon müzikleri de var ama idare et Kuşum” dedi Selim. Gülmemek için kendini zor tuttu Bukre.</span></p>

      <p class="paragraf para-style-override-8"><span>Yola çıktıktan üç saat sonra Bukre’nin kardeşi Uygar uyuyakaldı. “Uygar uyudu galiba Bukre?” dedi Selim. Bukre, cam kenarında oturan kardeşine baktı. Uygar, kafasını cama yaslamış ve derin bir uykunun iç huzuruna bırakmıştı küçük bedenini. Bukre, saçlarını okşadı kardeşinin. Usulca öptü yanağından. On üç yaşına gelmiş erkek çocuklar, yalnızca uyurken öpülebilirdi. Buna başka türlü izin vermezlerdi.</span></p>

      <p class="paragraf para-style-override-8"><span>Selim’le Bukre’nin arasında otobüsün koridoru uzanıyordu. Yan koltuğu boştu Selim’in. Kardeşinin ayaklarını kendi koltuğunun üzerine yerleştirerek, Selim’in yanına geçti Bukre. “Çok heyecanlıyım. Bugünlerde böyle bir değişikliğe ihtiyacım vardı. Bana bu heyecanı yaşattığın için teşekkür ederim” dedi.</span></p>

      <p class="paragraf para-style-override-8"><span>Selim uykuluydu. Sesindeki mahzunluktan belliydi. “Bugünlerde ikimizin de biraz keyif almaya ihtiyacı var Yavru Kuş. Gör bak nasıl iyi gelecek bize.”</span></p>

      <p class="paragraf para-style-override-8"><span>“Haklısın Kuzu. Bir an önce sabah olsun istiyorum.”</span></p>

      <p class="paragraf para-style-override-8"><span>Selim, önündeki koltuğun cebinde duran kitabı göstererek, “İstersen okuyabilirsin. Yol daha çabuk biter. Ben biraz uyumayı düşünüyorum. Sabah erken kalktım biliyorsun. Daha dünün yorgunluğunu da atamadım üstümden” dedi.</span></p>

      <p class="paragraf para-style-override-8"><span>Bukre, biraz daha konuşmak istediğini söyledi. Sonra birden aklına bir şey geldi. Çıkıştı Selim’e.</span></p>

      <p class="paragraf para-style-override-8"><span>“Sen de amma savurgan bir adamsın ha! Eline biraz para geçse, hemen bizim için harcıyorsun. Azıcık tutumlu ol be adam!”</span></p>

      <p class="paragraf para-style-override-8"><span>“Ne alaka şimdi birdenbire?”</span></p>

      <p class="paragraf para-style-override-8"><span>“Ne bileyim, aklıma geldi ansızın. Hem biraz fırça uykunu açar diye düşündüm.”</span></p>

      <p class="paragraf para-style-override-8"><span>“Para harcanmak için kazanılır Yavru Kuş. İnsanın dostuyla yediği para en helal olanıdır.”</span></p>

      <p class="paragraf para-style-override-8"><span>“Öyle ama harcamalarına biraz dikkat etmen lazım... Para kolay kazanılmıyor. Sen zengin biri de değilsin. Hiçbirimiz değiliz. Zenginleri de hiç sevmezsin bilirim. Hatta nefret edersin onlardan...”</span></p>

      <p class="paragraf para-style-override-8"><span>Selim, hemen lafa girdi. “O kadar da nefret etmiyorum zenginlerden. Onlar da biraz insan!”</span></p>

      <p class="paragraf para-style-override-8"><span>Bukre, kendini tutamayıp yine güldü. Gecede daha da büyüdü gülüşü. Çünkü diğer insanlar daha sessizdi artık. Bunu fark eder etmez kıstı gülüşünü. Sonra bir sessizlik oldu aralarında. “İkimiz de yalnızız” dedi Bukre. “Ama mutluyuz farkındaysan. İnsan eksiklerine sarılarak da ayakta kalabiliyor, mutlu olabiliyor Kuzu. Biz hep soytarı gibi oyalanmaktansa, asilce terk edilmeyi seçenlerden olduk aşkta. Korkmadık böylesi yalnızlıklardan. Kendimize hep yakıştırdık bu terk edilişleri. Zaten hangi yanlış aşk doğru yaşanabildi ki değil mi?”</span></p>

      <p class="paragraf para-style-override-8"><span>Selim kapanmak üzere olan gözlerinden uykuyu kovdu. Önündeki siyah yoldan gözlerini ayırmadan cevap verdi. “Yanlış aşklar yalnızlığın kapısıdır. Kendini aşk kılığında sunar ve bizi içeri davet eder. Yalnızlık hep şekil değiştirir Bukre! Yine kanarız, yine kanarız. Yalnızlık, bize aşktan daha âşıktır. Hep kendisiyle doldurur bizi. Evet, bir başınayız aslında ama yine de ölümcül yalnızlıklardan koruyor işte Allah.”</span></p>

      <p class="paragraf para-style-override-8"><span>Bukre’nin de gözleri, önlerinde uzanıp giden siyaha daldı. Büyük yorgunluğunu hissediyordu içten içe. “Bana yastığımı verir misin?” dedi Selim’e. Selim, sol omzunu biraz daha yaklaştırdı Bukre’ye... Bukre, çocukluğundan kalma alışkanlıkla hemen omzundaki yerini aldı Selim’in... “Ah Selim...” dedi. “Hiçbir yastık bana bu huzuru vermiyor.”</span></p>

      <p class="paragraf para-style-override-8"><span>Selim gülümsedi. “Çünkü başını koyduğun her yastık, içinde bir uykusuzluk saklar” dedi. “Ve biz hep yorgunken düşeriz o uykusuzluğun girdabına...”</span></p>

      <p class="paragraf para-style-override-8"><span>Bukre, yarı açık gözlerle dinliyordu Selim’i. “Hayatın en gaddar yanı nedir biliyor musun Kuzu?” diye sordu.</span></p>

      <p class="paragraf para-style-override-8"><span>“Nedir?” dedi Selim.</span></p>

      <p class="paragraf para-style-override-8"><span>“Hayatın en gaddar yanı, bir sonu olduğunu bize hep en mutlu anlarımızda hatırlatması... İnsanların en saf yanıysa hayatın bir sonu olduğunu her seferinde unutması... Oysa çoğu zaman ölmek zamanını beklerken, belli etmeden içimizden ölüyoruz. Defalarca tekrarlanıyor bu son ama farkına varamıyoruz hiç. Biz onu fark edene kadar geçmişe gömülüyor her şey. Keşke geçmiş bu kadar geçmeseydi be Selim. Bize bıraktığı tecrübeler de işe yaramıyor geçenlerin. Bu yüzden aynı hataları tekrarlayıp duruyoruz.”</span></p>

      <p class="paragraf para-style-override-8"><span>Kısa bir sessizlik oldu aralarında. “Geçmişi geçmiş yapan geçmemişliği olmalıdır bence” diye karşılık verdi Selim. “Unutulmuş bir geçmiş, kaybedilmiş, yitirilmiş bir geçmiştir. Burada asıl kaybedense, geçmişini unutanın ta kendisidir. Bu yüzden etrafımız üzenlere sarılan, sevenlere darılan insanlarla dolu.”</span></p>

      <p class="paragraf para-style-override-8"><span>Hemen araya girdi Bukre. “Unutma ama Selim; kadınlar zoru severler. Bu nedenden dolayı kalplerini okşayanı bırakıp, kıranın peşinden giderler.”</span></p>

      <p class="paragraf para-style-override-8"><span>Devamını Selim getirdi. “Sonra da geride bıraktıklarını ararlar ama... Oh olsun onlara!” diyerek çıkıştı. “Hayat o kadınlara kalplerini kıranları, kendilerinden öncekileri özlesinler diye gönderiyor” dedi ve güldü sonra. Şimdi sıra Bukre’deydi.</span></p>

      <p class="paragraf para-style-override-8"><span>“Niye öyle diyorsun Kuzu? Bazen gözümüz hiç kimseyi görmüyor işte!”</span></p>

      <p class="paragraf para-style-override-8"><span>“Gözünün ondan başka kimseyi görmemesi de bir tür körlüktür Yavru Kuşum!”</span></p>

      <p class="paragraf para-style-override-8"><span>“E gönül bu işte konuyor ne yapalım? Yeryüzüne sevmeyi bilerek mi geliyoruz? O bilinen değil öğrenilen bir şeydir hem. Görmüyor musun ne kadar da ‘sevilmek için sevenlerle’ dolu bu dünya. Ya da sevmek için sevenlerle.”</span></p>

      <p class="paragraf para-style-override-8"><span>“Bu yüzden zaten bunca pişmanlığınız.”</span></p>

      <p class="paragraf para-style-override-8"><span>“Ne yüzündenmiş pişmanlığımız?”</span></p>

      <p class="paragraf para-style-override-8"><span>“Aşkın ne olduğunu bilmeden aşka inanıyorsunuz. Aşkı tanımadan aşk yaşamaya çalışıyorsunuz. Sonra bin pişman ağlıyorsunuz. Gözünüzde onca büyüttüğünüzün, küçücük gözyaşı damlalarınıza nasıl sığdığına şaşırıyorsunuz. Bu yangını söndürecek birini arıyorsunuz sonra... Çünkü bazı gözyaşları, insanların içindeki yangını söndürmez; daha da büyütür! Çok sonra elbet birileri gelip giriyor yangınınıza, ya söndürüyor yangınınızı, ya da kendi de yanıyor sizinle.”</span></p>

      <p class="paragraf para-style-override-8"><span>“Ah be Selim! Ya gecikirler, ya erken gelirler onlar. Hani demiştik ya erken açılmış bir yaranın geç sürülen merhemi diye... Erken gelenler o yüzden yanarlar belki de. Gecikenleri de yangınım istemez zaten. Yanacak yeri kalmadığında gelen suyu neylesin yanan?”</span></p>

      <p class="paragraf para-style-override-8"><span>“Sen de haklısın be Yavru Kuşum. Yine de büyük yenilgiler değil bence bunlar. Zaten yenilgi büyükse gerçek bir yenilgidir. Küçük yenilgiler daha fazla bileyler insanı. Arsızlaşıyor zamanla insan. Bulmaktan yorulduğu halde aramaktan vazgeçmeyen zamane âşıklarına dönüşüyor. Aşk açları işte onlar!”</span></p>

      <p class="paragraf para-style-override-8"><span>“Sinirlenme Selim. Herkes senin gibi sevmiyor. Bunu sen bana söylemiştin. Herkes aynı sevemez demiştin. Merve’yi düşün şimdi. Ona olan sevginin tek şahidi benim. O bile bilmiyor onu nasıl sevdiğini. Bana okumamı söylediğin şu cepte duran kitabın içinde bile ayraç olarak onun resmi vardır şimdi biliyorum. Ve saygı duyuyorum bu aşka. Belki de en masum aşk, gizli kalan aşktır. Hiçbir sahtelik bulaşmaz ona.”</span></p>

      <p class="paragraf para-style-override-8"><span>Gözleri doldu Selim’in. Ne zaman Merve dese Bukre, gözleri dolardı. Cevap vermedi. Koltuk cebinde duran kitaba uzandı. Sayfaların arasından fotoğrafı çıkardı. Bir süre izledi Merve’nin gülümseyen yüzünü. Parmaklarıyla okşadı. Bukre’ye uzattı sonra. “Sen bu fotoğrafı okuyabilir misin Bukre?” diye sordu nemlenen gözleriyle. Kederlendi Bukre. Cevap veremedi. “Ben bu fotoğrafı her gece okuyorum” dedi Selim. “Çünkü hayatın fotoğrafı bu... Benim hayatımın fotoğrafı... Solgun durduğuna bakma; hayat, gerçekte başka, fotoğraflarda bambaşka oluyor.”</span></p>

      <p class="paragraf para-style-override-8"><span>Sonra sayfaların arasını karıştırdı. Aradığı not kâğıdını buldu. Uzattı Bukre’ye. “Ona bir şey yazmıştım. Benim gözlerim çok eskitti bu yazıyı. Senin gözlerine de değsin.”</span></p>

      <p class="paragraf para-style-override-8"><span>Bukre, çekinerek uzandı kâğıda. “Yazmak, hayatın fotoğrafını çekmektir. Umarım senin gibi görebilirim” dedi ve okumaya başladı.</span></p>

      <p class="paragraf para-style-override-8"><span>“Lütfen yüksek sesle bana da oku beni” dedi Selim, gözlerini yolun siyahına yatırarak...</span></p>

      <p class="paragraf para-style-override-8"></p>

      <p class="italic">“Bir aşk her anlama gelebilirmiş. Ama her anlam bir aşk etmiyormuş anladım. Ben huzursuzluğa ait bir mutlulukmuşum. Ve bu mutluluğun bir çaresi yok biliyorum. Biliyor ve geri çekiliyorum. Yüzün bana unuttuklarımı, kaybettiklerimi geri veriyor. Sen farkında olmuyorsun. Polis kılığına girmiş bir hırsız gibisin. Kaybettiklerimi geri verirken kalbimi çalıyorsun. Ama oraya girmiyorsun. Kırıyorsun! Bilmiyorsun! Zaten hiçbir kalbe kırarak girilmezdi değil mi? Kırılmış bir kalp seni içinde neden saklar bilir misin? Bilme! Çünkü biz kaybedenleriz. Bizde şans yüzümüze gülmez. Bizde şans arkamızdan güler. Hep nereye gittiğimizi sorarlar; neden kaçtığımızı kimse bilmez. Bizi ya sevmezler, ya sevmezden gelirler... Bu yüzden ne iyileşir ne de ölür bu yara. Sen bizi düşünme. Bitmiş değilim. Eksik öldüm sadece...”</p>

      <p class="paragraf para-style-override-8"></p>

      <p class="paragraf para-style-override-8"><span>Karşılıksız bir aşkın anatomisi gibiydi bu yazı. Hüzünlendi Bukre. Selim’in yüzünde ise hüzün vardı. “Hangi yorgunluktan geliyordu, kimi sevmişti bu kadar hiç bilemedim. Oysa ben onun gözlerine baktığım gün, kendi kaderimi okudum. Neyi olamayacağımı bildiğim halde ona âşık oldum. Aşk insanın kendi kendini kandırışını gerçeğe çevirme gayretine dönüşüyor bazen. Tükenişi soludum Bukre! Bir bitmişliği ciğere çekmek nedir bilir misin sen? Bir bitmişlikten hayat beklemek... Senin nefes diye alıp verdiğine hayat derim ben. Sen nefes alır nefes verirsin. Ama ben hayat alır ölüm veririm” dedi ve Bukre’ye döndü. Buruk bir gülümseme vardı dudaklarında. “Bir gün aradığın insanı hayatına alırsan sakın ona nefesim deme! Aldığı her nefesi geri veriyor insan...”</span></p>

      <p class="paragraf para-style-override-8"><span>Bukre sımsıkı sarıldı dostuna. Selim’i çok iyi anlıyordu. Uzaktan sevmek eksik bir rahatlık, ayaküstü bir mutluluk gibiydi. Çok fazla duygusallaşmıştı. “Ağlıyor musun?” diye sordu Selim. Donuk ve mağrur bir yağmur bulutu gözlerinde saklanıyordu. Yüzünü pencereye döndü.</span></p>

      <p class="paragraf para-style-override-8"><span>“Her gözyaşı yenilgi değildir. İnsan bazen daha fazla dayanabilmek için ağlar Selim.”</span></p>

      <p class="paragraf para-style-override-8"><span>Otobüsler hüznün ve huzurun bileşkesidir. Hayat denen olguda huzur güldürür, hüzün ağlatır. Ama hüzünlü bir huzur sadece gülümsetir. Gülümsüyordu Bukre. Islak gözleriyle gülümsüyordu. İlk oturduğunda ona konforlu gelen koltuk, yol uzadıkça rahatsız etmeye başlamıştı. Bütün otobüs yolculuklarında böyle olurdu. Uygar’a baktı. Mışıl mışıl uyuyordu. “Hadi sen de uyu biraz” dedi Selim’e. Selim, koltuğunu arkaya yasladı ve gözlerini kapadı. Beş dakika sonra uykunun kollarındaydı. Otobüs, geceyi çiğneyerek ilerliyordu.</span></p>

      <p class="paragraf para-style-override-8"></p>

      <p class="yildiz">***</p>

      <p class="paragraf para-style-override-8"><span>Kalbinin sesi tarafından kandırılan insanlar vardır. Onlar, kalpleriyle akılları arasında bir seçim yapmışlardır. Kalp ile beynin savaşında asıl kaybeden kendileri olmuştur. Kaybedilmiş bir aşkta, beraber çıkılmış bir yolun yalnızıdır onlar. Mahkûm edildikleri yalnızlığın suçu, onları bu yalnızlığa mahkûm edenler olsa da bedel ödemek onlara düşer. Ama yine de sevmeye devam ederler. Avcılarına âşık olan kuşlardır onlar. Sonra, bütün yolların aynı yere çıktığını gördüklerinde anlarlar kaybolduklarını. Fakat yine de yanlışlığı yalnızlığa tercih ederler. Kendilerine yalanlar söylerler. “Yalan söylemiyorum; gerçekler sürekli değişiyor” diye aldatırlar benliklerini. Gerçekler, simsiyah saçların arasında beliren beyaz bir saç teli gibi sırıtır onlara... Yaralanırlar... Ama ölmezler; arada bir yaşarlar...</span></p>

      <p class="paragraf para-style-override-8"><span>Onlar, bir bahar için bin kışı göze alanlardır. “Önemli değil, uğruna kaybedebileceğim o kadar çok şeyim var ki...” derler ve içinde huzur olmayan bir mutluluğu kendileriyle bölüşürler. Yaşadıkları anı bile yaşayamadıkları geçmişte unuturlar. Kendilerini hatırlatan her şeyi kendilerinde kaybederler. Kaderlerini değiştirmeye yetmez hiçbir rastlantı. Dilsiz olur onların yaraları. Tenin altında konuşur çünkü.</span></p>

      <p class="paragraf para-style-override-8"><span>Yüzüstü bırakılırlar; çünkü en çok sahip olamadıklarına kızan ama en çabuk sahip olduklarından vazgeçen insanlardır onları terk edenler. Aynı acının farklı mutsuzlarıdırlar. “Neden aklımızdakiler yanımızda değil?” sorusunu sorup dururlar kendilerine. Ruhları ısınsa da kalpleri hep kıştır. Bir ağıt dökülür dudaklarından usulca:</span> <span class="char-style-override-4">“Yarın da sabah olacak. Bende batan güneş, sende nasıl doğacak?”</span></p>

      <p class="paragraf para-style-override-8"><span>Sitem dolu bir ağıtın soruya dönüşmüş halidir bu. Cevabı olmasa da, onları rahatlatır. Geriye kalan tek şey artık bir teselli cümlesidir:</span> <span class="char-style-override-4">“Her seven kendi aşkının katilidir.”</span></p>

      <p class="paragraf para-style-override-8"><span>Bunları düşünerek uykuya daldı Bukre. Başı, içinde huzur saklayan bir yastığa düştü. Selim’in omzuna...</span></p>

      <p class="paragraf para-style-override-8"></p>

      <p class="yildiz">***</p>

      <p class="paragraf para-style-override-8"></p>

      <p class="paragraf para-style-override-8"><span>Sabah olduğunda inecekleri yere gelmişlerdi. Pek de rahat olmayan bir yolculuktu. Kamp yapacakları alana doğru, hiç tanımadıkları 30-35 kişilik grupla yürümeye başladılar. Grubun lideri onları yönlendiriyordu. Yarım saatlik yürüyüşten sonra çadır kuracakları alana geldiler. Etrafı ağaçlarla kaplı, yeşilin onlarca tonunu içinde barındıran bir yamaç kenarıydı burası. Bukre ve Selim, çadır için gerekli hazırlıkları tamamlarken, Uygar da onlara yardım ediyordu. Hep birlikte çadırlarını kurdular. Grup lideri, kısa bir konuşma yaparak neden burada olduklarını, iki gün boyunca ne gibi faaliyetlerde bulunacaklarını anlattı.</span></p>

      <p class="paragraf para-style-override-8"><span>Yavaş yavaş herkes birbiriyle tanışmaya ve yardımlaşmaya başlamıştı. Kahvaltıdan sonra felsefe hocası “Doğa ve Felsefe” başlıklı bir anlatı yaptı. Katılımcı olan herkes kendi görüş ve birikimlerini aktararak konuya dahil oldu. Selim de söz aldı. Bukre, gururlanarak dinledi dostunu. Daha sonra bir dağ yürüyüşü gerçekleştirdiler. Sırt çantalarıyla uzun bir yamacı tırmandılar. Kampa döndüklerinde çok yorulmuşlardı. Yeşil çimenlerin üzerine bıraktılar kendilerini. Bukre’nin saçları çimenlerin üzerinden siyah bir ırmak gibi akıyordu. Güneş batmak üzereydi. Solgun ışıkları Bukre’nin yüzünde nefesleniyordu. Yüzünün duru güzelliği daha belirginleşiyordu. Kilometrelerce uzaklardan fark edilebilecek bir güzellikti bu. Kampın en güzel kızıydı Bukre... Ve herkesin gözü onun üzerindeydi. Kendisi fark etmemiş olsa da...</span></p>

      <p class="paragraf para-style-override-8"><span>Keyifle başlayan gün, kendini akşamın yorgun kollarına teslim etmişti. Herkes kamp ateşi için heyecanlanıyordu. Kampın ortasında kocaman bir ateş yakıldı. O ateşte yemekler pişirildi. Gruptakiler birbiriyle kaynaşmaya başlamıştı. Bukre, Selim ve Uygar biraz daha dışa kapalı duruyordu. Küçük yardımlaşmalar dışında kimse onlarla uzun boylu konuşmalara girmemişti zaten.</span></p>

      <p class="paragraf para-style-override-8"><span>Yemekten sonra çevreyi elbirliğiyle temizleyip, ateşin etrafında toplanarak sohbet etmeye başladılar. Sonra bir alkış sesiyle bölündü konuşmaları. Karşı grubun içinde bir gitarist şarkı söylemeye hazırlanıyordu. O gruba doğru yaklaştı herkes. Grup lideri kampın tek müzisyeni olan Cem’i takdim etti. Cem, uzun saçlarıyla bir rock grubu solisti gibi duruyordu. Yüzündeki çocuksu ve aynı zamanda erkeksi ifade ise onu daha da çekici kılıyordu. Kamptaki tüm kızlar, onu hayran hayran izliyordu. Şarkılarına eşlik ediyor, her şarkı sonunda Cem’i çılgınca alkışlıyorlardı. Kendisine gösterilen bu ilgiden memnun görünüyordu Cem. Hayran bakışlarından etkilenmiyormuş gibi görünse de bu durum içten içe çok hoşuna gidiyor, ruhunu okşuyordu. Bukre ve Selim, şarkılara eşlik ederken, Uygar ateşle oynamayı tercih etti. Ateşin göğe yükselen yalımları eşliğinde şarkılardan yapılmış görünmez hareler, dinleyenlerin içini ısıtıyordu. Cem’in hayran olunacak derecede güzel bir sesi vardı. Gece ilerledikçe şarkıların ritmi de hızlanıyor, biraz önce yavaş şarkılarda dans eden çiftler, şimdi kıvrak müziğin eşliğinde yorulmak bilmeden dans ediyordu.</span></p>

      <p class="paragraf para-style-override-8"><span>Cem’in gözü kendisini sükûnetle dinleyen, eşlik eden, abartmadan alkışlayan ama hiç dans etmeyen Selim ve Bukre’ye odaklanmıştı. Selim ve Bukre, Cem tarafından göz hapsinde tutulduklarının farkında değildiler. Zaten hızlı şarkılara geçilince, dinlemeyi bırakıp, kendi aralarında sohbet etmeye başlamışlardı. Daha sonra da Uygar’la ilgilenmeye başladılar. Onun küçük ve yorgun bedeni, bugün için biraz fazla zorlanmıştı. Ama çok eğleniyordu. Onu çadırına götürdüler. Hemen uyudu. Ablası ve Selim çadırın fermuarını çekerek onu uykunun rahat ve huzurlu kollarına bıraktılar. Az ötede duran irice bir kayanın üstüne çekildiler sonra. Müzik devam ediyordu. Bir süre sonra o da bitti. Alkışlar eşliğinde yerinden kalktı Cem. Elinde gitarıyla birlikte çadırına doğru yürüdü. Birkaç genç kız kendisiyle konuşmak istedi. Pek yüz vermedi Cem. Aslında onun niyeti Bukre ve Selim’in yanına gitmekti.</span></p>

      <p class="paragraf para-style-override-8"><span>Cem’in kendilerine doğru yaklaştığını görünce sohbeti kestiler. Bir iki adım ötelerinde durarak kibarca selam verdi Cem. “İyi geceler arkadaşlar.” Bukre, onu gece boyunca otururken gördüğü için, uzun boyu kendisini çok şaşırtmıştı. Geniş omuzları ve buğdayımsı teniyle, daha da önemlisi insanın gözlerinden içine giren keskin bakışlarıyla karşısındaki kişiyi hemen etkisi altına alabilen biriydi Cem.</span></p>

      <p class="paragraf para-style-override-8"><span>“İyi geceler” dedi Selim kendine has kibarlığıyla. Aynı anda, aynı zarafetle Bukre de aynı karşılığı verdi. Yüzüne hoş bir gülümseme yayıldı Cem’in. Bukre, “Bir insana gülmek ancak bu kadar yakışır...” diye geçirdi içinden. Bir yandan da onun neden bunca arkadaşı varken kendi yanlarına geldiğini düşünüyordu.</span></p>

      <p class="paragraf para-style-override-8"><span>Çok geçmeden Cem, “Daha önce sizi hiç görmemiştim. Yenisiniz sanırım?” dedi.</span></p>

      <p class="paragraf para-style-override-8"><span>Selim, “Evet ilk defa katılıyoruz ama ben uzun zamandır Facebook sayfanızdan derneğinizi takip ediyordum. Hatta birkaç defa Kadıköy’deki ‘İnsan Nedir?’ konulu etkinliklerinize de katıldım” dedi.</span></p>

      <p class="paragraf para-style-override-8"><span>Cem iki adım daha yaklaşarak elini uzattı. “Adım Cem.”</span></p>

      <p class="paragraf para-style-override-8"><span>“Memnun oldum, ben de Selim. Bu da dostum, çocukluk arkadaşım Bukre.”</span></p>

      <p class="paragraf para-style-override-8"><span>Cem gözleri parlayarak Bukre’ye döndü. Bukre, soğuk ama çekici ifadesinden taviz vermeden, yapmacık bir gülümsemeyle uzattı elini.</span></p>

      <p class="paragraf para-style-override-8"><span>“Çok değişik bir isim. Nedir anlamı?” dedi elini uzatırken Cem. Bukre, adının anlamının sorulmasına alışıktı.</span></p>

      <p class="paragraf para-style-override-8"><span>“Sabaha karşı. Gecenin sabaha en yakın olan zamanı. Adımın anlamı bu...”</span></p>

      <p class="paragraf para-style-override-8"><span>Aldığı cevaptan memnundu Cem. “Bugün yeni bir şey daha öğrendim” dedi.</span></p>

      <p class="paragraf para-style-override-8"><span>Cem, gözlerini Bukre’den ayırmıyordu. İkisi de bakışlarının her çarpışmasında bir boşluğa düşer gibi oluyordu. Durumu fark eden Selim, “Kayamıza oturmaz mısınız?” diye sordu.</span></p>

      <p class="paragraf para-style-override-8"><span>Bu soru Cem’i kendine getirmişti. “Memnuniyetle” diyerek ve önceliği Bukre’ye vererek kibarlığını gösterdi. Konuşkan ve cana yakın birine benziyordu Cem. “Ee? Nasıl buldunuz kampımızı?” diye sordu. Ortaya atılmış, öylesine bir soruydu bu. Özellikle birine sorulmamıştı. Selim, kendisini sorunun öncelikli muhatabı olarak gördüğü için hemen cevap verdi.</span></p>

      <p class="paragraf para-style-override-8"><span>“Her şey çok güzel... Kafamızı dağıtmak için gelmiştik zaten. İyi ki de gelmişiz.”</span></p>

      <p class="paragraf para-style-override-8"><span>Cem, Bukre’ye dönerek, “Siz de eğleniyor musunuz?” diye sordu.</span></p>

      <p class="paragraf para-style-override-8"><span>Bukre, küçümseyici bir tavırla, “Eğlenmeye gelmedik biz. Sadece beynimizi dinlendiriyoruz. Zaten Selim gerekli cevabı vermişti biraz önce” dedi. Sesindeki yapay sertlik hemen anlaşılıyordu. Neden böyle bir yanıt verdiğini kendi de anlayamadı. Kendini hoşlandığı erkeğin dikkatini çekmek için ona tavırlı yanıtlar veren ortalama kızlar gibi hissetti bir an. Yaptığından utanır gibi oldu. Cem, hiçbir şey olmamış gibi gülümsemeye devam ediyordu. Bukre’nin bu tavrını ya anlamamıştı ya da anlamazdan gelmişti. Ya da bu tavır çok hoşuna gitmişti.</span></p>

      <p class="paragraf para-style-override-8"><span>“Yarın kanoyla açılacağız, çok keyifli olacak” dedi ve gülümsedi. Bukre, cevap vermedi. Selim girdi araya.</span></p>

      <p class="paragraf para-style-override-8"><span>“Bukre’nin kardeşi binemez, korkar. O yüzden katılabileceğimizi sanmıyorum.”</span></p>

      <p class="paragraf para-style-override-8"><span>Cem hemen atıldı. “Eğer sizi bu zevkten mahrum bırakacaksa, ben Bukre Hanım’ın kardeşiyle ilgilenirim.</span></p>

      <p class="paragraf para-style-override-8"><span>Bukre, duruma müdahale etme gereği duydu. “Gerek yok Cem Bey. Nezaketiniz için teşekkür ederim” dedi. Sözleri bir öncekilerden daha sert gibi görünse de yumuşak bir ton kullanarak konuşmuştu bu kez. Hatta biraz nüktedan bile denebilirdi. Kısa bir duraksamadan sonra gülmeye başladı Cem. Selim ve Bukre, anlamsız bir şekilde birbirine baktı. Cem gülmeye devam ediyordu. Bukre, daha fazla dayanamadı.</span></p>

      <p class="paragraf para-style-override-8"><span>“Söylediğimin nesi komik Cem Bey?” Sesindeki kızgınlık bile Cem’i gülmesinden alıkoyamadı. Karnını tutarak cevap vermeye çalıştı.</span></p>

      <p class="paragraf para-style-override-8"><span>“Ya çok özür dilerim” dedi. Gülmekten zor konuşuyordu. “Burada dağ başındayız. Dağ sporları falan yapıyoruz, şarkılar söylüyoruz. Kamp içindeyiz ama birbirimize sürekli hanım, bey falan diyoruz Türk</span> <span>f</span><span>i</span><span>lmi gibi... Ona gülüyorum.” Bu açıklamayı yaparken hâlâ gülmeye devam ediyordu. Ama karşısındakilerle göz göze geldiğinde, onların gülmediğini fark etti. Hatta ikisi de sert bakışlarla eziyordu Cem’i... Cem’in önce yavaş yavaş gülüşü sonlandı, sonra yüzüne bir ciddiyet indi, kızarmaya başladı. “Yani şey... Ne bileyim işte komik geldi bir anda” dedi ve kafasını öne eğdi utanarak. “Değil miydi sizce?” diye sorup, yalvaran gözlerle yüzlerine baktı. Tam o anda Bukre ve Selim, kahkahayı koyuverdi. Aptala dönmüştü Cem. Bir süre anlamadan seyretti. Sonra o da onlara eşlik etti. Güzel bir dostluğun ilk adımı bu kahkahalarla atılmıştı.</span></p>

      <p class="paragraf para-style-override-8"></p>

      <p class="yildiz">***</p>

      <p class="paragraf para-style-override-8"></p>

      <p class="paragraf para-style-override-8"><span>Kampın ikinci günü çok eğlenceli geçmişti. Cem, Bukre, Selim ve Uygar tüm etkinliklere beraber katılmış, akşama kadar ayrılmamışlardı. Özellikle Cem’in uygara yaklaşımı tam bir ağabey gibiydi. Bu, Bukre’nin çok hoşuna gitmişti. Kamptaki diğer kızların gözü de Cem’in üzerindeydi gün boyu. Ama Cem o bakışlara hiç aldırmıyordu. Akşam çadırlarını topladılar ve dönüş için otobüse bindiler. Bu kez Selim’in yanında Cem oturuyordu. Yol boyunca, birbirlerini daha iyi tanımak adına, hayatlarıyla ilgili sorular sordular. Herkes çok mutlu görünüyordu. Selim bir ara, “Aslında hayat çok güzelmiş de biz yanlış anlamışız” dedi. Cem gülüşleriyle karşılık verdi.</span></p>

      <p class="paragraf para-style-override-8"><span>Bukre, bir ara İstanbul’da ne yaptığını sordu Cem’e...</span></p>

      <p class="paragraf para-style-override-8"><span>“Ben bir müzisyenim” dedi Cem. “Bazı mekânlarda sahne alıyorum. Öyle sürekli olmuyor tabii. Dönemlik işler bizimkisi.” Tam o sırada Selim ileriye yönelik palanlarının ne olduğunu sordu Cem’e. “Bestelerim var. En büyük hayalim bir albüm çıkartmak. Ama çok zor görünüyor. Şimdi herkes korsanda... Firmalar albüm yapmaya pek yanaşmıyor. Para biriktiriyorum. Kendi imkânlarımla başarmaya çalışacağım.”</span></p>

      <p class="paragraf para-style-override-8"><span>“O nasıl olacak?” diye sordu Bukre.</span></p>

      <p class="paragraf para-style-override-8"><span>“Stüdyo kiralayacağım. Bana bir albüm için on gün yeter. Bestelerim hazır. İyi bir düzenlemeciyle çalışırsam, istediğim gibi olur. Gitarları ben çalacağım. Diğer çalgılar için kafamda bazı isimler var. Kayıt işi bitince de f</span><span>i</span><span>rma f</span><span>i</span><span>rma gezeceğim. Her şey paraya bakıyor işte” dedi. Hayalini anlatırken</span> <span>gözlerinden bu işi yapmayı ne kadar çok istediği anlaşılıyordu.</span></p>

      <p class="paragraf para-style-override-8"><span>“Bir gün bize şu bestelerini dinletir misin? Yoksa albümü mü bekleyelim?” dedi Bukre.</span></p>

      <p class="paragraf para-style-override-8"><span>Cem, gülümsedi. “Bir gün çıktığım mekâna gelin. Orada dinlersiniz.”</span></p>

      <p class="paragraf para-style-override-8"><span>Cem, Selim ve Bukre’yi tanımak için özel hayatlarıyla ilgili sorular soruyordu. Ve aldığı her cevaptan sonra o da kendi hayatından bir şeyleri onlarla paylaşıyordu. Ailesi Mersin’de yaşıyordu Cem’in. Dört kardeşlerdi. Babası Mersin Limanı’nda çalışıyordu. Annesi ise özel bir bankada... Yirmi sekiz yaşındaydı Cem. Ama daha genç gösteriyordu. Üstüne sinmiş ve hiç çıkmayan bir çocuksuluk vardı. Haf</span><span>i</span><span>f haşarı, esprili, zeki ve çokça yakışıklıydı. İstanbul’da nerede oturduğunu sordu Selim. Bakırköy cevabını alınca da çok sevindi. “Yakınız” dedi. “Biz de Bahçelievler’de oturuyoruz.”</span></p>

      <p class="paragraf para-style-override-8"><span>“Vuuu!” dedi Cem. “Çok rahat görüşürüz o zaman.”</span></p>

      <p class="paragraf para-style-override-8"><span>“İnşallah” diye yanıtladı Selim. Onun bu çocuksu tavırları, Selim’in olgun haline pek benzeşmiyordu ama yine de iyi anlaşıyorlardı.</span></p>

      <p class="paragraf para-style-override-8"><span>Bukre, Cem’in gözlerinde anlamını bir türlü kavrayamadığı bir ışık görüyordu. Ve ne zaman göz göze gelseler bu ışık sanki daha da belirginleşiyordu. Bir yandan sohbet ederlerken, diğer yandan da bunun ne olduğunu düşünüyordu Bukre. Kuvvetli bir çekiciliği vardı Cem’in. Ama aynı zamanda görünmez bir duvarla örülüydü sanki. Dünyaları çok ayrıydı aslında. Ortak bir yan bulmaya çabalamak anlamsız geliyordu Bukre’ye...</span></p>

      <p class="paragraf para-style-override-8"><span>Yorgun bedenleri uykuya yenik düştüğünde, sabah olmak üzereydi. Otobüs İstanbul’a yaklaşmıştı. Gözünü ilk açan Selim oldu. Şöyle bir etrafına bakındı. Herkes uyuyordu. Sonra kitabına uzandı ve okumaya başladı. Yaklaşık bir saat sonra Cem uyandı. Ardından Uygar. Uygar hemen ablasını uyandırdı. “Abla daha ne kadar yolumuz var” diye sordu. Az kalmıştı.</span></p>

      <p class="yildiz">***</p>

      <p class="paragraf para-style-override-8"><span>Otobüsten inince aynı yöne gidecekleri için hep beraber aynı taksiye bindiler. Takside birbirlerinin telefon numarasını kaydettiler. Bukre ilk defa aile hattının numarasını bir yabancıya veriyordu. Yine de bundan bir rahatsızlık duymadı. İçinden bir his Cem’e güvenmesi gerektiğini söylemişti. Önce Cem’i Bakırköy’e bıraktılar. Taşhan Caddesi’ndeki bir apartmanın bekârlar için kiralanan birinci kat dairelerinden birinde oturuyordu. Daha sonra kendi mahallelerine doğru hareket ettiler. Cem, arkalarından el sallıyordu.</span></p>

      <p class="paragraf para-style-override-8"><span>Biraz uzaklaştıktan sonra Bukre, “Sence nasıl biri?” diye sordu Selim’e.</span></p>

      <p class="paragraf para-style-override-8"><span>Selim hiç tereddüt etmeden, “Bence iyi biri” diye yanıtladı soruyu. Her ikisi de aynı kanıdaydı.</span></p>

      <p class="paragraf para-style-override-8"><span>O gece yatağında düşünüp durdu Bukre. İki mükemmel gün geçirmişti. Son günlerde yaşadığı o can sıkıcı olay aklına bile gelmemişti bu iki günde. Selim’in çabaları işe yaramıştı. Bukre ne zaman üzülse, Selim hep yardımına koşardı. Hemen hayata döndürürdü onu... O gece uykuya dalana kadar dua etti Rabb’ine. Sayıları giderek azalan Selim gibi düzgün ve dürüst insanlar için dua etti. Tek istediği, Merve’nin bir gün Selim’in aşkını fark etmesiydi. Bir insanın sizi sevdiğini fark etmemeniz, karşınızdaki insanı öldürmeden, katili olmanız demekti. Böyle bir durumu hak etmiyordu Selim. O, kötü hayatın iyi insanıydı. İçinde gizli bir yara taşıyordu. Bukre’den başka kimse o yaranın ne olduğunu bilmiyordu. Yaranın sırrı acısında gizliydi. Selim ne öyle bir yarayı, ne de öyle bir acıyı hak ediyordu. O gece yemin etti Bukre; eğer bu aşkı Merve fark etmezse, kendisi fark ettirecekti. Can dostunun böyle sessizce erimesine seyirci kalamazdı.</span></p>

      <p class="paragraf para-style-override-8"><span>Kaderin garip bir cilvesiydi bu. Bin bir canla severken, uğruna verecek sadece bir canının olması... Yine de istense hiç düşünmeden o canı verebilecek biriydi Selim. Bunu, geçmişteki tecrübelerinden biliyordu Bukre. Geçmiş önemliydi onun için. Bugünün verdikleriyle kendine güçlü bir yarın kurabilirdi insan. Hiçbir bugün, yarınsızlığı hak etmiyordu çünkü... Ama çizilen o yolda ilerlemek için mazinin tecrübelerine ihtiyaç vardı. Tecrübe dediğinse izlerini gördükçe hatırladığın bir yaraydı.</span></p>

      <p class="paragraf para-style-override-8"></p>

      <p class="yildiz">***</p>

      <p class="paragraf para-style-override-8"></p>

      <p class="paragraf para-style-override-8"><span>Ertesi sabah cep telefonuna düşen mesajla uyandı Bukre. Bir günaydın mesajıydı bu ve Cem’den geliyordu. O da</span> <span class="char-style-override-4">Günaydın</span> <span>yazarak yanıt verdi. Yüzünde mutlu bir gülümseme oluştu. Hemen Selim’i aradı. “Günaydın Kuzu. Nasılsın?”</span></p>

      <p class="paragraf para-style-override-8"><span>Selim şaşırmıştı. “Sana da günaydın. Sen bu saatte uyanır mıydın? Hayırdır minik kuş?”</span></p>

      <p class="paragraf para-style-override-8"><span>“Sabah sabah güzel bir mesajla uyandım. Cem’den geldi.” Cümlenin sonuna doğru, yüzünde oluşan gülümseme sesine de sirayet etmişti.</span></p>

      <p class="paragraf para-style-override-8"><span>Selim Bukre’nin sesinin o halini iyi biliyordu. “Hadi bakalım hayırlısı olsun” dedi kinayeyle.</span></p>

      <p class="paragraf para-style-override-8"><span>Bukre, ciddi bir tavır takındı hemen. “Bir şeyleri mi ima etmeye çalışıyorsun Selim?”</span></p>

      <p class="paragraf para-style-override-8"><span>“Evet” diye yanıt verdi Selim hınzırca bir gülüş eşliğinde. Buluşup konuşmaya karar verdiler.</span></p>

      <p class="paragraf para-style-override-8"><span>Bukre, evden çıkmadan mail’lerini kontrol etmek istedi. Bilgisayarını açtı ve mail’lerini taradı. Sonra Facebook sayfasına girdi ve Cem’den gelen ekleme davetiyle karşılaştı. Kabul etti hemen. Sonra fotoğraflarını incelemeye başladı Cem’in. Sahnede şarkı söylerken çekilmiş fotoğraflarıyla doluydu prof</span><span>i</span><span>li. Gece insanlarından oluşan gruplarla, şamatalı anların duruşları vardı her karede. Ne kadar da ayrı dünyaların insanları olduklarını düşündü. Sonra boş verdi içinden. Her insanın sosyal hayatı ve yaşam biçimi aynı olacak değildi ya! Bunu düşünür düşünmez de neden böyle bir savunma yaptığını sordu kendine. Yoksa...</span></p>

      <p class="paragraf para-style-override-8"><span>Tam bu sırada</span> <span class="char-style-override-4">Kabul ettiğin için sağ ol :)</span> <span>mesajı geldi Cem’den. Demek o da bilgisayar başındaydı.</span> <span class="char-style-override-4">Rica ederim ne demek ;)</span> <span>diye yanıtladı hemen. Beklenen cevap gecikmedi:</span></p>

      <p class="siir-ustbosluk" xml:lang="en-GB"></p>

      <p class="paragraf para-style-override-8"><span class="char-style-override-4">Bugün ne yapıyorsun?</span></p>

      <p class="paragraf para-style-override-8"><span class="char-style-override-4">Selim’le buluşacağız.</span></p>

      <p class="paragraf para-style-override-8"><span class="char-style-override-4">Hadi ya! Tüh :(</span></p>

      <p class="paragraf para-style-override-8"><span class="char-style-override-4">Neden üzgün yaptın?</span></p>

      <p class="paragraf para-style-override-8"><span class="char-style-override-4">Ben de bugün ikinizi çıktığım mekâna davet edecektim.</span></p>

      <p class="paragraf para-style-override-8"><span class="char-style-override-4">Geliriz :)</span></p>

      <p class="paragraf para-style-override-8"><span class="char-style-override-4">Gerçekten mi?</span></p>

      <p class="paragraf para-style-override-8"><span class="char-style-override-4">Geliriz tabii, neden gelmeyelim?</span></p>

      <p class="paragraf para-style-override-8"><span class="char-style-override-4">Oleeeyy. Çok sevindim :)</span></p>

      <p class="paragraf para-style-override-8"><span class="char-style-override-4">Kaçta ve nerde?</span></p>

      <p class="paragraf para-style-override-8"><span class="char-style-override-4">Önce Selim’e gelip gelemeyeceğini sormayacak mısın?</span></p>

      <p class="paragraf para-style-override-8"><span class="char-style-override-4">Hayır! Biz birbirimize gelip gelmeyeceğimizi sormayız; sadece “Gel!” deriz. Ve neden diye sormadan koşa koşa gideriz nereye çağrılmışsak. Gerçek dostlar dostun “Gel!” çağrısına neden diye sorarak yanıt vermez. Geliyorum der.</span></p>

      <p class="paragraf para-style-override-8"><span class="char-style-override-4">Kıskandırdınız beni şimdi. Demek ki benim etrafımda hiç dostum yokmuş :(</span></p>

      <p class="paragraf para-style-override-8"><span class="char-style-override-4">Bence buradan yazışmayalım. İstersen ara beni ve adres saat söyle.</span></p>

      <p class="paragraf para-style-override-8"></p>

      <p class="yildiz">***</p>

      <p class="paragraf para-style-override-8"></p>

      <p class="paragraf para-style-override-8"><span>Akşamüstü buluştular. Üsküdar’da, canlı müzik yapan bir kafeydi burası. Bir iş hanının teras katındaydı. Adı da Teras Kafe’ydi zaten. Göz önünde bir yer olmamasına rağmen, çok kalabalıktı. Cem tarafından kendileri için ayrılan masaya oturdular. Üzerinde, iyi bir ev sahibi olmaya çalışan insanların telaşını taşıyordu Cem. Çaylarını içerken sohbet etmeye başladılar. Bukre’nin evden çıkarken kendine daha fazla özen göstermiş olması Selim’in gözünden kaçmamıştı. Neyse ki Cem, bu ayrıntıyı fark edecek kadar tanımıyordu Bukre’yi.</span></p>

      <p class="paragraf para-style-override-8"><span>Türlü şakalar ve esprilerin ardından sahneye çıkma zamanı gelmişti Cem’in. Önce gitarının akordunu yaptı. Sonra mikrofon açısını ayarladı. Küçük bir selamlamadan sonra ilk şarkısına geçti. Bir aşk şarkısıydı bu. Şarkıyı söylerken, arada bir Bukre’nin gözlerinin içine bakıyordu. Bu hareket Bukre’nin hoşuna gitse de utanarak kaçırıyordu bakışlarını. Selim kendini şarkıların ahengine kaptırmıştı. Bir ara, “Kesinlikle albüm çıkartmalı” dedi. Bukre onayladı. Cem’in sesindeki büyü, ikisini de etkilemişti. Birlikte bildikleri şarkılara eşlik ettiler, bilmediklerini sessizce dinlediler. Bir saat sonra ara verdi Cem ve masaya döndü.</span></p>

      <p class="paragraf para-style-override-8"><span>Sahneden iner inmez, hayranları arasında “Acaba bizim masamıza gelir mi?” beklentisi oluştu. Özelikle kızların kalabalık olduğu masalar, sanki bakışlarıyla buyur ediyorlardı yanlarına. Cem, misaf</span><span>i</span><span>rlerinin masasına odaklanarak gelip yerine oturdu. Sanki o programı sadece onlar için yapıyormuş gibiydi. Selim ve Bukre sahnesini çok beğendiklerini söyleyip tebrik ettiler.</span></p>

      <p class="paragraf para-style-override-8"><span>Mekânın alkolsüz olması Selim’in ve Bukre’nin çok hoşuna gitmişti. Asla içki içmezlerdi. Tam bir Yeşilaycıydılar. Bu düşüncelerini hemen paylaştılar onunla. Cem, “İçen insanlara şarkı söylemek benim tarzım değildir zaten” dedi. “O yüzden bu tür mekânları seçiyorum.” Cem’in bu tavrını takdir ettiler.</span></p>

      <p class="paragraf para-style-override-8"><span>Bukre, “Neden kendine ait şarkıları seslendirmiyorsun?” diye sordu. Cem, şarkılarını albümüne sakladığını ve yayılmasından, hatta çalınmasından korktuğunu, bu yüzden çıktığı mekânlarda kendi eserlerini pek seslendirmediğini söyledi.</span></p>

      <p class="paragraf para-style-override-8"><span>“Çok nadiren okuyorum. Ama bir gün benim eve gelirsiniz, size evde söylerim olmaz mı?” dedi.</span></p>

      <p class="paragraf para-style-override-8"><span>On beş dakika sonra yine çıktı sahneye. Gözü yine Bukre’deydi. “Bu şarkıyı beni ilk defa burada dinlemeye gelen Bukre ve Selim için seslendiriyorum” dedi. Yan masalar biraz kıskanarak baksa da zoraki bir şekilde alkışladı. Utanmıştı Bukre. Daha büyük bir dikkatle dinlemeye başladılar. Şarkının içinde</span> <span class="char-style-override-4">“Sarılmış bir yara yeniden kanar mı?”</span> <span>diye bir söz geçiyordu. İlk defa duyuyorlardı böyle bir şarkıyı. Şarkı devam ediyordu:</span> <span class="char-style-override-4">“Sarılmış bir yara yeniden kanar mı? / Küllenmiş bir ateş yeniden yanar mı?”</span> <span>Cem’in gözleri Bukre’den ayrılmıyordu.</span></p>

      <p class="paragraf para-style-override-8"><span>Kendini, hem düşmekten korktuğu hem de düşmek istediği bir uçurumun kenarında hissediyordu Bukre. Aşk yağmuru, altında ıslanması için, onu bir şarkı kılığında çağırıyordu sanki... Ama Bukre, ıslanmaya hiç hazır değildi. Topraklar kuraklıktan ölse de yağmurlar yavaşça inerdi. Islanmaktan korkmak da neyin nesiydi? Nasılsa bütün yağmurlar bir gün dinerdi. Aşk yağmuru adamı ıslatırken yakardı. Ama Bukre, hazır değildi böylesi bir yangına. Ki o yangını iyi bilirdi. Fakat yanarken ıslatanlar bile çare olamamıştı ki...</span></p>

      <p class="paragraf para-style-override-8"><span>Uçurumun yüksekliği, havada geçen zamanda ölmemeyi uzatmaktan başka bir işe yaramaz. Ve her uçurumun bir sonu mutlak vardır. Ne kadar uzun düşersen, o kadar çabuk ölürsün. Kendini uçurumlarda kaybetmeyenlerse, yamaçların yaralarıyla yaşar. Kanayarak yaşamaktır bu... Evet! Aşktan korkuyordu Bukre. Çünkü yaralıydı. O yaralarla bir uçurumdan daha atlayamazdı. En iyisi iyileşmeyi beklemekti.</span></p>

      <p class="paragraf para-style-override-8"></p>

      <p class="yildiz">***</p>

      <p class="paragraf para-style-override-8"></p>

      <p class="paragraf para-style-override-8"><span>Mekândan hep birlikte çıkıp, Kadıköy’e geçtiler. Bakırköy deniz otobüsüne bindiler. Yol boyunca hiç durmadan konuştular. Çok güzel bir gündü. Ama Bukre’nin aklının yarısı içindeki uçurumun kenarında kalmıştı. Ve ne zaman Cem’in gözlerine baksa, o uçuruma bir adım daha yaklaşıyordu. Kafası çok karışmıştı. Selim’le konuşmalıydı. Evet! Kesinlikle Selim’le konuşmalıydı. Böyle zamanlarda ona en iyi çare, Selim’le konuşmaktı. Bakırköy’e indiler. İstanbul Caddesi’nde ayrıldılar. Ayrılırken o şarkıyı sordu Bukre.</span></p>

      <p class="paragraf para-style-override-8"><span>“Kimindi?”</span></p>

      <p class="paragraf para-style-override-8"><span>Cem gülümsedi.</span></p>

      <p class="paragraf para-style-override-8"><span>“Senindi.”</span></p>

      <p class="paragraf para-style-override-8"><span>Sersem gibiydi Bukre. Ağır adımlarla uzaklaşırlarken oradan, sanki şehir onlara gülüyordu. Karmakarışıktı duyguları. Bunca yanılgıdan sonra yeniden aşka yürümek, eskitilmiş bir hayata taze adımlarla başlamak gibiydi. Kendisi ne kadar dik yürüse de adımladığı yol eğriydi. Eğri yolda doğru yürünmezdi. Bir yandan çok korkuyor, diğer yandan korktuğu şeye teslim olmak istiyordu. İlk kez korkudan kaçmıyordu ve ilk kez korkusu onu kucaklıyordu.</span></p>

      <p class="paragraf para-style-override-8"><span>Yan yana, konuşmadan yürüdüler. Aslında Selim’le konuşacağı o kadar çok şeyi vardı ki Bukre’nin... Fakat beyninde dolaşıp duran düşünceleri, bir türlü dilinde sıraya koyamıyordu. Ağzını açsa, açtığıyla kalacaktı sanki. Selim, “Âşık oluyorsun” dedi birden.</span></p>

      <p class="paragraf para-style-override-8"><span>Duymak istediği en son cümle buydu Bukre’nin. Tedirgince baktı yüzüne Selim’in. Adımları yavaşladı. Bir insan tarafından bu kadar iyi tanınmak, bazen çıplak bırakıyordu kişiyi. Önce inkâr etmek istedi. “Hayır” demek geçti içinden. Ama Selim buna kahkahayla gülerdi, biliyordu. Vazgeçti. “Nerden anladın?” diye sordu.</span></p>

      <p class="paragraf para-style-override-8"><span>Selim işi hemen sulandırdı. “Bir kadın yolda yürürken yanındakiyle konuşmuyorsa, ya âşık olmak üzeredir, ya da dünyanın sonu gelmiştir.” Tebessüm etti Bukre. Kafasının karışıklığı adımlarına yansıdı. Selim’e çarpa çarpa yürüyordu.</span></p>

      <p class="paragraf para-style-override-8"><span>Cumhuriyet Meydanı’na geldiler. Minibüse binmediler. İncirli Caddesi’ni adımladılar hiç konuşmadan. E-5’in üzerindeki köprüden geçtiler. Ömür Plaza’nın önünde durdular. Yorulmuşlardı. Plazanın yola bakan tarafındaki kahve mekânına oturdular.</span></p>

      <p class="paragraf para-style-override-8"><span>Selim alakasız bir konudan söz etmek istedi.</span></p>

      <p class="paragraf para-style-override-8"><span>“Bugün dershaneye de gitmedin?”</span></p>

      <p class="paragraf para-style-override-8"><span>Gözlerini önündeki kahveden ayırmadan cevap verdi Bukre.</span></p>

      <p class="paragraf para-style-override-8"><span>“Bugünlerde canım hiç ders çalışmak istemiyor.”</span></p>

      <p class="paragraf para-style-override-8"><span>Selim bu cevaba hiç şaşırmadı. Bukre’yi çok iyi tanıyordu. Aslında o, aşktan değil, âşık olmaktan korkuyordu. Sonralara yüklediği tedirginlikler, aşkın önüne geçiyordu.</span></p>

      <p class="paragraf para-style-override-8"><span>“Bir yenilgi daha yaşamak istemiyorsun, seni anlıyorum. Cem’e karşı bir şeyler hissettiğini ikimiz de biliyoruz Yavru Kuşum. Gözlerinde çok tanıdık bir parıltı var. Aynı parıltıyı Cem’in gözlerinde de görüyorum. Adam sana resmen âşık” dedi Selim.</span></p>

      <p class="paragraf para-style-override-8"><span>Bukre, derin bir iç çekti ve itiraf etti.</span></p>

      <p class="paragraf para-style-override-8"><span>“Korkuyorum Selim, çok korkuyorum.” Kahvesinden bir yudum daha aldı ve devam etti. “Çok yeni bir ayrılık yaşadım biliyorsun. Gerçi senin sayende o kadar hissetmiyorum acısını... Her anımı dolduruyorsun. Üzülmeme fırsat vermiyorsun. Hep beni mutlu etmek istiyorsun. Senin adın dostluğun tanımıdır benim için. Sen olmasan ben şu anda çok daha kötü durumda olurdum. İyiyim. Hem de çok iyiyim şimdi. Ama yine de yeni bir aşk için kendimi hazır hissetmiyorum. Cem, gerçekten doğru insan olabilir ama bir doğru için, bin yanlışa düşmek istemiyorum. Sence de biraz acele etmiş olmaz mıyım Kuzu?”</span></p>

      <p class="paragraf para-style-override-8"><span>Böyle bir konuşma yapmasını bekliyordu Selim. Bu yüzden hazırlıklıydı.</span></p>

      <p class="paragraf para-style-override-8"><span>“Aşk zaman tanımaz Bukre. Ne durdurabileceğimiz, ne de erteleyebileceğimiz bir duygudur o... Aşk kapımızı çalmışsa ‘Şimdi müsait değilim sonra gel!’ diyemeyiz ona. Aşk izin almaz. Bu yüzden zamanı da yoktur onun. Soframıza kurulan davetsiz bir misaf</span><span>i</span><span>r gibidir. Bence senin asıl tedirginliğin aşk değil, aşkın getirecekleri.”</span></p>

      <p class="paragraf para-style-override-8"><span>Hemen araya girdi Bukre.</span></p>

      <p class="paragraf para-style-override-8"><span>“Aşkın ne getireceğini bilmiyorum ki Selim. Her zaman sonu kötü olacak değil ya... Belki gerçekten çok mutlu olacağım ama işte...”</span></p>

      <p class="paragraf para-style-override-8"><span>Biraz düşündükten sonra Bukre’ye hak verdi Selim.</span></p>

      <p class="paragraf para-style-override-8"><span>“Doğru diyorsun Yavru Kuşum. Ben hep şanssız olduğum için bu konuda, endişelerim de hep olumsuz tarafta. Sen haklısın. Güçlü bir karakterin var senin. Sonu kötü olsa ne olur ki zaten? Sen yaranı sarmayı iyi biliyorsun. Ben kendi yarasını senin kadar çabuk saran başka birini tanımıyorum bu dünyada.”</span></p>

      <p class="paragraf para-style-override-8"><span>Söylediklerinde haklıydı Selim. Ama yine de tam anlayamadığı bir şey vardı. Erkeklerin hiçbir zaman anlayamayacağı bir durumdu bu. “Her ne kadar güçlü görünsem de hâlâ sarılmayı bekleyen yanlarım var Selim! Nihayetinde ben de bir insanım. Bu kadar güçlü göründüğüm için bende açtıkları yaraları, benim sarmamı bekliyorlar. ‘Bukre güçlü! Sarar yarasını iyileşir nasılsa’ diyorlar...”</span></p>

      <p class="paragraf para-style-override-8"><span>Biraz yükselmişti ses tonu farkında olmadan... Dudakları titriyordu. Soran gözlerle baktı Selim’e.</span></p>

      <p class="paragraf para-style-override-8"><span>“Şimdi soruyorum sana Selim; insanın yarasını tek başına, kendi kendine sarması iyileşmek midir?”</span></p>

      <p class="paragraf para-style-override-8"><span>Bukre’nin bu sorusunun altındaki derinlikte kayboldu Selim. “Değildir...” diyebildi fısıltıyla. “Sadece ayağa kalkmaktır belki, ama iyileşmek değildir” dedi. Haklıydı Bukre. Bu haklılık, kendi durumuna da uygun düşüyordu çünkü... O da, Merve’nin bilmeden açtığı yaralarını kendi sarıyordu içinde. Her defasında ayağa kalkıyordu, ama iyileşemiyordu. Birine ihtiyacı vardı. Yanındalığıyla onu iyileştirecek birine... Yarasını kendi sarabilirdi ama o yaranın iyileşmesi için yaranın sahibine ihtiyacı vardı. Ama sevildiğinden haberi yoksa eğer, yaranın sahibi bunu anlayamazdı. Anlaması için o yaranın biraz da kendinde kanaması lazımdı. Selim, böyle uzaktan severken, kalbindeki yara başka bir tende nasıl kanardı?</span></p>

      <p class="paragraf para-style-override-8"><span>Bukre ve Selim, ortak hüzünlerin birbirine bağladığı ve dağladığı iki insandı... Ortak hüzünler birlikte ağladığında, iyileşirdi yaralar... Ama doğruyu aramayacak kadar bezgin, yalana inanacak kadar kolaycı insanlar bilmezdi bunu. Onlar ki yüzlerinde “Olmayan kendileri”ni yansıtan bir maskeyle dolaşır, kendilerini kanıtlamaya güçleri yetmediğinden, başka kimliklere saklanmayı tercih ederlerdi.</span></p>

      <p class="paragraf para-style-override-8"><span>Yeryüzü, gerçek olamadıkları için gerçekmiş gibi yapan insanlarla doluydu. Bilmedikleri en büyük gerçekse, bir hiç için bin hiç olmalarıydı... Kalbi tarafından terk edilmiş insanlardı onlar. Gömüldüklerinde ölü sayılsalar da yaşarken de ölüydüler aslında... Onların ortak hüzünleri, kendilerini kandırmak için kullandıkları sahteliklerde gizliydi. Dünya, birbirlerini dinlemeden birbirlerine hak veren insanların sahte cennetiydi. Bu sahte cennetin gerçek cehenneminde yanmaksa, Bukre ve Selim gibilerine paylanan bir eşitsizlikti.</span></p>

      <p class="paragraf para-style-override-8"><span>Bukre ve Selim gibiler, aşk uğruna kendi kuraklıklarına başkalarının nehirlerini taşımayacak kadar erdemliydiler. Koşullu sevmezlerdi. “Gülü seven dikenine katlanmasın, dikenini de sevsin...” diyenlerdendi onlar. Dikenlerden gelecek acıyı “Acın sağ olsun...” diye karşılarlardı. Kendilerini söndürmek için başkalarını yakmazlardı. Başkaları ışık saçmak için karanlığa ihtiyaç duyarken, onların ışığının kaynağı parlayan gelecekti... Hayat, dürüst insanları bile değiştirecek kadar kötü olsa da içlerinde hiç büyümeyen saf çocukluklarını öldürmeden büyütmenin saflığını ve dürüstlüğünü taşıyorlardı.</span></p>

      <p class="paragraf para-style-override-8"><span>Bu ortak değerler onları birbirine daha da yaklaştırıyor, susarak bile anlaşabiliyorlardı. İşte yine bir sessizlik geçiyordu aralarından. Soğuyan kahvelerindeydi gözleri. Telefonu çaldı Bukre’nin. Annesiydi arayan. Merak etmişti. Kalktılar. Eve kadar birlikte yürüdüler. Selim, apartman kapısının önüne vardıklarında, “Yarın için bir planın yoksa ben boşum” dedi.</span></p>

      <p class="paragraf para-style-override-8"><span>“Kendimi derslere vermek istiyorum. Savsakladım biraz” diye karşılık verdi Bukre. Yarın buluşmamak üzere ayrıldılar.</span></p>
    </div>
  </div>
</body>
</html>
