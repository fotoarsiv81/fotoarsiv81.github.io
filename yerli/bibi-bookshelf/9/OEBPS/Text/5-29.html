<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-29.html</title>
  <link href="../Styles/template.css" rel="stylesheet" type="text/css" />
  <meta content="urn:uuid:f401de72-7926-4ac2-99b9-fde0aa157dd9" name="Adept.expected.resource" />
</head>

<body>
  <div id="x5-29.html" xml:lang="tr-TR">
    <div class="Basic-Text-Frame">
      <p class="split"></p>

      <p class="paragraf para-style-override-8"><span>Kıyıdayım. Kalbim yanıyor. Yalnızlık rüzgârı saçlarımı dağıtıyor. Yağmur çiseleyince sanki bulutlar yüzüme tükürüyor. Ağlamıyorum; sadece sana yazdığım şiirler gözümden akıyor. Hiçbirini ezberime almadım. Çünkü ben onları, seni unutmak için yazdım.</span></p>

      <p class="paragraf para-style-override-8"><span>Sen giderken, seni ne kadar çok sevdiğimi bir kez daha anladım ve söylemekten son anda caydım. Biliyordum; anlamayacaktın!</span></p>

      <p class="paragraf para-style-override-8"><span>Az önce yalnızlığınla önümden geçen sendin. Dalgındın. Seni izledim. Kumlarda kalan ayak izlerini okşadım.</span></p>

      <p class="paragraf para-style-override-8"><span>Kıyıdayım. Aklım yanıyor. Bilmediğim, hüzünlü şarkılar dinliyorum. Ne garip. Dinlediğin şarkılardan aldığın hüzün, çektiğin acıların boyutuyla orantılı...</span></p>

      <p class="paragraf para-style-override-8"><span>Ağlamıyorum. Dinlediğim şarkılar gözümden akıyor. Yüzüm yere düşüyor. Eğilip yüzüme bakıyorum. Yokum! Yüzsüzlüğümden utanıyorum. Sen yokken yüzümde taşıdığım şey suret bile olamıyor.</span></p>

      <p class="paragraf para-style-override-8"><span>Kapım her çalındığında koşarak açıyorum. “Kim o?” diyorum. “Hiç kimse!” diyor sesin. Kapıdaki notta şöyle yazıyorsun:</span> <span class="char-style-override-4">“Eski bir dost gibidir aşk, gider ama kalır.”</span> <span>Altında adın yazıyor. Yan yana gelmek, bir tek senin adını yazınca harflere yakışıyor. Teselli sözlerin benim gibi bir cesede iyi gelse de sonuçta mezarımı süslemekten öteye geçmiyor.</span></p>

      <p class="paragraf para-style-override-8"><span>Kıyıdayım. Ellerim yanıyor. Ödemekten korktuğum bedeller içimde büyüyor, üstüme yıkılıyor. Yalnızlıktan eskiyorum. Dilim küfleniyor. Dilim bir tek “Seni seviyorum”a dönüyor. Seni sevdiğini söylediği için dilimi öpmek istiyorum.</span></p>

      <p class="paragraf para-style-override-8"><span>Dalgınsın. Sırtını dönmüş gidiyorsun. Soruyorum sana, “Şimdi hangi dil çevirebilir yüzünü bana?”</span></p>

      <p class="paragraf para-style-override-8"><span>“Aşka küsme...” diyorsun. “Seni o tamir edecek.” Biliyorum. Ben ihtiyacım olan mutluluğu bile sana saklamıştım. Âşıktım işte. Daha ne kadar uzatabilirdim çocukluğumu? Kurduğum hayallere bile kusurlar buluyorum. Küsüyorum! Diyorsun ki, “Hüzünlü bir denklemdir aşkın derinliğinin yalnızlığın uçurumu kadar olması.” Haklısın tabii, aşk sevene zor gelir; sevilene çocuk oyuncağı!</span></p>

      <p class="paragraf para-style-override-8"><span>Kıyıdayım. İçim yanıyor. İçimde sen yanıyorsun. Yanıyoruz. Çare aramıyorum. Ben âşığım, çare düşünemem. Sönmeyi değil, yanmayı kurtuluş sayarım. Sen hâlâ bana sönmekten bahsediyorsun da... böyle yanmak, yanmak mıdır; “Nasıl söneceğiz?” sorusuyla...</span></p>

      <p class="paragraf para-style-override-8"><span>Gemin batıyor ve sen kıyıları denize çekmeye çalışıyorsun. Bir gerçeği daha anlıyorum aşkta... Seninle aynı denizde olsak da bindiğimiz gemiler başka!</span></p>

      <p class="paragraf para-style-override-8"><span>Unuttum derken hatırlananlar gibiyim; eksik, yalnız, yaralı ve haksız. Biliyorum, zoraki bir gülümseme gibi duruyorum yüzünde. Ve ben sana ne zaman aşktan yana zengin bir gülümseme sunsam, hep fakirliğim sırıtıyor yüzümde.</span></p>

      <p class="paragraf para-style-override-8"><span>Sanırım yanlış bir durakta doğru otobüsün gelmesini bekliyorum. Bu yüzden kalabalık duraklarda tek başınayım. Yalnız değilim; azım! Yalnızlar yalnızları bulamadığı için çoğalıyorlar. Ondan işte bu yalnız yalnızlıklar.</span></p>

      <p class="paragraf para-style-override-8"><span>Kıyıdayım. Canım yanıyor. Canım canımı sıkıyor, yaralıyor. Önümden geçip giderken sen, sana yaralarımdan çiçekler yapıyorum. Saçların gözlerini kapatıyor. Gidiyorsun. Tamam git. Ama gözlerin bende kalsın. Onlar bana senden daha iyi bakıyor. Biliyorum başkalarını sevecek kalbin. Karışamam. Çünkü artık benim değilsin. Senden son isteğim, istediğin gibi sev istediğini... Ama beni sevdiğin gibi sevme kimseyi. Asıl bu öldürür beni...</span></p>

      <p class="paragraf para-style-override-8"><span>Ah! O, beni sana bağlayan aşkın yok mu? Yokmuş! Anladım ki “Bir” olunmadan “Biz” olunmuyormuş. Sana sarılmak, kollarını yalnızlığa açmakmış. Bu aşkta özlemin tek çaresi kavuşmak değil, unutmakmış.</span></p>

      <p class="paragraf para-style-override-8"><span>Geçip gidiyorsun önümden, bilmem hangi aşka. Git! Bir aşk lazım sana... Ve bir sen lazım aşka...</span></p>

      <p class="paragraf para-style-override-8"><span>Kıyıdayım. Canım yanıyor. Sen yakıyorsun. Olsun. Yak ki canımı ıssızlığım ısınsın. Yak ki canımı üşümeyelim aşkta.</span></p>

      <p class="paragraf para-style-override-8"><span>Böyle yazıyorum diye kızma. Ben aşkın üç harf</span><span>i</span><span>ni bir araya getiremeyen şairlerin aşkı nasıl yazdığını da bilirim. Ben onlardan değilim. Aşk bir miras değildir ve kimseden kimseye kalmaz. Hayat verilmemiş bir sözü tutmaktır. Kimi yazar kimi yaşar.</span></p>

      <p class="paragraf para-style-override-8"><span>Yani demem o ki; öyle bir söz yazarsın ki bütün bir hayatı anlatır, öyle bir hayat yaşarsın ki bütün sözler anlamsız kalır.</span></p>

      <p class="paragraf para-style-override-8"><span>Kıyıdayım.</span></p>

      <p class="paragraf para-style-override-8"><span>Hoşça kal!</span></p>
    </div>
  </div>
</body>
</html>
