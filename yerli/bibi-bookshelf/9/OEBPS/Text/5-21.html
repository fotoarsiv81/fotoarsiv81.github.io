<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>5-21.html</title>
  <link href="../Styles/template.css" rel="stylesheet" type="text/css" />
  <meta content="urn:uuid:f401de72-7926-4ac2-99b9-fde0aa157dd9" name="Adept.expected.resource" />
</head>

<body>
  <div id="x5-21.html" xml:lang="tr-TR">
    <div class="Basic-Text-Frame">
      <p class="split"></p>

      <p class="paragraf para-style-override-8"><span>Çok değil, derin benim özlemim...</span></p>

      <p class="paragraf para-style-override-8"><span>Seninle bir sırrımı paylaşıp kendimi eleverdim. Ben bittim. Şimdi sen başla...</span></p>

      <p class="paragraf para-style-override-8"><span>“Aşk bir iç yeri kazasıdır” derdin. Ne demek istediğini anlayamazdım o zamanlar. Meğer içimdeki yangını mum alevi zannedermişsin. Ömrümü senin yakanda ilikledim. Ölme diye ömrümü ömrüne ekledim. Ama sen gittin! Hem de ne güzel gittin! Keşke bu kadar iyi olmasaydın giderken ve ben çok şey kaybetmiş olmayaydım. Öyle asil gittin ki kaldığımdan utandım. Yaralarımı sararak gittin... Keşke iyileşip iyileşmediğini de görseydin.</span></p>

      <p class="paragraf para-style-override-8"><span>Yoksun ve tüm teselliler eksik. Nasıl bir ölümse bıraktığın, hâlâ hayattayım...</span></p>

      <p class="paragraf para-style-override-8"><span>Çok değil, derin benim özlemim...</span></p>

      <p class="paragraf para-style-override-8"><span>Yolculuğu severdik. Giderdik. Durmadan giderdik; trende, vapurda, otobüste... Giderdik ve hep konuşurduk; gitmeyen ne varsa... Uzun yollardan sana koşardım yorgun ve nefes nefese. Aslında bana olan uzaklığındı asıl yorgunluğum, yol bahane... Sana geç kaldığım için geçmişinden özür dilerdim.</span></p>

      <p class="paragraf para-style-override-8"><span>Yan yana gelişlerimiz yalnızlığımızı büyütürdü en çok. Ve sen hep yalnızlığı anlatırdın. Oysa ben seni dinlemeye değil, susuşunu seyretmeye gelmiştim. Bana sensizliği seninle verdin. Gözlerini benden başka kimsenin görmemesini isterdim. “Kapat gözlerini, okumasınlar seni...” derdim.</span></p>

      <p class="paragraf para-style-override-8"><span>Çok değil, derin benim özlemim...</span></p>

      <p class="paragraf para-style-override-8"><span>Öyle hayalperesttim ki nasıl hayaller kuracağımın bile hayallerini kurardım. Hayalimdeki seni yazardım sonra. Ben seni yazarak yaşıyordum, sen beni silerek öldürüyordun. Herkese bakıyor, ama bir tek seni görüyordum. Senin dilinden dökülünce adımı bile yeniden keşfediyordum. Sen benim yerde bulduğum gökyüzümdün. Bana vereceğin tek şey, benim beklediğim her şeydi. Ah sevgili! Sen hiç, birini kimsenin olamayacak kadar sevdin mi? Neden mi? Çünkü helal olmayan her dokunuş, tenden çok ruhu kirletirdi.</span></p>

      <p class="paragraf para-style-override-8"><span>Çok değil, derin benim özlemim...</span></p>

      <p class="paragraf para-style-override-8"><span>Sımsıkı sarılırdım sana. Aramızdan rüzgârların bile geçmesine izin vermezdim. Şimdi aramızdaki mesafeye bir ömür sığıyor bak! Geldiğim yer, olmak istediğim değil, sürüklendiğim yerdir. Yalnızlığın böylesi işte böyle bir derttir. Seni anlıyorum. Bu yüzden bu kadar yorgunum. En çok da sende ne kadar olduğumu değil, ne kadar olmadığımı merak ediyorum. Ne kadar yoktum sende? Biraz’dan daha mı az, hiç’ten daha mı çok?</span></p>

      <p class="paragraf para-style-override-8"><span>Çok değil, derin benim özlemim...</span></p>

      <p class="paragraf para-style-override-8"><span>Soğuk senden gelse de sensizlikten üşüyen ellerimi içimdeki yangında ısıtmayı da öğrendim. Anlayacağın, bildiğin gibiyim hâlâ... Yani unutabileceğin kadarım... Kendini en çok kendini gizleyene bağlıyor insan. Ölmek değildir bu. Böyle de yaşayabiliyorum yaşamasına da, ölüm başımdan gitmiyor işte.</span></p>

      <p class="paragraf para-style-override-8"><span>Ne yapsam özlüyorum. Seni derinimde saklıyorum. Senli bir hayatın hayaliyle sensiz ölümler borçlanıyorum. Şimdi halimi bir görsen belki de kendini benden korurdun. Bendeki seni fark etsen, belki de kendine âşık olurdun. Ama benden sonrakiyle yaşadıkça sen, payıma ondan önceki anları özlemek düşüyor. Şimdi sadece hayalimdesin. Gelme ve hep özlediğim gibi kal. Onu seninle kirletemem.</span></p>

      <p class="paragraf para-style-override-8"><span>Bir f</span><span>i</span><span>lm gibiydi seninle hayatım ama sen en çok bu f</span><span>i</span><span>lmin fragmanını sevdin. Sen konuşmadıklarıma inandın, ben duymadıklarıma. İçimizden anladık birbirimizi ve sessizce ayrıldık. Demişsin ki, “Anılarımızın üstüne basıp onları asla ezmeyeceğim.” Bende de hiç bitmeyecek yıllarımız, anlarımız. Ama asıl beraber yürüdüğümüz kaldırımları “Onunla” çiğnediğinde ezilecek anılarımız. Çok değil, derin özlüyorum. Hâlâ benim soluğumsun. Ömrüm bitiyor ey kader... Ve sen bana bir hayat borçlusun!</span></p>
    </div>
  </div>
</body>
</html>
