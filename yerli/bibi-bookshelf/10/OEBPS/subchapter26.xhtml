<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Tayyip Erdoğan Yakışıklı mı?</h1>
		<p>Arthur Miller kendisine dünya çapında şöhret getiren oyunu <em>Satıcının Ölümü</em>’nü yazdığında Mary’yle evliydi. Oyun ilk kez Philadelphia’da sahnelendi.</p>
		<p>Salon alkıştan yıkıldı.</p>
		<p>Seyirciler, bu deha karşısında hayranlıkla eğilmişlerdi.</p>
		<p>O büyülü gecenin sonunda eve dönerken eşi Mary, arabada yanında oturuyordu.</p>
		<p>Radyoda bir eleştirmen oyunu methediyordu. </p>
		<p>Onu dinlediler.</p>
		<p>Miller daha sonra, <em>Dönenceler</em> adını verdiği anılarında, hayatının bu gerçek sahnesini şöyle anlatacaktı:</p>
		<blockquote>
			<p>O akşamki zafere erişmek için tüm yaşamım boyunca mücadele etmiştim. İşte erişmiştim ona... Kutlanan adam bendim ve hayret, onun benimle, benim onunla pek az alakamız vardı.</p>
		</blockquote>
		<p>Gücün, yabancılaştırıcı etkisi...</p>
		<p>Daha ilk akşamdan hissettirmişti kendini...</p>
		<p>Bu etkiyi daha da yoğun hisseden kadın, hemen yanında susuyordu.</p>
		<p>Başarının yaratacağı iktidar onu etkiliyor ama aynı zamanda da ürkütüyordu.</p>
		<p>Sevdiği adamı hem daha çok insanla hem de içinde şişecek “ego” adlı bir virüsle paylaşmak zorunda kalacaktı.</p>
		<p>Şöyle yazdı Miller:</p>
		<blockquote>
			<p>Başarmış olmanın o anlatılmaz afrodizyak etkisi ortaya çıkmış ve arabada eşimle aramıza girmişti bile...</p>
		</blockquote>

		<hr/>

		<p>Türkiye’de yatırıma hazırlanan küresel medya devi Rupert Murdoch, New York’ta buluştuğu Başbakan Erdoğan’ı, “Karizmatik olduğu kadar yakışıklı da,” diye tarif edince açıldı tartışma...</p>
		<p>Murdoch’un Başbakan’ı yakışıklı bulmasında şaşılacak bir şey yok; dünyanın her yerinde iktidar, sermayedara albenili görünür.</p>
		<p>Ama mesele orada kalmadı.</p>
		<p>Murdoch’un teşhisi farklı kesimden kadınlara soruldu ve çoğundan neredeyse ağız birliği etmişçesine aynı yorum duyuldu:</p>
		<p>“Evet... Çok yakışıklı... Korkunç etkileyici... Müthiş karizmatik!”</p>
		<p>İçlerinde en samimisi Pakize Suda idi.</p>
		<blockquote>
			<p>Bulunduğu konum insanı yakışıklı ve çekici yapıyor. Yoksa Turgut Özal’la Ahmet Mete Işıkara en seksi erkek seçilirler miydi?</p>
		</blockquote>

		<hr/>

		<p>Yaşı tutmayanlar için hatırlatalım:</p>
		<p><em>Kadınca</em> dergisinin bir anketinde, o dönem Başbakan olan Özal, “Türkiye’nin en seksi 10 erkeği” arasına girmişti.</p>
		<p>İktidar büyüsünün kadınların gözünü nasıl kamaştırıp bağlayabildiği, ilkin o zaman fark edilmişti.</p>
		<p>Suda, “Onların da sadece konumlarından dolayı gözümüze seksi göründüklerinin farkındaydık,” itirafını yapıyordu.</p>
		<p>Anlaşılan o ki iktidar, şifalı bir kaplıca suyu gibi, içeni çirkinliklerden arındırıyor; şekilsiz vücutlara şekil, sevimsiz çehrelere şirinlik katıyordu.</p>

		<hr/>

		<p>Kadının erkekle ilişkisini, “erk”le ilişkisinden bağımsız düşünmek zor... </p>
		<p>Hatta kimi durumlarda kendilerini aşağılayan bir dünya görüşüne sahip olanlara hayranlıklarına bakıp çaresizliğin son kertesinde cellatlarına âşık olduklarını söylemek de mümkün...</p>
		<p>Erdoğan için, “Karizması var ama bıyıkları çirkin,” diyenler de oldu; sanki bir tutam kıl, koca bir karizmayı gölgeleyebilirmiş gibi...</p>
		<p>Çekiciliğin kaynağı avucunun içinde tuttuğu kudret değil de, dudağının üstünde taşıdığı bıyıkmış gibi...</p>
		<p>Başbakan bıyığını kesse daha yakışıklı olur mu, bilemem; bildiğim o ki, iktidar, her türden defoyu gizleyen, parlak bir örtüdür aynı zamanda...</p>
		<p>Çirkin sayılan bıyıklara bile hayran bırakabilecek kadar göz kamaştırıcı bir örtü...</p>

		<hr/>

		<p>“İktidarın kadınları etkileme gücü” tartışıldı; ama yazının girişinde örneklediğim konu ihmal edildi.</p>
		<p>O konu, başarının, zaferin, iktidarın, baş döndüren, kişilik öldüren yan etkisi...</p>
		<p>Pek az iktidar sahibi, Miller gibi, “Alkışlanan adamla benim aramda hayli mesafe var,” itirafını göze alabilir.</p>
		<p>Çünkü alkışlar, zaafları kapamaya birebirdir.</p>
		<p>Birbirine hızla çarpan, kendisine gıptayla uzanan ellerin şehvetiyle muktedir, kısa zamanda körleşir.</p>
		<p>Kendini fazlaca ciddiye almak, kalıcı bir iktidar sorunudur.</p>
		<p>İktidar kasılması, acıdan ziyade haz veren bir kramp gibi gerer insanın bedenini... Yürüyüşünü değiştirir.</p>
		<p>Zamanla aynalara sığmazsınız; konuşmanıza bir bilmişlik gelir. Bindiğiniz arabalar, yaşadığınız odalar, doğup büyüdüğünüz coğrafyalar dar gelir.</p>
		<p>Eşinizi kendinize eşdeğer bulmamaya başlarsınız.</p>
		<p>İktidar hapının yan etkilerinden biri şımarma ise diğeri boşanmadır.</p>
		<p>Nitekim Miller, alkışların baş döndürücü etkisiyle çok kısa zamanda eşinden ayrılıp “Amerika’nın yarısının arzuladığı şey”e, yani Marilyn Monroe’ya koşmuştur.</p>

		<hr/>

		<p>İşin acıklı yanı, alkışların gürültüsü, sağduyulu uyarıların duyulmasını da engeller.</p>
		<p>Eleştirileri, çekememezlikten sanırsınız.</p>
		<p>İltifatları gereğinden fazla ciddiye alırsınız.</p>
		<p>Methiyelerin kürkünüze, koltuğunuza, cüzdanınıza değil, kendinize yapıldığı zannına kapılır, aldanırsınız. </p>
		<p>Şişmiş egonuz, yanınızda inat ve cesaretle onu patlatacak aklı başında birisi yoksa, yavaş yavaş ayağınızı yerden kesmeye başlar.</p>
		<p>Uçarsınız.</p>
		<p>Onca “ego parlatıcı”nın yanında, “ego patlatıcı”nın da işi zordur.</p>
		<p>Herkes hayranlıkla gaz verirken umursamazca gazını alan biri, bir süre sonra iktidar sahibine katlanılmaz gelir.</p>
		<p>Kontrolden çıktığı an, o andır.</p>

		<hr/>

		<p>Aslında muktedir de bir bakıma iktidarının kurbanıdır. </p>
		<p>Zamanla samimi sevgiyi, yalakalıktan ayırmakta zorlanır.</p>
		<p>Acaba kim koltuğuna, kim kendisine âşıktır?</p>
		<p>Kutlanan adamla kendisi aynı insan mıdır?</p>
		<p>Aynada gördüğü adam gerçekten yakışıklı mıdır; yoksa bu yalan, iktidarının ömrüyle mi sınırlıdır?</p>
		<p>Bunu, devrilmeden anlayamayacaktır.</p>
		<p>O halde fazla kafa yormanın anlamı yoktur. </p>
		<p>Pohpohlanmanın konforunda, bu yakıcı sorunun stresinden derhal kurtulur ve bu türden “önemsiz ayrıntı”larla ilgilenmez olur.</p>
		<p>İlginin kendisine değil, unvanına olduğunu, ancak unvanını yitirdiğinde anlayacaktır.</p>

		<hr/>

		<p>Ondan sonrası, iktidarsızlaşma dönemidir. </p>
		<p>Bu bunalım döneminde, mevkisiz de bir değerinin olup olmadığı sorusuna cevap arayacaktır.</p>
		<p>Varsa yani kadınlar hâlâ kendisini yakışıklı buluyor, fırça bıyıklarının yüzüne uyup uymadığını tartışıyor, insanlar iltifatlarını esirgemiyorsa yaşamak kolaylaşacaktır.</p>
		<p>Yok, devrilir devrilmez “yakışıksız” bir şekilde yalnızlığa terk edildiyse iktidar döneminin anıları ile düşmüş halini kıyaslayıp çileden çıkacaktır.</p>
		<p>En iyisi, <em>Yüzüklerin Efendisi</em>’ndeki Frodo gibi iktidar yüzüğü aklınızı başınızdan almadan, güç sizi yoldan çıkarmadan, onun cazibesini kontrol altına alabilmek ve şakşakçıların itirazına kulak asmaksızın onu zamanında bir yanardağın lavları arasına atabilmektir.</p>
		<p>Bunu yapabilenlerin o kalender yakışıklılığını kimse tartışamaz bile...</p>
	</div>
  </body>
</html>