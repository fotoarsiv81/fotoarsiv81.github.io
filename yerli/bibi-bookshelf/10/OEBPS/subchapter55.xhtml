<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Ah Firdevs, Bir Bilsen!</h1>
		<p>Hani o yarışmayı kazanan çocuk sana ilanı aşk ettiğinde, “Şimdi aşka vaktim yok. İşimi düşünmek zorundayım,” demiştin ya Firdevs...</p>
		<p>O takıldı aklıma...</p>
		<p>Belki o <em>reality</em> <em>show</em>’da sana düşen rol oydu; belki lüzumsuz teklifleri reddetme yöntemin buydu. </p>
		<p>Öyleyse eğer, okuma gerisini...</p>
		<p>Ama öyle değil de, gerçekten kariyer telaşında bastırdıysan yüreğinin sesini –ki senin kuşağında sıkça rastlanan bir “fedakârlık” bu– o konuda seninle dertleşmek isterim.</p>
		<p><em>Milliyet</em>’te Birsen Altuntaş’a, “Bana aşkını ilan etmekle hata yaptı. Bütün hayranları kadın... Bir şey söyleyip onun kariyerine zarar vermek istemedim,” diyorsun.</p>
		<p>Bu nasıl bir kariyerdir ki Firdevs, aşktan örselenmektedir?</p>
		<p>Bu nasıl aşktır ki, önce kariyeri düşünmektedir?</p>

		<hr/>

		<p>Birincisi Firdevs, eğer, “Final öncesi hissiyatım bozulur, performansım düşer, sesim kısılır,” diye sustuysan serenat yapan prensine, şunu bil ki aşk –çoğu zaman karın doyurmasa da– hissiyatların en eşsizi, performansın katıksız besleyicisi ve bilinen en iyi ses açıcıdır. </p>
		<p>Aşkla çınlayan yüreğin sesi, semaya vurur.</p>
		<p>Yok, imajının zedeleneceğini sandı isen, emin ol ki, aşkla kızarmış bir çift yanaktan daha insancıl bir imaj yok ulaşabileceğin...</p>
		<p>“Şimdi aşka dalarsam kariyerime vakit kalmaz,” diye çekindi isen, birkaç biyografi okumanı tavsiye ederim sana... Yaşamöyküleri, kariyerini aşka feda etmiş, yüreğinin yolunu seçmiş insanlarla doludur çünkü...</p>

		<hr/>

		<p>Oscar Wilde, toplumun lanetlediği bir aşka düşüp genç bir oğlana sevdalandığında yargılanmış ama mahkemede, bütün okurlarını yitirme pahasına aşkını dobra dobra savunmaktan çekinmemişti.</p>
		<p>Hislerini <em>Lady Windermere’in Yelpazesi</em>’nde özetleyecekti:</p>
		<blockquote>
			<p>İnsanın kesin seçim yapması gereken anlar vardır: Kendi yaşamını tümüyle, eksiksiz, dopdolu yaşamak mı, yoksa ikiyüzlü bir dünyanın istediği yapmacık, sığ, onur kırıcı bir varoluşa sürüklenmek mi?</p>
		</blockquote>
		<p>İngiliz Kralı VIII. Edward, tahta çıktıktan bir yıl sonra, insanın kesin seçim yapması gereken o âna gelmiş; kariyerinin, sevdiğine kavuşmasını engelleyeceğini anlayınca hiç tereddüt etmeden aşkını seçmiş, tahtını terk etmişti. Halkına kararını şöyle izah etmişti:</p>
		<p>“Sevdiğim kadının desteği olmaksızın, sahip olduğum ağır sorumluluğu taşımamın mümkün olmadığını anladım.”</p>
		<p>Bilmem Ayhan Aydan adını hiç duydun mu Firdevs; bütün Türkiye’nin sustuğu bir gün, o tek başına bir askerî mahkemenin huzuruna çıkmış ve ülkenin devrik başbakanı için, “Ben o adamı sevdim,” demişti.</p>
		<p>Türkiye onu hep “yiğit bir sevdalı” olarak hatırlayageldi.</p>

		<hr/>

		<p>“Önce işimize bakalım,” deselerdi, kariyerlerini düşünselerdi bugün onları başka şekilde anacaktık.</p>
		<p>Şunu bil ki Firdevs, bugün sevdalılara yollanacak ne kadar şiir, söylenecek ne kadar şarkı, kulaklarına fısıldanacak ne kadar aşk sözcüğü varsa çoğu, sevdası uğruna gemileri yakmayı göze almış cesur âşıkların eseridir.</p>
		<p>Aşkın, reklam sözleşmelerine, magazin haberlerine, ceptelefonu mesajlarına hapsolduğu, “İşime mâni olur,” diye kapıdan kovulduğu imaj çağında manasız gelebilir bu yazdıklarım...</p>
		<p>Ama inan ki Firdevs, “İmajını bozan bir aşk, aşkını gömen bir imajdan evladır.”</p>
		<p>Seni ebediyete taşır.</p>

	</div>
  </body>
</html>