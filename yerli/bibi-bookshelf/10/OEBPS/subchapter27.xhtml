<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Kusursuz Erkeğin Peşinde</h1>
		<p>Tanıdığım bir CHP’li genç kız, Baykal’ın kasetini öğrendiğinde, “Ayrıntıları bilmek istemiyorum,” diyordu. </p>
		<p>Bir başkası, “N’olur, biri bunun doğru olmadığını söylesin,” diye sızlanıyordu.</p>
		<p>Eşlerini yatakta başka birisiyle yakalamış gibiydiler:</p>
		<p>“Yataktaki adam” inkâr etse gördüklerine değil, sevdiklerine inanmaya hazırlardı. </p>
		<p>Ama kimse, “Yalan,” demiyordu.</p>
		<p>Aradıkları ve Baykal’da bulduklarını sandıkları “kusursuz erkek”i yitirmiş olmanın yıkımını yaşıyorlardı.</p>

		<hr/>

		<p>Ünlü psikanalist Vamık Volkan, <em>Kusursuz Kadının Peşinde</em> kitabında (Okuyan Us, 2004), kendini “kadın bağımlısı” olarak tanımlayan 57 yaşındaki mutsuz bir adamın, beş yıl süren terapi sürecini anlatıyor.</p>
		<p>Adam, çocukluğundan miras acıları dindirmek için birbiri ardına kadınlarla birlikte oluyor. Onlarda “kusursuz kadın”ı arıyor. Bulamadıkça yenilerine gidiyor. </p>
		<p>Her hayal kırıklığında biraz daha göçüyor. </p>

		<hr/>

		<p>Baykal’a kadınların tepkisi, bu örneği anımsatıyor bana...</p>
		<p>Onlar da çaresizce, bağlanabilecekleri “kusursuz erkek”i arıyor. Lakin (hadi, “Yok aslında,” diyip “iyi”lere haksızlık etmeyeyim) bulmak giderek zorlaşıyor.</p>
		<p>Eskiden vardı da azaldılar mı; yoksa “iyi” sandıklarımız da “kötü”lüklerini mazinin küçük evreninde garantili mahremiyet perdeleri ardına mı gizliyordu, bilmiyorum ama artık yoklar.</p>
		<p>Belki de asrımıza özgü bir “imalat hatası” var ortada...</p>
		<p>Efsanelerin bittiği çağdayız. </p>
		<p>“Mükemmel” öldü; şimdi “sadakat” ile “hürriyet”, “siyaset” ile “mahremiyet”, “zaaflar” ile “şahsiyet” arasında sınır savaşları var.</p>

		<hr/>

		<p>“Son kale” (de) çökünce yıkılan, acılarını dindirmek için kendilerine yeni idol arayan, bulamadıkça bunalıma giren ve nihayette cümle erkek soyuna lanet eden kadınlar için, Volkan’ın kitabının sayfalarını hızla çevirip beş yıllık “hasta”yı rahatlatan terapi sonucunu özetleyebilirim:</p>
		<p>“Ne kusursuz kadın bulmak gerekiyor ne de kusursuz erkek olmak...”</p>

		<hr/>

		<p>Bu sonuca varabilmek için izlenen yöntem, kitapta var. Ben, kitabı okumadan önce bu noktaya nasıl ulaştığımı açıklayayım:</p>
		<p>Defosuz insan beklentisinin, sadece hayalperestlik değil, aynı zamanda haksızlık olduğunu erken anladım.</p>
		<p>Sevdiklerimi en ufak kusurda defterden silmenin, “Bir daha asla,” demenin, istifasını istemenin, kimsenin masum olmadığı bir çağda, kasvetli bir yalnızlığa yelken açmak olduğunu fark ettim.</p>
		<p>Kendimce bir “yıkımdan korunma” metodu geliştirdim: </p>
		<p>Kahramanlarımla daha gerçekçi bir ilişki kurdum. </p>
		<p>Onların kusursuz olmadıklarını kabul ettim. </p>
		<p>Bendeki kredilerini yükselttim.</p>
		<p>Zaaflarını erdemlerinden ayırıp eksilttikleriyle değil, kazandırdıklarıyla ilgilenir oldum.</p>

		<hr/>

		<p>Sanattan örnekleyeyim:</p>
		<p>Picasso’nun aynı dönemde hem karısı hem sevgilisi için yaptığı tabloları, içeriğini sorgulamadan sevebiliyorum.</p>
		<p>Nâzım’ın oğluna yazdığı şiir, oğluna yaptığı muameleyle taban tabana zıt olsa da beni duygulandırıyor.</p>
		<p>Dostoyevski, kumar tutkusuyla değil, kumarı kâğıda döküşüyle kalıyor aklımda...</p>
		<p>Böylece hem onlar yüzünden iyi resimden, iyi şiirden, iyi romandan vazgeçmemiş hem de onların yaratıcılarını zihnimde, oynayamayacakları bir role itmemiş oluyorum.</p>

		<hr/>

		<p>Baykal’a da yapacağım bu...</p>
		<p>Zaafının görünür olması, onun kusursuz olmadığına kanıt; ki bunu biliyorduk zaten...</p>
		<p>Ama “erdem”, belki istifayı değil ama başka bir jesti gerektiriyor.</p>
		<p>“Vuruşarak çekilme” yerine, çıkıp samimiyetle işin aslını anlatabilir, gerekirse zarar verdiği, hayal kırıklığına uğrattığı insanlardan özür dileyebilir; ama komploya boyun eğmeyeceğini, mücadeleye devam edeceğini söyleyebilirdi. </p>
		<p>Böylesi çok daha inandırıcı olurdu.</p>
	</div>
  </body>
</html>