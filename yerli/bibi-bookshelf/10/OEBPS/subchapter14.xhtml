<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Nedamet</h1>
		<p>Sting, “Moon Over Bourbon Street”<a class="si-noteref epub-type_noteref" href="#f1" id="ref_f1">1</a> şarkısında New Orleans sokaklarında gezinen bir gençten söz eder. (Yıldırım Türker’in tercümesiyle) der ki:</p>

		<div class="poem-nr html5_section">
			<span>Çok geceler geçirdim altında penceresinin</span>
			<span>Kendimle savaşarak pençesinde içgüdülerimin</span>
			<span>Tanrı’ya yakarır sorarım, “Bu hale nasıl geldim,” diye</span>
			<span>Mecburum öldürdüğümü sevmeye, sevdiğimi öldürmeye...</span>
		</div>


		<hr/>

		<p>Bu melodinin nota çizgilerinde sallanan ağır pişmanlık duygusuna <em>Vatan</em>’da rastladım. Mine Şenocaklı’nın “Şimdiki Aklım Olsaydı” dizisinin konuğu Hasan Fehmi Güneş’ti.</p>
		<p>Güneş, en büyük pişmanlığı olarak Aynur Aydan’la ilişkisini gösteriyordu. Terörle cebelleştiği 1979’da, tam da silah kaçakçılarının, çetelerin üzerine cesaretle yürürken <em>Hafta Sonu</em>’nun bir manşetiyle devrilmişti:</p>
		<p>“Bakan Bey’i yakaladık!”</p>
		<p>Fotoğrafta Güneş, şarkıcı Aynur Aydan’ın kapısını çalarken görülüyordu.</p>

		<hr/>

		<p>Haberi Kars’ta, özel kalem müdüründen almış Güneş... Hemen Ankara’ya koşup Başbakan Ecevit’e çıkmış. Kendi hatasının partiye saldırı bahanesi olabileceğini söylemiş, “Siyaset, özel yaşamdan özveri ister,” demiş ve istifasını vermiş.</p>
		<p>Aynur Aydan’ı da bir daha hiç görmemiş.</p>
		<p>Ya eşi?..</p>
		<p>Geçen ay, bir yastıkta geçirdikleri 40 yılı kutladıkları Yurdacan Güneş’le, basınla konuştuğu kadar bile konuşmamış bu konuyu...</p>
		<p>Sadece üç sözcük söylemiş; nice yaranın merhemi olan o üç sihirli sözcüğü:</p>
		<p>“Çok özür dilerim!”</p>

		<hr/>

		<p>Güneş, bugün komplo iddialarını es geçiyor, hatasını üstleniyor.</p>
		<p>Bu olay olmasa kaderinin bambaşka gelişebileceği ihtimaline ise bilgece bir yanıtla dudak büküyor:</p>
		<p>“İnsanın ne olabileceği ancak ne olduğuyla sınırlıdır.”</p>
		<p>O günlerde Aynur Aydan’ın cüretkâr fotoğraflarına bakanlar şunu sormuştu:</p>
		<p>“Mevkii, istikbali, eşi, çocukları olan bir adam, neden böyle bir ilişki için riske eder hepsini?..”</p>
		<p>İçgüdülerinin pençesine düştüğünden mi?</p>
		<p>Belki...</p>

		<hr/>

		<p>O içgüdüler, kişilik denen uçurumun en derinlerinde gömülüdür.</p>
		<p>Modern Rus edebiyatının kurucusu sayılan Puşkin, kitaplarında romantik şiirlerini yayımlarken günlüğüne pornografik içgüdülerini yazıyordu. Puşkin’e ait olduğu iddia edilen <em>Gizli Günce</em>’yi (Chiviyazıları, 2000) okurken sevgilisi için söylediği iki cümle dikkatimi çekmişti:</p>

		<blockquote>
			<p>Hangi biçimi istersem, o biçimi alabileceğini düşünmüştüm. Sadece Tanrı’nın yaratış ânında hissedebileceği bir coşkuyla doluydum.</p>
		</blockquote>

		<p>İnsan bazen tüm biriktirdiklerini riske etme pahasına, kendine sakladığı ya da düşünde yarattığı bir aşk bahçesinde, gizliden gizliye bir heykel yapar gibi bir ilişki tasarlar. En mahrem duygularını vehmeder, arzularını giydirir ona...</p>
		<p>Aslında gerçek değildir, heykeltıraşın hayalidir o... Tanrısal bir coşkuyla yoğurup gönlünce şekil vereceği, üzerinde fantezilerini gerçekleştireceği bir heykel...</p>

		<hr/>

		<p>Bu hayal, iki türlü son bulur: Ya heykel bir baskında ele geçirilir. Veya model, heykeltıraşın düşlediği biçimi alamaz. Çünkü, “İnsanın ne olabileceği, ancak ne olduğuyla sınırlıdır.” Sonunda heykel kırılır; ama kırılırken riske edilmiş öbür hayatlara da kıyar.</p>
		<p>Artık heykeltıraş için nedamet günüdür.</p>
		<p>O gün, “Sever öldürdüğünü ve öldürür sevdiğini...”</p>

	</div>
	<div class="si-footnotes html5_section epub-type_footnote">
		<div class="si-footnote html5_aside epub-type_footnote" id="f1"><a class="si-backref" href="#ref_f1">1</a><span class="si-footnote-text">. (İng.) Bourbon Sokağı Üzerinde Mehtap.</span></div>
	</div>
  </body>
</html>