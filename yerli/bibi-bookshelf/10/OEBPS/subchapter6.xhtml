<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Terk Edilme Acısı</h1>
		<p>Belki de onu hiç tanımasa daha iyiydi.</p>
		<p>Ondan önce alışkındı yalnızlığa; kendi başının çaresine bakabiliyordu. </p>
		<p>Sokaklar it kopuk doluydu; onlara alabildiğine güvensiz, kendine aşırı güvenliydi; hepsine kafa tutuyordu.</p>
		<p>Evet, belalıydı hayat, zordu ayakta kalmak; ama uğraşıp alıyordu ekmeği aslanın ağzından, karnını doyuruyordu.</p>
		<p>Birbaşınalık güç ama tanıdıktı; böylesine acı vermiyordu.</p>

		<hr/>

		<p>Oysa onu gördüğünde herkese yaptığı gibi uzak durmuş, kuyruğu dik tutmuştu başta...</p>
		<p>Mademki diğer yabancılardan farkı yoktu; gardı düşürmenin âlemi de yoktu.</p>
		<p>Ama gözünün taa bebeğine bakıyordu bizimki... </p>
		<p>Belli ki ona ilk görüşte vurulmuştu. İlk dokunuştan ebediyen bir arada yaşayacaklarmış gibi bir his oluşmuştu.</p>
		<p>Bir sıcak gülüş, bir tatlı sarılışla düştü gardı; kalbini açtı, kedi gibi uysallaştı.</p>
		<p>Evet, sevebilirdi bunu...</p>
		<p>Hürriyetinden onun için cayabilir, yalnızlığını noktalayabilirdi.</p>


		<hr/>


		<p>Yemeklerini paylaştılar önce... Sonra evlerini, yataklarını...</p>
		<p>Her yere birlikte gidiyor, hep birlikte geziyorlardı. Tatlı sözler, cilveleşmeler, hediyelerle başı dönüyordu. </p>
		<p>Günden güne ona daha da alışıyor, şüphelerinden arındıkça gevşiyor, güven hissiyle tanışıyordu.</p>
		<p>Belki de yıllarca boş yere direnmişti böyle bir ilişkiye...</p>
		<p>Kendine boş yere ıssız kaleler inşa etmiş, onca acıyı boşa çekmişti belki de...</p>
		<p>Kendini tanıyamıyordu:</p>
		<p>Aşk, tırnaklarını, dişlerini sökmüştü adeta; onu uysallaştırmış, evcilleştirmişti.</p>

		<hr/>

		<p>Bir sabah yalnız uyandı; yanı boştu.</p>
		<p>Bahçeyi aradı; yoktu.</p>
		<p>Sokağa koştu; uzaklaşan arabanın egzozunu gördü.</p>
		<p>Ufukta kayboluncaya dek süzdü arabayı...</p>
		<p>“Nasılsa dönecek,” diye düşündü o an ... o gün ... o hafta...</p>
		<p>“Galiba gelmeyecek,” diye kaygılandı o ay sonu...</p>
		<p>“Gitmeseydi keşke,” diyip durdu o mevsim...</p>
		<p>Ve yıl sonu, “Keşke hiç gelmeseydi,”ye döndü hissiyatı...</p>
		<p>Öylesine çökmüştü.</p>

		<hr/>

		<p>Oysa kimseye güvenmediğinde güçlüydü; aşk, direncini kırmıştı. </p>
		<p>Cömertçe açtığı kalp, iltihaplı bir yara olup çıkmıştı.</p>
		<p>Sevgisizken aldanmazdı hiç olmazsa; şimdi hem sevgisiz kalmış hem kandırılmıştı. </p>
		<p>Tutkuyu bir kez tattığı için hep onu arar olmuş, tokluğa alışınca açlığı unutmuştu.</p>
		<p>“Bir gün mutlaka gelecek” ile “onsuzluğa alışmalıyım” arasında gidip gelmekten bitap düşmüştü.</p>
		<p>Yeniden it kopuk dolu sokaklara döndüğünde aşka düşmeden önceki halinden eser yoktu. </p>
		<p>Hastalanmıştı.</p>
		<p>Nefretten korkarken aşkla zehirlenmiş, ihanetle yaralanmıştı. </p>
		<p>Sessizce ağladığı gecelerde, “Belki de onu hiç tanımasam daha iyiydi,” diye sayıkladı.</p>
		<p>Yalnızlık belası, ayrılık acısından âlâydı.</p>

	</div>
  </body>
</html>