<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Ey Aşk, Sen Nelere Kadirsin</h1>
		<p>On sekiz yıl dağda yaşamış, onlarca cana kıymış, adı “canavar”a çıkmış biri, sevebilir mi?</p>
		<p>Geçenlerde yaptığım Şemdin Sakık röportajındaki aşka dair bölümler, çoğu okura bu soruyu sordurdu.</p>
		<p>Ben soruyu tersten sordum:</p>
		<p>“Acaba her şeyden önce sevgisizlikten midir birinin dağa çıkması, silahlanması, cana kıyması?..”</p>

		<hr/>

		<p>Belli ki Arthur Schopenhauer’in <em>Aşkın Metafiziği</em>’ni okumuş Sakık...</p>
		<p>Bütün aşkların, platonik görünseler de aslında haz dürtüsünden kaynaklandığını öğrenmiş.</p>
		<p>Kendi deneyimini, bu tezle temellendirmiş.</p>
		<p>1992 sonbaharında bir gün sabaha karşı, taa uzaktan gelen bir grubun içinde Laleş’i görmüş. </p>
		<p>İlk bakışta, “Aha budur,” demiş </p>
		<p>Deyiş o deyiş; bir daha silaha dönememiş.</p>

		<hr/>

		<p>Öykünün sonrasında aşka ve savaşa dair basit ama hayati bilgiler gizli...</p>
		<p>“O kızı sevince kendimi de sevmeye başladım,” diyor Şemdin Sakık:</p>
		<p>“Ondan sonra saçımı taradım, sakalımı kestim, elbiselerime dikkat ettim. Orada burada yıkandım. O hedefti, ben oktum; o yol, ben yolcu...”</p>
		<p>Sonra eğitiminin ekseni değişmiş. O güne kadar savaş eğitimi verdiği militanlarına yaşamı anlatmaya, ölmeyi değil hayatta kalmayı öğretmeye başlamış.</p>
		<p>Fakat aşkın her kurum, her nizam, her düzen için yıkıcı olduğunu bilenler devreye girmiş.</p>
		<p>Örgüt, “Bu işler devrimden sonra olacak. Önce yuvayı yapalım, çiftleşme sonra,” demiş.</p>
		<p>Aşka set çekmiş.</p>
		<p>Ama Şemdin Sakık için artık çok geçmiş.</p>

		<hr/>

		<p>“Sevdiğim anda benim için Kürdistan da, dava da, silah da bitti. Ben ona, Türkiye’yi satardım. Aşk, beni savaştan soğuttu,” diyor.</p>
		<p>Soğutmanın da ötesinde; aklını durdurmuş aşk...</p>
		<p>On sekiz yıldır dağda onca operasyondan, harekâttan kaçabilen aklı, gaflete düşmüş.</p>
		<p>İlişkide olduğu iki ay içinde üç kez hava saldırısına yakalanmış, iki kez çatışmanın ortasına düşmüş. </p>
		<p>Öcalan acilen Şam’a çağırmış kendisini...</p>
		<p>Şemdin de sevgilisine haber yollamış, “Sen de gel,” diye...</p>
		<p>Ama kızı, Kamışlı’da tutmuş; bırakmamışlar.</p>
		<p>Öcalan, en yakını olan Şemdin’i vazgeçirmeye çalışmış:</p>
		<p>“Kadın şeytandır, güven olmaz. Seni arkadan hançerler,” demiş:</p>
		<p>“Bak ben de Kesire olayını yaşadım. Bunlar seni değil, komutanlığını seviyor,” demiş; vazgeçirememiş.</p>
		<p>Bunun üzerine onu yollayıp Laleş’i çağırtmış Şam’a... Ona da Şemdin’i kötülemiş:</p>
		<p>“Bu adam, kadın düşkünüdür; her kadınımıza el atmıştır. Sizi yozlaştırıyor; kutsal davadan koparıyor,” demiş, onu da ikna edememiş.</p>
		<p>Bunun üzerine başka bir taktiği sokmuş devreye:</p>
		<p>Öç duygusunun Sakık’ı nasıl saldırganlaştırdığını görüyormuş. Annesini korumak için babası ile kız kardeşinin intikamı için devletle nasıl savaştığını biliyormuş. </p>
		<p>Sevgilisi ölürse intikam için daha da saldırganlaşacağını düşünmüş.</p>
		<p>Laleş’i, Bitlis dağlarında görevlendirmiş. </p>
		<p>Bitlis, örgüt içinde gidenin dönmediği bir sürgün yeriymiş.</p>
		<p>Oyunu anlayan Şemdin, lidere direnip kuşatma altındaki sevgilisini bir telsiz emriyle Diyarbakır’a çağırmış.</p>
		<p>Laleş kurtulmuş; Bitlis’teki birliği imha olmuş.</p>

		<hr/>

		<p>Şemdin’i hemen sorguya almışlar.</p>
		<p>“Operasyonu biliyordun. Kızı kurtardın, öbürlerini ölüme terk ettin. Ajansın,” demişler.</p>
		<p>O sırada Laleş de Hatay’da yakalanmış. </p>
		<p>Şemdin hemen Hatay’a gitmiş. Birilerini rehin alıp sevgilisini kurtarmayı deneyecekmiş. </p>
		<p>Ancak olmamış. </p>
		<p>Kız, cezaevine girmiş, Şemdin örgütü terk etmiş.</p>

		<hr/>

		<p>Şimdi hapiste, 50 yıllık ömrüne damga vuran üç kadını düşünüyor Sakık:</p>
		<p>Biri annesi.</p>
		<p>Diğeri kız kardeşi.</p>
		<p>Üçüncüsü yâri.</p>
		<p>Annesi için babasıyla (ve babasının şahsında feodaliteyle) savaşmış.</p>
		<p>Kız kardeşi (yaralı yakalanabilecekken) gözünün önünde öldürülmüş; onun için devletle savaşmış.</p>
		<p>Ve nihayet sevgilisini kendisine yâr etmediler, diye örgüte bayrak açmış.</p>

		<hr/>

		<p>Ama bu arada beklemediği bir şey olmuş.</p>
		<p>Yüreği içeriden vurulmuş.</p>
		<p>Aşkı uğruna örgütü terk ettiği kız, örgüt uğruna aşkını terk etmiş. Şemdin’i “hain” ilan etmiş.</p>
		<p>“Şimdi o cezaevinde... Fotoğrafı hâlâ koğuşumda asılı... Özlüyorum ama ben onun için bir hainim,” diyor. Sonra, “Olsun,” diye boyun büküyor.</p>

		<hr/>

		<p>Belki bir bebekten bir katil yaratan “karanlık”ın da ilk nedeni “sevgisizlik”tir.</p>
		<p>Hem tuzağımız hem ilacımız aşk...</p>
		<p>Hem kurtarıcımız hem cellatımız...</p>
		<p>En büyük sevincimiz en derin acımız...</p>
		<p>Şu halimizin müsebbibi ve yegâne çaresi...</p>

	</div>
  </body>
</html>