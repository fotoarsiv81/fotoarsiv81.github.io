<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Bir Resim, Bir Aşk, Bir Ölüm</h1>
		<p>İstanbul’da Bedri Rahmi Eyüboğlu’nun sergisi açıldı.</p>
		<p>Serginin en kıymetli parçası, <em>At Üstünde Âşıklar</em> tablosu...</p>
		<p>Mozaik desenli bu yağlıboya tabloda kırat, şahlanmış gibidir. Atın üzerinde iki çıplak âşık oturur. Kızı kaçıran erkeğin elinde bir bağlama vardır. </p>
		<p>Kızın saçları rüzgârda savrulmaktadır. </p>

		<hr/>

		<p>Tabloda atın terkisindeki adamın Bedri Rahmi, arkasındakinin, eşi Eren Eyüboğlu olduğu sanılırdı.</p>
		<p>Eyüboğlu’nun torunu Rahmi, bu sanıyı düzeltmiş:</p>
		<p>“O kadın, Mari Gerekmezyan’dır,” demiş.</p>
		<p>Ben öykünün aslını buram buram resim, boya, çamur kokan bir “müze ev”de Bedri Rahmi’nin oğlu, Rahmi’nin babası Mehmet Eyüboğlu’ndan dinlemiştim.</p>
		<p><em>Yüzyılın Âşkları</em>’nı hazırlıyorduk.</p>
		<p>Bedri Rahmi-Eren Eyüboğlu aşkını inceliyorduk. O aşkın içinden bir başka aşk hikâyesi çıkıvermişti karşımıza...</p>
		<p>Mari, tablonun yapıldığı 1940’lı yılların ortalarında, Bedri Rahmi’nin asistanlık yaptığı Güzel Sanatlar Akademisi’nin heykel bölümüne misafir öğrenci olarak gelmişti.</p>
		<p>Bedri Rahmi’nin bir büstünü yapmış, Bedri Rahmi de buna cevaben onun portrelerini çizmiş, ona şiirler yazmıştı.</p>
		<p>Bu Ermeni güzeli, “kara saplı bir bıçak gibi” saplanmıştı sinesine...</p>
		<p>Bedri Rahmi’nin sanatı şaha kalktı o dönemde...</p>
		<p>En güzel eserlerini vermeye başladı birbiri peşi sıra...</p>
		<p><em>At Üstünde Âşıklar</em> bunlardan biriydi.</p>

		<hr/>

		<p>İşte bir başkası:</p>

		<div class="poem html5_section">
			<span>Karadutum, çatal karam, çingenem</span>
			<span>Daha nem olacaktın bir tanem</span>
			<span>Gülen ayvam, ağlayan narımsın</span>
			<span>Kadınım, kısrağım, karımsın...</span>
		</div>

		<p>Dillere yerleşen şiirde “karım” diye söz ettiği kadın, karısı değil, sevgilisiydi.</p>

		<hr/>

		<p>“Karadut”, 1946’da menenjit tüberküloz kaptı. </p>
		<p>İyileşebilmesi için antibiyotik lazımdı. Savaş yeni bitmişti ve ilaç ateş pahasıydı.</p>
		<p>Bedri Rahmi, genç sevgilisine ilaç alabilmek için tablolarını elden çıkarmaya başladı. </p>
		<p> Halen piyasada satılan resimlerinin çoğu, o dönem elden çıkardıklarıdır.</p>
		<p>Ancak bu çabalar da sonuç vermedi ve o yıl Alman Hastanesi’nden Mari’nin ölüm haberi geldi.</p>
		<p>Bedri Rahmi yıkılmıştı.</p>
		<p>Sevgilisini sonsuzluğa uğurladı. </p>
		<p>O dönem içkiye başladı. Aşağıdaki şiir, o dönemin eseridir:</p>

		<div class="poem html5_section">
			<span>Türküler bitti</span>
			<span>Halaylar durdu</span>
			<span>Horonlar durdu</span>
			<span>Hüzün geldi baş köşeye kuruldu</span>
			<span>Yoruldu yüreğim, yoruldu.</span>
		</div>

		<p>Keder içinde eve, eşi ile 11 yaşındaki oğluna döndüğünde kendisini teselli eden, yine Eren oldu.</p>
		<p>Şair-ressamın 1974’teki ölümüne kadar geçen çeyrek asrı, aynı evde çalışıp üreterek diz dize birlikte tükettiler. </p>

		<hr/>

		<p>Oğulları Mehmet, babası ve annesinin izinden o geleneği yaşattı. Son yıllarını aynı evde yazma desenleri tasarlayıp yazma basarak, anne babasının yazışmalarını yayımlayıp eserlerini yaşatarak geçirdi. Ve aynı evde 70 yaşında hayata veda etti.</p>

		<hr/>

		<p>Bedri Rahmi’nin resimlerini görmeye gidin bir ara...</p>
		<p><em>At Üstünde Âşıklar</em>’a bakın uzun uzun...</p>
		<p>İçindeki gizli öyküyü düşünün.</p>
		<p>Aşka, sevdaya, sanata şapka çıkarın.</p>

	</div>
  </body>
</html>