<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Bugün</h1>
		<p>Dağ başında silahına sarılmış bir asker, uzaktaki kentini ve yârini düşünürken soğuk geceye tül gibi üfleyecek sigarasının dumanını...</p>
		<p>Dul bir kadın, yitirdiğine hâlâ inanamadığı eşinin eski eşyalarında kokusunu arayacak.</p>
		<p>Bir fanatik, takımını ölesiye sevmesinin, daha önce ölesiye sevmeye değer biriyle karşılaşmamasından kaynaklandığının ayırdına varacak; şimdi cüzdanında ölesiye sevdiği kızın resmini taşırken...</p>
		<p>Düşkünler yurdunun komşu odalarında uzun bir ömrün uzatmalarını oynayan iki ihtiyar, evlenip odaları birleştirmeye ve ölümü birlikte beklemeye karar verecek.</p>
		<p>Kerhane kapısındaki adam, delice âşık olduğu kadını “mesai” çıkışı karşılarken ona yan bakan adamlara küfredecek.</p>
		<p>El kadar çocuklara kalp şeklinde balonlar sattıran berduş, tıpkı sattırdıkları gibi içi boş bir kalp taşıdığının farkına bile varmayacak.</p>
		<p>Çok görmüş geçirmiş bir kadın, yalnızlığını paylaşan kedisine sarılırken, “Hepsi yalan; gerçek olan senin sevdan,” diye iç geçirecek.</p>
		<p>Yüzlerce kızın hayalini süsleyen pop star, sabaha karşı yatağındaki iki kıza ne kadar yalnız olduğunu anlatacak.</p>
		<p>Ecelinin yakın olduğunu yeni öğrenmiş bir kadın, onca yıl kutsal bir emanet gibi sakladığı bedenine, giderayak bir dünyevi ödül vermek için şehevi planlar yapacak.</p>
		<p>Yeni evli garson, çalıştığı bardaki çılgın parti bir an önce bitsin diye sabırsızlanırken gördüğü iştahlı âşıklara özenmesin, diye eve dönünce genç karısını iyice dövmeye karar verecek.</p>
		<p>Tecavüze uğramış Rus kız, kilitlendiği odanın penceresinden sokağa bakarken, “Tam intiharlık gün bugün,” diye düşünecek.</p>
		<p>Üst katta oturan dilberin posta kutusuna atılan aşk mektubunu yırtan çocuk, geceyi onun balkonundan çaldığı iç çamaşırıyla geçirecek.</p>
		<p>İnternet başındaki çapkın, adını bilmediği, yüzünü görmediği birine ilanıaşk edecek, adını vermeden, yüzünü göstermeden... Adsızlaştıkça yüzsüzleşecek; yüzsüzleştikçe gerçek yüzünü keşfedecek.</p>
		<p>Her gece aynı kadının numarasını bir kez arayıp kapatan telefon sapığı, “Sevgililer Günü” şerefine ilk kez konuşmayı deneyip yakayı ele verecek.</p>
		<p>Metruk bir aşktan yeni kurtulmuş kadın, bir zamanlar uğruna ölmeye hazır olduğu adamı, başkasıyla görüp zerrece etkilenmemesine şaşacak.</p>
		<p>Erkek soyunun ne mal olduğunu kendinden bilen bir baba, kızını böyle bir günde, babasının mazideki halinden korumanın derdine düşecek.</p>
		<p>Kavuşması imkânsız iki genç, ayrı yerlere kök salmış iki ağaç gibi dallarını, kollarını uzatacak yele; tarifsiz bir kederle...</p>
		<p>Mecburiyetten evlenmiş bir çift, başka bir hayatın mümkün olup olmayacağının muhasebesini yapacak telafisiz bir gecikmeyle...</p>
		<p>Aynı tuhaf asırda, aynı garip coğrafyayı paylaşan insanlar, apayrı âlemlerde kendi meşreplerince yaşayacaklar 14 Şubat’ı...</p>
		<p>Hiç bilmeyecek ya da çok önem verecekler; kutlayacak ya da lanetleyecekler; kâh süslü püslü sözler kâh kirli paslı hislerle... </p>
		<p>Kâh umursamazmış gibi yapan bir böbürlenmeyle kâh keyfini çıkarmaya çalışarak kan ter içinde...</p>
		<p>Ne kadar farklı olmaya çalışsalar da; hayat boyu sevgiyi yaşadıkları gibi yaşayacaklar, “Sevgililer Günü”nü de...</p>



	</div>
  </body>
</html>