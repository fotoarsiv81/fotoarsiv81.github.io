<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Erkeklik Dünyasında Deprem</h1>
		<p>Geçen yaz Cannes’da Uluslararası Reklam Festivali’ne katıldım.</p>
		<p>Orada dünyaca ünlü reklam şirketi Leo Burnett, çok ilginç bir araştırma sundu.</p>
		<p>Araştırmanın başlığı, “Metrolar, Retrolara Karşı”ydı. </p>
		<p>On üç ülkede iki bin erkekle konuşarak erkeklerin tavır ve değerlerini ölçmüş ve “erkeklik dünyasındaki deprem”i ortaya çıkarmışlardı.</p>
		<p>Bu ilginç araştırmadan bazı sonuçlar aktarmak istiyorum.</p>
		<p>Soru: “Erkek, toplumda egemen rolünü yitiriyor mu?”</p>
		<p>Yüzde 38’in cevabı “Evet.”</p>
		<p>Yüzde 74, rolün belirsizleşmesinden kaygılı...</p>
		<p>Soru: “Sizi en çok rahatsız eden ifade ne?”</p>
		<p>“Senden bir şey olmaz.” (Yüzde 29)</p>
		<p>“Herkes seninle dalga geçiyor.” (Yüzde 24)</p>
		<p>“Aptalsın.” (Yüzde 21)</p>
		<p>“Peki hayallerini süsleyen üç dilek ne?”</p>
		<p>1- Dünyadaki açlığı sona erdirmek...</p>
		<p>2- Dünyaca ünlü bir spor yıldızı olmak.</p>
		<p>3- Bir süpermodelle evlenmek...</p>

		<hr/>

		<p>İşte tüyü dökülmüş aslanın, XXI. yüzyıl başında geldiği durum.</p>
		<p>Araştırmayı yapan şirket “metroseksüel” ve “retroseksüel” erkeklerin temel sorununun, kendilerini tanımlarken hep kadınları referans almaları olduğunu saptıyor.</p>
		<p class="margin-top">Ancak bunlar, piyasanın yüzde 40’ını oluşturuyor.</p>
		<p>Kalan yüzde 60’lık erkek kitlesi ise hâlâ erkekleri kıstas alıyor. Bir başarı yakalayınca, “Bana hayranlık duydular mı?” diye bakıyor.</p>
		<p>Araştırma, “metro-retro” derken reklamcıların bu büyük kitleyi atladığı kanısında...</p>
		<p>O yüzden erkek müşteriye yaklaşırken şunları öneriyor: </p>
		<p>• Erkekleri klişelerle açıklamaya çalışmayın. Onların karmaşık bir dünyası olduğunu anlayın.</p>
		<p>• Erkeklerin içindeki mağara adamının dışarı çıkmasına izin verin. Onların kendilerini erkeksi hissetmelerini, kaba saba şakalar yapmalarını, cinsellikten bahsetmelerini anlayışla karşılayın.</p>
		<p>• Erkeklerin sürekli çevrelerine uyum sağlayarak dönüştüğünü bilin ve değişimin yönünü kestirmeye çalışın.</p>

		<hr/>

		<p>Mağara adamları: Bu pazar maç vakti izinlisiniz... Haydi hayırlı avlar!</p>
	</div>
  </body>
</html>