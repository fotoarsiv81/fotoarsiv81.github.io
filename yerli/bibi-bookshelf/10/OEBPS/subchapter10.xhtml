<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Yürek</h1>
		<p>Şimdi yazacaklarım bir bilimkurgu öyküsü değil, gerçek:</p>
		<p>Sonny Graham’ın kalp yetmezliği vardı. Kendisine sadece altı ay ömür biçiliyordu.</p>
		<p>Nakil için kalp bekliyordu.</p>
		<p>1995 yılında bir gün, “Uygun kalp bulundu,” müjdesi geldi.</p>
		<p>Terry Cottle adlı bir Amerikalı, kafasına kurşun sıkarak intihar etmişti.</p>
		<p>Graham hemen ameliyata alındı ve kalbi değiştirildi. Sonradan, kendisini hayata döndüren adamı merak etti. </p>
		<p>Terry Cottle’ın dul kalan eşi Cheryl’e mektup yazıp tanışmak istediğini bildirdi.</p>
		<p>Buluştular.</p>
		<p>Graham, kalbini taşıdığı adamın kalbinde sakladığı kadınla tanışınca ona bir yakınlık hissetti.</p>
		<p>Bu yakınlaşma kısa zamanda aşka dönüştü.</p>
		<p>Yürekler birbirini tanımıştı.</p>
		<p>Evlendiler.</p>

		<hr/>

		<p>Buraya kadar mucizevi bir aşk hikâyesine benziyor değil mi?</p>
		<p>Ama bundan sonrası kâbusa dönüşüyor:</p>
		<p>Çünkü Sonny Graham geçen ay, kafasına sıktığı bir kurşunla intihar etti.</p>
		<p>Ve geride ciddi bir kuşku bıraktı:</p>
		<p>“Acaba nakledilen organ, nakledildiği bedene eski sahibinin kişiliğini de taşıyor mu?”</p>

		<hr/>

		<p>Bazıları, “Ne alakası var. Kadın öyle cadıymış ki, kalbine girdiği herkesi intihara sürüklemiş,” diyebilir.</p>
		<p>Ama <em>Kalbin Kitabı</em>’nda Louisa Young (Dharma, 2004) farklı şeyler yazıyor:</p>
		<p>1992’de Avusturyalı araştırmacılar, “Kalbi değişen insanın, kişiliği de değişir mi?” sorusunu kalp nakli ameliyatı olan hastalara sordular. </p>
		<p>Deneklerin yüzde 79’u buna gülüp geçti. Ama öbürleri, “Kalp, her şeyi değiştiriyor,” dedi.</p>
		<p>Sakin bir adam birden araba yarışlarına merak sarmıştı. </p>
		<p>Bir zencinin kalbini alan ırkçı beyaz, önyargılarından tamamen arınmıştı.</p>
		<p>Bir kadının kalbini taşıyan adam, cinsel tepkilerinin değişmesinden korkuyordu.</p>
		<p>Bir başkası, “Kalbim beni dinlemiyor,” diye sızlanıyordu.</p>
		<p>Rivayete bakılırsa cinayete kurban giden bir kızın kalbini taşıyan kadın, ameliyattan sonra karabasanlar görmeye başlamış, sonra kâbuslarındaki adamı, polise tarif edip kalbini taşıdığı kızın katilini yakalatmıştı.</p>

		<hr/>

		<p>Kalbin sadece “mükemmel bir pompa”dan ibaret olduğuna inananlar için organlara ruh atfetmek saçmalık...</p>
		<p>Peki ama niye herkeste aynı pompa olduğu halde bazılarına “kalpsiz” bazılarına “yürekli” diyoruz?</p>
		<p>Neden bazı kalpler daha çok sevgi pompalıyor, bazısı daha çok nefret?..</p>
		<p>Tamam, genetik miras var; yaşam deneyimleri var; iklimden coğrafyaya, beslenmeden eğitime dek pek çok faktör kişiliği şekillendiriyor; ama acaba tüm bunlar kalpte mi depolanıyor?</p>
		<p>Kalp nakledilince beyni kopyalanan bir bilgisayar gibi insanın tüm duygusal birikimi de bir başka bedene aktarılmış mı oluyor?</p>
		<p>Örneğin, sevgi, şefkat, vicdan da kalple birlikte beden değiştiriyor mu?</p>

		<hr/>

		<p>Yoksa nakledilmiş kalpteki değişikliğin nedeni başka mı?</p>
		<p>Vücudun kendisine yabancı nesneleri, bazen bir diş dolgusunu ya da farklı kan dokusunu reddettiğini biliyoruz; acaba kalp de, yeni girdiği göğüs kafesinde kendini tutsak hissedip yeni sahibiyle dalaşıyor mu?</p>
		<p>Yaşayabilmek için başka bir insanın ölümünü beklemek, yürekte içten içe bir suçluluk duygusuna mı yol açıyor? </p>
		<p>Acaba birine kalbini vermek, onu bambaşka bir insan mı yapıyor?</p>
		<p>Aşkta da öyle olmuyor mu?</p>

	</div>
  </body>
</html>