<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Alen Delon’um Benim</h1>
		<p>Bodrum’da çalınan parçalara kulak kabarttım (hoş kabartmaya gerek yok ya, siz istemeseniz de onlar kulağınızın dibinde kabarıyor zaten); en çok Hande Yener’in sesini duydum:</p>
		<div class="poem html5_section">
			<span>Bodrum’a da gittik beraber</span>
			<span>İstanbul’da da yaşadık</span>
			<span>Sorun şehirlerde değildi</span>
			<span>Biz tam yalandık</span>
		</div>
		<p>Sonra Sertap geliyor:</p>
		<div class="poem html5_section">
			<span>Ben yazdım kadere hüznü, perişanı</span>
			<span>Sonu gelmez yine de bitmez ümitler</span>
			<span>Yoksa bahçemin eski şanı,</span>
			<span>Sebebi koparılan çiçekler...</span>
		</div>
		<p>Veee tabii Sıla’nın “Alain Delon”u:</p>
		<div class="poem html5_section">
			<span>Ba-ba-ba-ba havalara, nasıl da geriniyo</span>
			<span>Alain Delon’um benim, nasıl da kasılıyo</span>
			<span>No-no-no almayım, başkası alsın</span>
			<span>Tipim değilsin, üstü kalsın.</span>
		</div>

		<hr/>

		<p>Hemen her yerde, “eller havada” dinlenen bu şarkıların ortak paydası, şarkıda anlatılan ilişkilerin çakılması...</p>
		<p>Yılın modası, “yalan ilişkiler”, “aşk bahçesinden koparılmış çiçekler”, “yalnız ve çıplak, mutsuz ve damsız” gençler...</p>
		<p>Bu şarkıları, geceden dağa kazınıp sabah apar topar silinen “Seni seviyorum,” yazıları eşliğinde dinleyince şunu anlıyorsunuz:</p>
		<p>Hayli uzun sürmüş bir baskı döneminin bitmesi şerefine düzenlenen, “Ohh be! Nihayet rahatladık,” partisinin sonuna yaklaştık.</p>
		<p>Son kuşakta, en azından belli kesimde ilişki yaşı hayli düştü; seks için evlilik mecburiyeti kaldırıldı; isteyenin istediğiyle istediğini yapmasına imkân tanındı.</p>
		<p>İlişkilerde ambargonun kaldırılması, ambargoya inat, tamamen ambargosuz ilişkilerle kutlandı.</p>
		<p>Bodrum’un başkent olduğu bir coğrafyada, “modern insan”, belki de ilk kez sınırsız seçenek arasından “karşılıklı” eş seçip gönlünce yaşama serbestisine kavuştu.</p>
		<p>Aseton kadar uçucu beraberlikler moda oldu.</p>
		<p>Peki bu feryatlar ne o zaman?</p>
		<p>Neden bu “ışıklı, janjanlı” başıboşluğun arka bahçesinden sızlanmalar işitiyoruz?</p>
		<p>Niçin en popüler şarkılar hep yalnızlıktan söz ediyor?</p>
		<p>Niye herkes, “Yalanların aktığı bir yerde susamak / Keşkelerin olmadığı bir yerde yaşamak” istiyor?</p>

		<hr/>

		<p>“Sindirilmemiş bir özgürlük”ten söz edebilir miyiz? </p>
		<p>1968’de “çiçek çocukları” da “serbest”ti; ama orada toplumsal ve topyekûn bir özgürleşme talebinin cinsel yansıması vardı.</p>
		<p>Biz sondan başladık. </p>
		<p>Kafalar özgürleşemeden kalçalar özgürleşti.</p>
		<p>O da genelleşmedi, lokal kaldı.</p>
		<p>“Bodrum’a da gidip İstanbul’da yaşayan” “serbest kadın”ın sahneye çıkması, taşralı erkeği hazırlıksız yakaladı. </p>
		<p>O hâlâ, –babası gibi– “serbest kadın”ı, “kevâşe” sayıyor.</p>
		<p>Evlenmek için “iffetli kadın” arayışını sürdürüyor.</p>
		<p>“Tipim değilsin, üstü kalsın,” diyen kadın ise üstünü vere vere yoksullaşıp yalnızlaşıyor.</p>
		<p>Bir yanıyla ölesiye bağlanmayı özlerken öte yandan bağlanıp ölmekten korkuyor.</p>
		<p>Yalnızlık pahasına serbest kalmayı seçiyor.</p>

		<hr/>

		<p>Eskiden zor olan ayrılmaktı; sürdürmek mecburiydi çünkü... </p>
		<p>Şimdi ayrılık çocuk oyuncağı; zor olan sürdürmek...</p>
		<p>Asırlarca çiftleri alyans prangasına vuran ailenin bu kuşakta çözülmesi, yalnızlığın tadını almış bireyler yarattı.</p>
		<p>Lakin bunun da bir hayatı başkasıyla paylaşmaktan daha kolay olmadığı gibi daha cazip de olmadığı anlaşıldı.</p>
		<p>Özeti şu:</p>
		<p>Bir uçtan diğerine savrulduk.</p>
		<p>Parktan, “Çimlere basmayınız!” yazısını söktük; ama talanın sonunda elimizde çimsiz, çiçeksiz bir bahçe kaldı.</p>
		<p>“Yaşasın, ipimizi kopardık,” partisi bitmek üzere...</p>
		<p>Dileyelim bundan sonra yasaksız, talansız, yalansız, ölümsüz ilişkilerin devri başlasın.</p>
	</div>
  </body>
</html>