<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Sevda Kuraklığı</h1>
		<p>Şarkıları, şiirleri, ağıtları hep su üzerineymiş.</p>
		<p>Merak edip sormuş beyaz adam:</p>
		<p>“Niye şiirleriniz hep sudan söz ediyor?”</p>
		<p>“Buralarda en çok suyun yokluğunu çekiyoruz da ondan,” diyip gülmüş yerli:</p>
		<p>“Ya sizin şiirleriniz niye hep sevgiden söz ediyor?”</p>

		<hr/>

		<p>Ceptelefonuma “bip-bip” yağan bayram mesajlarında hep sevgi, aşk, barış dilendiğini gördükçe bu öyküyü anımsıyorum.</p>
		<p>Görülmedik bir nefret salgını, memleketi kasıp kavurmuş ya da yüreklerimiz bir sevda kuraklığında çöl olmuş gibi...</p>
		<p>Bu felaketin ardından, amatör şairler arasında yarışma yapılmış da, onlar da en çok öfkeden yılmışlıklarının, aşka susamışlıklarının şiirini yazmış sanki...</p>
		<p>Türk mani sanatının, kitap çıkarma imkânı bulamamış gizli yetenekleri, her bayram ortaya dökülüyor ve telefon ekranı boyutunda küçülttükleri hevesleriyle, illa sevdaya dair cep mesajları döktürüyor:</p>
		<p>“Kalplere merhamet, yuvalara muhabbet” diliyor.</p>
		<p>Merhametin, muhabbetin çokluğundan değil; yokluğundan...</p>

		<hr/>

		<p>Sevdasızlık salgını şuradan da belli ki, bir karamela kâğıdından ya da tavşancı amcanın niyet pusulasından kopya çekip “herkes”e gönderdiğiniz bir cep manisi, kapsama alanında ulaştığı mutsuz alıcılarca behemehal kaydedilip bu kez onların rehberindeki “herkes”e gönderiliyor; sanal sanal çoğalıp dön dolaş tekrar size geliyor.</p>
		<p>Geçen yüzyılda elinde curasıyla dere tepe gezinip yüreği yanıklara mani düzen halk âşıkları gibi, çocukken okudukça aşklarına özendiğimiz cep fotoromanları gibi; cep mesajları da cepten cebe dolaşıp bize yokluğunu hissettiğimiz, hasretini çektiğimiz sevda ve barış iklimini hatırlatıyor. </p>

		<hr/>

		<p>Lakin çoğu zaman mesajın dilediği iklim ile ulaştığı iklimin farklılığı veya telefon sahibinin hoyratlığı ile telefondaki mesajın nahifliği, çelişik manzaralar çıkarıyor ortaya:</p>
		<p>Düşünün, tam kurbanlık koyunu çukur üstüne yatırmışsınız, bıçağı besmeleyle boynuna saplayıp kanını, başucunuza topladığınız çoluk çocuğun üstüne fışkırtacaksınız, art arda bipleyen ceptelefonunuzdan aşk dilekleri faşş ediyor.</p>
		<p>Din adına, masum din adamlarının gırtlağının kesilmesine, güzelim şairlerin, sevdalı gençlerin ateşe verilmesine mâni olamıyorsunuz ama dinî bayramlarda cep mesajlarında barışa ve sevdaya dair bol bol mani okuyorsunuz.</p>
		<p>Susuzluk derdiyle ille suya ağıt yakan yerliler gibi, en çok yokluğunu çektiğiniz şeylerin, aşkın, barışın, huzurun şiirini yazıyor, elden ele, cepten cebe dağıtıyorsunuz.</p>

		<hr/>

		<p>Madem laf, kurbandan, bayramdan, barıştan, şiirden açıldı; bırakayım “Bayram bir ömürdür, ben gibi bir deliye,” diyen Can Yücel bağlasın yazımızı:</p>

		<div class="poem html5_section">
			<span>Koyunlar, keçiler ve koçlar için</span>
			<span>Ne kadar bayramsa Kurban Bayramı</span>
			<span>Bu barış var ya, bu barış</span>
			<span>Cephedekiler için o kadar barış...</span>
		</div>
	</div>
  </body>
</html>