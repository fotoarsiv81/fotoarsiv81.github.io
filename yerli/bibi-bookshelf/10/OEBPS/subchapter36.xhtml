<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Ayrılığın Eski Tadı Yok</h1>
		<p>Biz çocukken, tepesinde bir dantela örtüyle başköşede duran yeşil ışıklı ahşap radyomuzdan, hüzzam makamında ayrılık şarkıları yayılırdı salona:</p>
		<p>“Ayrılık, ümitlerin ötesinde bir şehir”di o zamanlar;</p>
		<p>“Ne bir kuş, ne bir haber, ne de bir selam gelir,”di.</p>
		<p>“Yaman kelime”ydi ayrılık; “benzetmek azdı ölüme”...</p>
		<p>Ve her kim uğrarsa bu zulme, “gündüzü olurdu gece...”</p>
		<p>Selahaddin Pınar’ın tamburu “Ayrılık yarı ölmekmiş / o bir alevden gömlekmiş,” diye inler ve sorardı:</p>
		<div class="poem html5_section">
			<span>Ey sevgili sen nerdesin </span>
			<span>Nerdesin ey sevgili?</span>
		</div>
		<p>“Çerağ” nedir bilmezdik; ama Sevim Tanürek “Alev alev çerağız biz / Ayrılsak da beraberiz,” deyince bir yangın fitili tutuşurdu yüreğimizde...</p>
		<p>Sonra Zeki Müren çağlardı, tane tane söyleyerek:</p>
		<div class="poem html5_section">
			<span>Aynı bedende can gibiyiz</span>
			<span>Cana can veren kan gibiyiz</span>
			<span>Yanıp da bitmez kül gibiyiz</span>
			<span>Biz ayrılamayız</span>
			<span>Eller ayırsa bile</span>
			<span>Yollar ayırsa bile</span>
			<span>Biz ayrılamayız.</span>
		</div>

		<hr/>

		<p>Büyüdük; o “çerağ” da içimizde büyüdü alev alev...</p>
		<p>Sevdalandık, ayrıldık, yandık.</p>
		<p>Ayrılıkla ölümü, biz de Abdürrahim Karakoç’un “Mihriban”ıyla kıyasladık:</p>
		<div class="poem html5_section">
			<span>Ayrılıktan zor belleme ölümü</span>
			<span>Görmeyince sezilmiyor Mihriban...</span>
		</div>
		<p>Timur Selçuk, “Ayrılanlar İçin” değil, bizim için çalıyordu:</p>
		<p>“Ne kadar acı olsa / ne kadar güç olsa/ Her şeyi, evet her şeyi unutmalı”ydık.</p>
		<p>“Kalırsa içimizde hep bir derin sızı kalır”dı.</p>

		<hr/>

		<p>Derken vuslat kolaylaştıkça; basitleşti ayrılmalar da...</p>
		<p>Birlikte kocamaya bir yastık yetmez oldu.</p>
		<p>Sönenin son ateşiyle yakılan sigaralar gibi; ayrı düşülen yavuklunun hasreti, yeni bir aşkın kollarında giderildi.</p>
		<p>Ve günün birinde Ajda Pekkan, “başı yukarda meydan okuyarak hayata”, ayrılıkların üzerindeki o kırık yeniklik duygusunu silip attı:</p>
		<p>“Arkanı dön ve çık, istenmiyorsun artık,” diye kovaladı eski sevgiliyi:</p>
		<p>“Bir zamanlar sen de bana acımadın / Yalnız kaldım, yıkılmadım, ayaktayım.”</p>

		<hr/>

		<p>Herkes bu çıkışı bekliyordu sanki...</p>
		<p>“Ümitlerin ötesindeki o şehir” bir anda tarumar oldu.</p>
		<p>Bir baktık ki XX. yüzyılla birlikte, ayrılan yollarda söylenen şarkılar da değişmiş, herkese bir güven gelmiş. </p>
		<p>“Aşk dediğin geliyor, geçiyor,” diyen Hande Yener, ayrılığın onuncu gününde eski sevgilisine, “Yalnız değilim, sıkılmıyorum,” mesajı göndermiş.</p>
		<p>Nazan Öncel, bir vedalaşmayı, “Jetonu mu yoktu, aramadı gitti / Velhasıl bitti,” diye özetlemiş.</p>
		<p>Sonra jeton da tarih oldu.</p>
		<p>Ayrılık acısının ilacı bulundu.</p>
		<p>Demet Akalın bir yıl önce “seve seve” ayrıldığı sevgilisiyle, “İsim neydi çıkaramadım / Adın neydi hatırlamadım,” diye kafa buldu.</p>
		<p>Sonra da dillerde gezen bir yaz şarkısında ayrılıklara iyi gelecek formülü açıkladı:</p>
		<div class="poem html5_section">
			<span>Hemen yeni bir aşk bulunur,</span>
			<span>Yerin çabuk doldurulur</span>
			<span>Sevgilimi koluma takarım</span>
			<span>Bebek’te üç-beş tur atarım</span>
			<span>Olmadı bi de sinema yaparım</span>
			<span>Gördüğün gibi çok unutkanım.</span>
		</div>

		<hr/>

		<p>Dedim ya, ayrılığın eski tadı yok.</p>
		<p>Şarkılardan belli...</p>
	</div>
  </body>
</html>