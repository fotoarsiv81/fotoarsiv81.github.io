<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Kalp Açılımının Sonu</h1>
		<p>XXI. yüzyıldan yerli bir “Romeo ile Juliet öyküsü”ydü İzmirli kızınki...</p>
		<p>“Kalp Açılımı” yazısı yayımlandıktan bir süre sonra yeni bir mektup gönderdi.</p>
		<p>İlk coşkunun yerini yılgınlık almıştı.</p>
		<p>“Yazdığınız öykünün sonunu merak edersiniz belki,” diyordu. </p>
		<p>Sevdasının başlamadan bittiğini yazıyordu:</p>
		<p>“Karşılıksız aşk olsa ‘kader’ derdim. Ama bu başka... Bu, benim de kişisel tarihime geçecek tarihsel bir acı...” </p>
		<p>“Ayrı dünyaların insanları”nın aşklarının bitme nedeni ne oğlanın ailesinin itirazı ne de kızın eve dönmek zorunda kalması... </p>
		<p>Daha da acısı...</p>
		<p>Oğlan, yazın gittiği Mardin’den bambaşka biri olarak dönmüş. Türklerden nefret eder olmuş. </p>
		<p>“Çocuğum olursa Türkçe öğretmeyeceğim,” diyecek raddeye gelmiş.</p>
		<p>İzmirli kızdan köşe bucak kaçmaya başlamış.</p>
		<p>“Tarihsel acılar yanında bu gönül konusu boş kaçıyor”muş. </p>
		<p>“Mardin’den dönen, o sevdiğim adam değildi,” diye yazıyordu İzmirli kız:</p>
		<blockquote class="letter">
			<p>O, kırmamak için kırılan kibar insan gitmiş; acılı, öfkeli, kırıcı bir insan gelmiş. Onun öfkesi bana da yansıdı. Bu ülkede onu bana, beni ona bu kadar yabancı, bu kadar uzak kılanların gelmişine geçmişine sövmek geliyor içimden... Daha ne kadar bölünebilirdik ki?</p>
		</blockquote>

		<hr/>

		<p>Teorik düzeyde tartışıp durduğumuz meselenin “yüreklere işleyen” böyle bir yanı var.</p>
		<p>Bizi bize düşman eden, kız alıp vermez, birbirine gönül veremez hale getiren, denizleri çölleşmiş gönüllerin çatlaklarında tüketen bir husumet dalgası...</p>
		<p>İzmirli kıza, Nietzsche’in <em>Böyle Buyurdu Zerdüşt</em>’ünden (Cem, 1999) iki cümle yolluyorum: </p>
		<blockquote>
			<p>İnsan, kirli bir nehirdir. Kirli bir nehri, kirlenmeden içine alabilmen için deniz olman gerekir.</p>
		</blockquote>
	</div>
  </body>
</html>