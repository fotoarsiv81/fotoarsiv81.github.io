<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Aşka Veda</title>
	<link href="main.css" rel="stylesheet" type="text/css"/>
</head>
<body class="preface epub-type_preface">
	<div class="container html5_section">
		<h1 class="pre-header">Önsöz</h1>
		<p>Aşk devrimcidir.</p>
		<p>Otorite, düzen, nizam tanımaz. </p>
		<p>Coşkuyla çarpan iki kalbin yarattığı etkiye hiçbir direnç dayanmaz.</p>
		<p>Sınırlar, harp içindir; aşk sınırdan anlamaz. </p>
		<p>Yaş, sosyal statü, renk, ırk, cins, dil, mezhep, milliyet farkı, tutkuya mâni olamaz.</p>
		<p>İki yürek buluştu mu onları dizginleyen çitler, bariyerler, örf ve âdetler, gelenek ve görenekler, ilkeler, nizamnameler, akrabalar ebeveynler tutuşur.</p>
		<p>Ten, derde ilaç olur; ölüm, ayrılığa yeğ tutulur.</p>
		<p>Seven iki yürek, ayrılmaya zorlandıkça birleşir.</p>
		<p>Aşk, yalnızca içeriden yıkılabilen bir kaledir. Sadece âşıkların birbirini yemesiyle yok olur.</p>
		
		<hr/>

		<p>Devrimcinin düşmanı düzendir.</p>
		<p>Kazanmanın konforlu rehaveti, “Elde ettim işte!” felaketine dönüşür kısa zamanda...</p>
		<p>Devlet, aile, özel mülkiyet el ele verip işe karışır; büyük heyecan, alışmayla, kurumsallaşmayla yatışır.</p>
		<p>O ilk kıvılcımdan güçlü bir dostluk ateşi yakamazsanız, uğruna dünyayla savaşabileceğiniz insanı bir iç savaşta kaybedersiniz.</p>
		<p>Onca hızlı daldığınız rüyadan bu kadar hızlı uyanabilmiş olmanıza da hayret edersiniz.</p>
		
		<hr/>

		<p>Sevgili editörüm Cem Alpan’ın, aşk, kadın, erkek, evlilik üzerine yazdığım yazılar arasından titizlikle seçtikleriyle hazırladığı bu kitap, ilişkilerin yukarıda özetlediğim iki yüzünü, yani tersiyle düzünü birlikte anlatmayı deniyor.</p>
		<p>Yüzünde, yanağında, yüreğinde aşk denen alazın korunu hissedenlerin, ateşten gömleği gönüllü giyenlerin, sevdiğine kalbini verenlerin duygularıyla başlıyor kitap...</p>
		<p>Abayı yakmanın, gönülden bağlanmanın, eriyip çarpılmanın hazzından, tadından dem vuruyor.</p>
		<p>Körkütük, sırılsıklam, doludizgin aşkların nelere kadir olduğundan bahsediyor.</p>
		<p>Bazen kanlı bir örgüt içinde, bazen bir genelev köşesinde, bazen kambur bir kızın muhayyilesinde, kâh içten içe kabaran, kâh gürül gürül çağlayan o deli nehri anlatıyor. </p>
		<p>Sonra kadından erkeğe, dünden bugüne, devrimden düzene sevdanın nasıl şekil değiştirdiğine bakıyor.</p>
		<p>“Sekssiz aşk”tan “aşksız seks”e geçişin izini sürüyor.</p>
		<p>Şehvet sevdadan soyunduğunda, Eros okunu kırdığında, piyasa duruma el koyduğunda aşkın nasıl can çekişmeye, körelip çirkinleşmeye başladığını sergiliyor.</p>
		<p>Geçmiş kuşaklara göre bir hayli serbestleşmesine rağmen eski tadı vermeyen, saadet getirmeyen, şiirini kaybeden zamane ilişkilerini sorguluyor. </p>
		
		<hr/>

		<p>Asırlar önce Shakespeare o muhteşem 129. sonesinde, “Acıkan şehvet, ruhu ezip geçer,” demişti.</p>
		<p>O açlık, “aşka veda”yı getirdi.</p>
		<p>Ama yine o sonenin dediği gibi:</p>
		
		<div class="poem html5_section">
			<span>Ne tuhaf ki dünyada bunları bilen çok</span>
			<span>Ama cehenneme götüren cennetten hiç kaçan yok.</span>
		</div>
		
		<p>Sonunda cehennem korkusu olsa da bizi yaşatan, o cennetin hayalidir.</p>
		<p>Veda etsek de biliriz ki aşk, her daim ihtimal dâhilindedir.</p>
		
		<cite>CAN DÜNDAR<br/>Mayıs 2012</cite>
	</div>
</body>
</html>