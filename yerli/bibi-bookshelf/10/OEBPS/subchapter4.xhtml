<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Aşkı Görebilmek</h1>
		<p>İnanılmaz bir sahneydi okuduğum: </p>
		<p>Görmeyenler arası futbol müsabakası... Görmeyen bir forvet, görmeyen bir kaleciye penaltı atacak. İyi de kaleyi nasıl “görecek”? İşte Halis Kuralay, Ayşe Arman’a buna buldukları çözümüanlatıyordu.</p>
		<p>Kale direği niyetine, görmeyen iki insan koyuyorlarmış. Penaltıyı çeken bağırıyormuş:</p>
		<p>“Sağ kale direği?..”</p>
		<p>Karşıdan ses geliyor:</p>
		<p>“Buradayım!..”</p>
		<p>“Sol kale direği?..”</p>
		<p>“Ben de buradayım!..”</p>
		<p>“Kaleci?..”</p>
		<p>“Burada!..”</p>
		<p>Şut!.. </p>

		<hr/>

		<p>Selis Yayınları’ndan çıkan <em>Hayata Dokunmak</em> kitabında görme engellilerin sorunlarını yazan, Boğaziçi Psikoloji mezunu İngilizce öğretmeni Halis Kuralay, o söyleşisinde –görenleri kastederek– “Siz,” diyordu “Boğaz Köprüsü’nden geçerken köprünün üzerinde olduğunuzu titreşimlerden fark etmeyi düşünmezsiniz değil mi? Ya da ‘Otobüs birazdan sola meyil yapıp duracak, iki durak sonra da ben ineceğim’ demezsiniz. Titreşimlerden meyillerden size ne?”</p>
		<p>Hayata bir başka gözle “bakmamı” sağlayan bir söyleşiydi.</p>
		<p>Zil sesi duysak, “Telefona bak,” diyorduk. Oysa telefona koşan, cihaza gözünü dikip bakmıyordu değil mi?</p>
		<p>Rüya da öyleydi.</p>
		<p>“Rüya gördün mü?” diye soruyorduk. Peki görmeyenler rüya(yı da) görmüyor muydu?</p>
		<p>Kuralay, rüyasında yumuşak bir yastığı hissediyordu. Arkadan esen rüzgârı, ortalıkta dolaşan kedinin sesini, kâğıtların hışırtısını...</p>
		<p>Görüntü yoktu yani... Sadece sesler ve hisler...</p>

		<hr/>

		<p>Bugün caddelerde daha çok görme engelliye rastlıyoruz. </p>
		<p>Bunun nedeni sayılarının artması değil, kendi ayakları üzerinde durmayı öğrenen ve dışarı çıkan görmezlerin çoğalması...</p>
		<p>Kuralay’ın bir cümlesi çarptı beni:</p>
		<p>“Görenler bana görmediğimi söylemese ben görmediğimi bilmiyordum ki!..”</p>
		<p>Bu cümleyi söyleyen adam, söyleşide öyle bir sevda tarifi yapıyor ki, insan, “Bunu görebilen biri söylemese, ben aşkı görmediğimi hiç bilemeyecektim,” diyor.</p>
		<p>Gören bir eşi var Kuralay’ın... “Görür görmez” âşık olmamış tabii... Onun nesini beğendiğini anlatırken, “Konuşması, ses tonu ama asıl, bana olan ilgisi ve paylaşmak, aynı şeyleri hissetmek, ortak hedeflere ilerlemek önemliydi,” diyor.</p>
		<p>“Karınız güzel mi?” sorusuna yanıtı bir yaşam dersi:</p>
		<p>“Kendisi, ‘değilim’ diyor. Bence güzel!..”</p>
		<p class="margin-top">İşte –görebilene– güzellik bu!.. Yüzde değil, bizde...</p>

	</div>
  </body>
</html>