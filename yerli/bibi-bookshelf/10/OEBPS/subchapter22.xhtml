<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Evlenilecek Kız, Ellenilecek Kız</h1>
		<p>Evlenmek için “eline erkek eli değmemiş kız” arayan Mehmet Ali Erbil ile “eli eline ilk değen erkek”le evlenmek isteyen üniversiteli Sedef’in evliliği bizi erkek dünyasının o eski kavşağına götürüp bıraktı: </p>
		<p>“Ellenilecek kız”, “evlenilecek kız” ayrımına...</p>
		<p>Acaba bir erkek ne kadar çok kız ellerse evlenmek için o kadar ellenmemiş kız mı arıyor?</p>
		<p>Titizlik hastalığına yakalananların genellikle gizli kriminallerden çıkması gibi, evlenmek için en “saf” kızları arayanlar da en hızlı çapkınlardan mı çıkıyor?</p>
		<p>Nihayette ulaşılan “bekâret zarı”, eski günahları örten bir “masumiyet şalı” işlevi mi görüyor?</p>
		<p>Elimde bu konuda bir araştırma yok.</p>
		<p>Ama “bekâret saplantısı” konusunda var.</p>

		<hr/>

		<p>İstanbul Mülkiyeliler Vakfı, Sosyal Araştırmalar Merkezi’nin 1990’ların sonunda İstanbul’da 1200 kişi üzerinde yaptığı araştırmada kadınlara, “Sizin için bekâretin saklanması, evlenmek için ne kadar önemli?” sorusu soruldu.</p>
		<p>Kadınların yüzde 66’sı buna “çok önemli” ya da “önemli” yanıtını verdi.</p>
		<p>Sonra erkeklere, “Sizin için evleneceğiniz insanın bakire olması ne kadar önemli?” diye soruldu. Erkeklerde oran yüzde 74’e çıktı.</p>
		<p>“Hiç önemli değil,” diyenler; erkeklerin ancak yüzde 9’u ile kadınların yüzde 14’ü idi.</p>
		<p>Gençler baz alındığında da durum değişmedi. Gençlerin yüzde 34’ü (yani her 3 gençten 1’i) evlilik öncesinde kadın ve erkek arasında belli bir mesafe bırakılması gerektiğini düşünüyordu. Araştırmaya katılan gençlerin yüzde 4,5’i ise evlilik öncesi ilişkilerin topluma ters düştüğüne inanıyordu.</p>

		<hr/>

		<p>Araştırmayı yapanlar daha sonra kadın ve erkeklere bir yargı cümlesi verip görüş sordular.</p>
		<p>Cümle şuydu: “Başka erkeklerle cinsel ilişkide bulunmuş kızla evlenilmez.”</p>
		<p>Erkeklerin yüzde 63’ü, bu cümleye katıldığını söyledi.</p>
		<p>Kadınlarda “evet”lerin oranı yüzde 56 oldu.</p>
		<p>Burada açık bir “kirletilmiş genç kız” profili çıktı ortaya...</p>
		<p>İkinci yargı cümlesi bir tuzak içeriyordu: </p>
		<p>“Ya bu kız evleneceği erkekle yatıyorsa?”</p>
		<p>“O zaman iş değişir,” dedi erkeklerin bir kısmı ve “kendisi bozma şartıyla” bekâret konusunda daha hoşgörülü hale gelebileceğini gösterdi. Ama yüzde 36’lık bir kesim (yani her 3 erkekten 1’i) “Benimle de yatsa evlenmem” görüşünü koruyordu.</p>
		<p>İşin ilginç yanı burada kadınların “hayır”ı daha fazla çıktı. Kadınların yüzde 38’i “evleneceği erkekle cinsel ilişki kuran kızla evlenilmez” görüşünü savundu.</p>
		<p>Ve son soru: “Diyelim ki, kızımız cinsel ilişkide bulunmamış ama eline başka bir erkek eli değmiş...”</p>
		<p>Dört erkekten üçü bunu “kabul edilebilir” bulduğunu söyledi. Yüzde 26, “Yine de evlenmem,” dedi.</p>

		<hr/>

		<p>Araştırmanın asıl önemli bulgusu şu: </p>
		<p>İnsanların gelir ve eğitim düzeyi yükseldikçe bekârete verdikleri önem de azalıyor.</p>
		<p>Bekâreti kafasına takmayanların oranı, üniversite mezunu erkeklerde yüzde 52’ye, kadınlarda yüzde 86’ya tırmanıyor.</p>
		<p>Bu durumda M. Ali-Sedef çiftinin sorunu, ya kızımızın henüz mezun olmamasında ya da Erbil’in yeterince zengin olmamasında...</p>
		<p>Bu da değilse XXI. yüzyılda, “Kızoğlankız İsterim” şarkısının “modern” tınılarla yeniden seslendirilmiş remiksini dinlemeye hazır olun.</p>
		<p>Bekâret, insanlık tarihinin o en kalın, en kanlı zırhı dönüyor, demektir.</p>
	</div>
  </body>
</html>