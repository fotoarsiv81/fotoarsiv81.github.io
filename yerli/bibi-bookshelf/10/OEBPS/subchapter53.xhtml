<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Boşandık Mutluyuz</h1>
		<p>“Evlendik mutluyuz” yazılan araba tamponlarının modası geçiyor galiba...</p>
		<p>Yeni moda arabalar, nikâh salonunda değil, mahkeme kapısında bekliyor ve tamponunda “Boşandık mutluyuz” yazıyor.</p>

		<hr/>

		<p>Türkiye İstatistik Kurumu’nun dün açıkladığı rakamlar, boşanma artış hızının, evlilik hızını geçtiğini ortaya koyuyor.</p>
		<p>Yani, evlenenden çok boşananımız var artık...</p>
		<p>Oysa aynı İstatistik Kurumu, Türklerin yüzde 60’tan fazlasının kendini “mutlu” hissettiğini, yüzde 70’ten fazlasının geleceğe “umutla” baktığını açıklamamış mıydı?</p>
		<p>Bu yüzdeleri doldurabilecek kadar mutluluk ve umut var mı buralarda hakikaten?</p>
		<p>Diyebilirsiniz ki, “Onlar çoluk çocuğu dövdükçe haz alıp ferahlayan erkeklerdir.”</p>
		<p>Yanılıyorsunuz.</p>
		<p>Çünkü araştırmaya göre kadınlarda mutluluk oranı, erkeklerden fazla...</p>
		<p>Diyebilirsiniz ki, “Cahildir onlar; gözü açıldıkça anlar.”</p>
		<p>Yanılıyorsunuz.</p>
		<p>Araştırmaya göre eğitim düzeyi artıkça mutluluk da artıyor. </p>
		<p>Üniversite mezunları, ilkokul mezunlarından daha mutlu...</p>
		<p>Diyebilirsiniz ki, “Bekârlık sultanlığı bu, evlensin de görsün mutluluğu...”</p>
		<p>Yine yanılıyorsunuz.</p>
		<p>Evliler, evli olmayanlara göre çok daha mutlu...</p>
		<p>İstatistik Kurumu’nun saadet formülü tam şarkıdaki gibi:</p>
		<p>“Evli, mutlu, çocuklu...”</p>

		<hr/>

		<p>Peki nasıl oluyor da bu toplum, bir yandan şiddetli geçimsizlik marazıyla doludizgin boşanırken bir yandan da anketörlere, “Değmeyin keyfime,” diye hava basıyor?</p>
		<p>Tahminlerimi sıralayacağım. İlk akla gelen cevap şu:</p>
		<p>Yalan söylüyordur. Ne idüğü belirsiz anketörün, cevapları gerekli makamlara ileteceğinden korkup, “Neme lazım,” demiş ve “Allah devletimize zeval vermesin, afiyetteyiz,” cevabı vermiş olabilir. </p>
		<p>Belki de mutluyu oynamak, kırık kalplerin ayakta kalma yöntemidir.</p>
		<p>İki:</p>
		<p>Mutluluğu bilmiyordur. </p>
		<p>Kant’ın dediği gibi, “Mutluluk aklın değil, tahayyülün bir idealidir.”</p>
		<p>İş hayale geldi mi de biz sınır tanımayız. </p>
		<p>Belki bizimkisi bir “kredi kartı mutluluğu”dur. </p>
		<p>“Çok şükür bugün de ailecek alışveriş merkezine gidip vitrinlere bakabildik,” yanılsamasıdır.</p>
		<p>Üç:</p>
		<p>Kanaatkârlığa değil, aldırmazlığa “mutluluk” diyor olabiliriz. </p>
		<p>Olup bitenler sizi zerrece ilgilendirmiyorsa yaşar gidersiniz aylak bir bahtiyarlıkla... Yoksa asgari bir haber izleyicisinin, mutluluk anketinden bu yüzdeyle çıkması ancak yüzsüzlükle mümkündür.</p>

		<hr/>

		<p>Bir tahminim daha var:</p>
		<p>O da ellere bakıp kulak memesi çekiştiren, tahtalara vurarak şükredenlerin kendini “mutlu” addetmesi...</p>
		<p>“Filancanın kocası bıçaklamış karısını; bizim bey hiç kesici alet kullanmaz, sağ olsun yumruktan şaşmaz,” memnuniyeti bu...</p>
		<p>Mutluluğumuzu, başkalarının mutsuzluğundan devşiren ve daha az acıyı “talih” zanneden bir toplumuz.</p>
		<p>Belki de o yüzden ankette arttığı kadar, çoğalmıyor hakikatte mutluluğumuz... Mutsuzluktan evladır.</p>
	</div>
  </body>
</html>