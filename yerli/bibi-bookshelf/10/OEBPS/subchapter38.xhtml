<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Fatmagül’ün Suçu: Tecavüz Promosyonu</h1>
		<p>Google’a, “Fatmagül” ve “tecavüz” yazarsanız üç yüz bin sonuç geliyor. En yaygınları şunlar:</p>
		<p>“Fatmagül’e nasıl tecavüz ettiler?”</p>
		<p>“Hülya mı, Beren mi tecavüzde daha iyiydi?”</p>
		<p>“Beren’e, Müjde’den fazla tecavüz edildi.” </p>
		<p>“Fatmagül’e tecavüz sahnesi... İndir, izle!” </p>
		<p>Yüzlerce site, <em>Fatmagül’ün Suçu Ne</em> dizisinin haftalardır merakla bekletilen tecavüz sahnesini yayınlıyor.</p>
		<p>Yüz binlerce göz, heyecanla indirip izliyor. Görüntüyü yani...</p>

		<hr/>

		<p><em>Fatmagül’ün Suçu Ne</em>, Vedat Türkali ustanın eserinden yapılan bir uyarlama...</p>
		<p>Tecavüzün, hem tecavüze uğrayan kadının hem de tecavüzcüsünün hayatında açtığı yaraları işleyen bir eser bu...</p>
		<p>Fakat dizinin tanıtımında tecavüz sahnesi öyle abartıldı ki, bu kampanya, başlı başına bir yaraya dönüştü.</p>
		<p>Haftalardır, “Beren nerede tecavüze uğrayacak?”, “Tecavüz heyetinde kimler yer alacak?”, “Tecavüze uğrayacağı kumsalda ne önlem alındı?”, “Beren nasıl hazırlandı?”, “O mu, yoksa Hülya mı daha iyi tecavüze uğradı?” haberleriyle o “büyük” âna hazırlandık.</p>
		<p>Nihayet tecavüz gecesi gözümüzü ekrana dayayıp Fatmagül’ ün ırzına geçilişini cümbür cemaat izledik.</p>
		<p>Ve eserin amacının tamamen zıddına olarak elbirliğiyle bu sahneyi bir “toplu tecavüz seyirliği” haline getirdik.</p>

		<hr/>

		<p>Meşhur bir oyuncuyu, dört erkeğin tecavüzüne uğrarken izlemek dünyanın her yerinde ilgi çekebilir.</p>
		<p>Fakat tecavüz olaylarında en suçsuz olanın suçlandığını anlatan bir eser, sırf tecavüz sahnesiyle pompalanıyorsa eserin hesaplaştığı maço zihniyetin tuzağına düşmüş demektir.</p>
		<p>Tecavüz haberlerinde bizim de sıkça düştüğümüz bir tuzaktır bu:</p>
		<p>Bazen haber yazılırken olay o kadar ayrıntılı anlatılır ki, okuyanı özendiren bir “tecavüz güzellemesi” çıkar ortaya...</p>
		<p>Bazen kasten, bazen de istemeden...</p>

		<hr/>

		<p>Çünkü erkek dünyasında tecavüz, kadından farklı çağrışımlar yapar. </p>
		<p>Erkek, “Kadınların çoğu, tecavüz fantezisi kuruyor,” yazılarına inanma eğilimindedir. </p>
		<p>Çoğu porno, bu inancı besler.</p>
		<p>Türk filmlerindeki tecavüzcülerin dilinden düşmeyen, “Debelenme, sen de zevk alacaksın,” lafı, bunun ifadesidir.</p>
		<p>Kadını “en büyük kışkırtıcı” sayan maço, dişi köpek kuyruk sallamasa itlerin harekete geçmeyeceğine inanır. </p>
		<p>Böylece suç, baştan Fatmagül’e yıkılır.</p>
		<p>Bu zihniyete hukuk da katılır. Tecavüze uğrayan kadın fahişeyse tecavüzcüsü ceza indiriminden yararlanır. “Tahrik”, tecavüze bahane sayılır. </p>
		<p>Kadın, şikâyetçi olmaya çekinir. Tecavüzcü erken salınır. Kurban, “kirli” damgasını yer; teşhir edilir, dışlanır.</p>

		<hr/>

		<p>Daha feci gerçek şu:</p>
		<p>Türkiye’de her üç tecavüzcüden ikisi, kadının tanıdığı adam:</p>
		<p>Ya sevgilisi ya kocası; eniştesi veya babası...</p>
		<p>Bizim hararetle beklediğimiz görüntüleri, evde tecavüzcüsüyle birlikte izleyen Fatmagül’ler var bu ülkede...</p>
		<p>“Erkek bulmaya Türkiye’ye geldiler,” masallarına inanıp turist kadınları tecavüzde öldüren magandalar var.</p>
		<p>Uğradığı tecavüzü kim bilir kaçıncı kez anlatmak üzere Adli Tıp kapısında sıra bekleyen kız çocukları var.</p>
		<p>Yazana, oynayana, çekene sözüm yok; ama dizi bahanesiyle medyada, İnternet’te, “Irzına nasıl geçtiler, yakından bakalım,” kampanyası açarak fazlaca tecavüz reklamı yapmış olmuyor muyuz?</p>
		<p>Hiç olmazsa reklam gelirinin bir kısmını, barış yürüyüşünde Türkiye’de tecavüz edilerek öldürülen Pippa Bacca’nın ailesine yollasak iyi olmaz mı?</p>
	</div>
  </body>
</html>