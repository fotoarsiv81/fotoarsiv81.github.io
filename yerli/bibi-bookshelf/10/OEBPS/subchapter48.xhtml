<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Muazzez Ersoy’un Banyosu</h1>
		<p>Ah o küçük ayrıntılar!..</p>
		<p>Sıradan, önemsiz, manasız görünen detayları gündelik hayatımızın...</p>
		<p>Aslında ne çok anlam yüklüdürler ve ne çok gizli hastalığı ele verirler.</p>
		<p>Yıllar önce bir arkadaşım evini terk ederken, “Lavaboda sıkılmış diş macunu artıkları görmeye dayanamıyorum,” demişti.</p>
		<p>Onca hasretle beklenmişken becerilemeden ufalanıp gitmiş bir ilişkinin artıklarıydı aslında o macun tüpünden lavaboya dökülen...</p>
		<p>Ve ona artık katlanılmaz gelen...</p>
		<p>Muazzez Ersoy’un “klip aşkı”nın bitme nedenleri arasında sayılan, “eşini kendi banyosuna sokmayıp misafir banyosuna yollaması” da o kahrolası küçük ayrıntılardan biriydi elbet...</p>
		<p>Ece Temelkuran, bu “banyo meselesi”ni ustaca deşti. Satır altlarındaki, “Mesafeli duralım, dikenlerimiz değmesin birbirine... Yaralanmadan yaşayıp gidelim,” mesajını okudu.</p>
		<p>Ama mesafeliliğin ayazı kadar, düşük yoğunluklu bir iç çatışmanın buharı da yok muydu o “banyo”da?..</p>

		<hr/>

		<p>Görmüyor musunuz nasıl da terörize olmuş ilişkilerimiz...</p>
		<p>Zifaf gecesi ikiz kulelere yapılan ilk saldırının çığlıkları dinmeden başlıyor misillememiz...</p>
		<p>“Emniyetli yuvamız”ın güvenlik battaniyesi delinir delinmez, o zamana dek, “Bizden mutlusu yok!” avuntusunun zarif şalıyla örtülmüş kaba saldırganlık açığa çıkıyor.</p>
		<p>Beklenmedik husumetler, gizli yaralar açıyor ilkin...</p>
		<p>Mayınlar döşeniyor birlikte seçilmiş yer halılarının altına...</p>
		<p>Sonra her günbatımında bombalanmaya başlıyor evin gizli sığınakları...</p>
		<p>Nafile bir bilek güreşinin, kanlı bir iktidar savaşının izi düşüyor çeyiz sandıklarının üstüne...</p>
		<p>Nikâh masasındaki ittifaklar bozuluyor; aynı aileden yeni müttefikler bulunup muhalif cephede savaşa sokuluyor.</p>
		<p>Ve banyo –ki mahremiyet üssüdür evliliklerin– tahkim ediliyor, mevzileri koruyabilmek, yeni mevziler kazanabilmek için...</p>

		<hr/>

		<p>“Yakınlık terörizmi,” diyor buna Michael Vincent Miller (<em>İkili İlişkilerde Terörizm</em> – <em>Erotik Yaşamın Yozlaşması</em>, Varlık, 1997).</p>
		<p>Öyle acıklı bir kısır döngü ki, hem sevdiğimiz tarafından terk edilmekten korkuyoruz hem de onun tarafından hapsedilmekten...</p>
		<p>Tıpkı çocukken annemizin bizi bırakıp gitmesinden korkarken şefkat kılıfı altında sürekli denetlemesinden de sıkıldığımız gibi...</p>
		<p>Bu “terk edilme-hapsedilme” ikilemi yüzünden “birbirimizden en çok istediğimiz şey –yani sevgi– bizi en çok kaygılandıran şeye dönüşüyor.”</p>
		<p>“Onsuz kalma” korkusu, “sadece ona kalma” endişesine bulanıyor ve o tuhaf formül ortaya çıkıyor:</p>
		<p>“Evde yakınımda olsun ama ayrı banyoda benden uzak dursun.”</p>

		<hr/>

		<p>Bunların farkında olup el ele çektirilmiş ilk fotoğraflarına bakarak, “Ne oldu bize,” diye iç çeken ne çok çift vardır kim bilir...</p>
		<p>Oysa hata bizde değil, iktidar hırsının hayatın her alanından süzülüp nefsimize çöreklenmesinde...</p>
		<p>Peki ne yapmalı?</p>
		<p class="margin-top">“Ya ayrı banyoda duş ya aynı banyoda dövüş” çıkmazını nasıl aşmalı?</p>
		<p>Miller, kitabında Romeo ile Juliet’e özeniyor:</p>
		<blockquote>
			<p>Onlar orta sınıf evliliklerinin, etkisini ağır ağır gösteren zehirleri arasında, yerine koyacak bir şey bulamadan sevgilerinin kurumasını izlemektense zehiri bir yudumda içtiler ve ideal sevgileri bozulmadan öldüler.</p>
		</blockquote>
		<p>Halbuki zehir içmeden de bir çözümü var bu düğümün...</p>
		<p>Mesele evde iktidar çatışmasını aşabilmekte, sevgiyi korkudan arındırabilmekte, gerektiğinde kanlı bir düelloyu, kanıksamışlığın mütevekkil sükûtuna tercih edebilmekte...</p>
		<p>Aşk da hayat gibi güvenlik ister elbet ama ondan ibaret değildir.</p>
	</div>
  </body>
</html>