<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Bizim Kadınlarımız</h1>
		<p>Bizim kuşak erkeklerinin genelde problemli bir ilişkisi oldu kadınlarla...</p>
		<p>Bir ara kuşaktık.</p>
		<p>Babalarımız, kadınsız ortamlarda büyümüş, eşlerini ilk kez gerdek gecesi çıplak görmüştü. Çocuklarımız ise ilkokulda cinsel eğitim dersiyle büyüyecekti.</p>
		<p>“Babalarımızdan ileri, çocuklarımızdan geri”ydik; her kuşak gibi... </p>
		<p>Ama zor bir ergenlik geçirdik.</p>
		<p>Boğaziçi’nde o ağaçtan bu ağaca kovalamaca oynayan genç kızlar gitmiş, okul çıkışı film afişlerinde anadan üryan kevaşeler, tahrik edici pozlarla bizi karanlık salonlara davet eder hale gelmişti.</p>
		<p>O salonların perdesinde inleyen kadınların cüretkârlığı ile mahalledeki kızların taassubu arasındaki uçurumda büyüdük. Perdedekine ısınamadan, ısındığımıza dokunamadan... </p>

		<hr/>

		<p>Sonra gün geldi “bacı” oldu çevremizdeki kadınlar... Onlar kadın değil siperde yan yana saf tuttuğumuz, omuz omuza halaya durduğumuz “yoldaş”lardı.</p>
		<p>“Onca yoksulluk varken” gönül işleriyle uğraşmayı kendimize yediremedik. Sarp ihtilal yollarında sevdayla yitirilecek vakit yoktu.</p>
		<p>O yolda el ele gezenlere, aşk acısı çekenlere, bacılara göz dikenlere iyi gözle bakılmazdı.</p>
		<p>Vuslatı devrim ertesine erteleye erteleye tamamladık ergenliğimizi...</p>
		<p>Siperler çöküp halaylar durduğunda, “yarin yanağından gayri” her konuda birikim sahibiydik.</p>

		<hr/>

		<p>“Büyük suskunluk”un ardından “bacı”larımız yeniden ortaya çıktığı zaman “kadın olmak” diye bir meseleleri vardı.</p>
		<p>Artık siyasetin değil, kadınlığın diliyle konuşuyorlardı.</p>
		<p>Posbıyıklı eski yoldaşları maçolukla suçluyorlardı; “eril bir dil”den, “erkek iktidarı meselesi”nden dem vuruyorlardı.</p>
		<p>Bazı “ilişki guruları”, “Bizim de cinselliğimiz var,” diye haykırıyor, yatakları, odaları, evleri ayırmayı öneriyorlardı.</p>
		<p>Daha birleştirememiştik ki... </p>
		<p>Bu yeni dili öğrenmeye koyulduk:</p>
		<p>“İşadamı”, “bilimadamı” demek ayıptı; “iş insanı” “bilim insanı” demeye alışmalıydık.</p>
		<p>Bir ömür verdiğimiz adabımuaşeret bilgimiz sıfırlanmıştı:</p>
		<p>Palto tutsak, kapı açsak, yol versek, hesap ödesek kızıyorlardı.</p>
		<p>Bize kibarlık diye öğretilen şeyler bir anda, eşitliği tahrip eden davranış kalıpları haline gelmişti. </p>
		<p>Pısırıklaştık.</p>

		<hr/>

		<p>Bu şaşkınlık döneminin ardından “yeni ortama uyma” seferberliği başladı: </p>
		<p>Bıyıklar kesildi. Göbekler eritildi. <em>Aşk Hikâyesi</em> filminin oğlanı gibi fitilli kadife ceket altına kot pantolon giyildi.</p>
		<p>Fakat heyhat! Çilemiz bitmemişti.</p>
		<p>Bacıların bir kısmı türbana bürünüp “hacı” oluvermişti. Bir kısmı ise iş hayatına dalıp kariyer hırsına kapılmıştı. Bu ikincilerin çoğu iki soyadı taşıyordu: biri babadan, öbürü kocadan...</p>
		<p>Her alanda rakiptik artık... “maçoluk”ta bile...</p>
		<p>Bebek bezi bağlayabilen pısırık erkekler gözden düşmüştü. Karizmatik, iktidar sahibi, maço erkek, tarih sahnesine dönmüştü.</p>
		<p>Ve biz, yırtık adabımuaşeret kitaplarımızla ortada kalakalmıştık.</p>

		<hr/>

		<p>Maçta fanatik, işte karizmatik, ilişkide antipatik kadınlar çıkmıştı ortaya... İlişki kuramaz, kurabilsek tutunamaz olmuştuk. Vuslata eremeden boşanma çağını karşımızda bulmuştuk.</p>
		<p>Gönlünce kadın bulamayınca ameliyatla kadın olanlar ya da erkeklere bıyık buranlar çıktı aramızdan...</p>
		<p>Annesi gibi iffetli kadın arayanlar, cepte Viagra, Nataşa avına çıkanlar, “Haydi eller havaya” âlemlere dalanlar, internet sitelerinde eş bakanlar, aczini şiddet kullanarak bastıranlar, sığınağı erkek erkeğe ortamlarda bulanlar... </p>
		<p>Her değişim dalgasında geri ve her daim acemiydik kadın konusunda...</p>
		<p>Galiba da hep öyle kalacaktık.</p>
	</div>
  </body>
</html>