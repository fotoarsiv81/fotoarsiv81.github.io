<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">“Mutsuz Olalım, Ne Var?”</h1>
		<p><em>Behzat Ç.</em> dizisinde “Savcı Hanım”la sevişme sahnesi, izlenme rekoru kırdı.</p>
		<p>Behzat gibi, ancak yalnız kaldığında gözyaşı döken, öfkesini uluorta gösterirken sevdasını gizleyen, kaba saba bir başkomiserin sevişmesi, dizinin müptelaları için sürprizdi. </p>
		<p>Ancak sevişmesinden önemlisi, ön sevişme mahiyetindeki sohbetti. Esra, muhteşem bir replikle açıkladı aşkını:</p>
		<p>“Dünyanın ekseni 12 santim yerinden kaydı, sen bana bir santim bile yaklaşmadın.”</p>
		<p>Bu cüretkâr davet karşısında o gözüpek adam kem küm edip süklüm püklüm bir kediye dönüştü.</p>
		<p>Esra üsteledi ve Behzat’ın şahsında erkeklere giydirdi:</p>
		<p>“Sen akıllı adamsın ama konu kadınlara gelince biraz salaklaşıyorsun.”</p>
		<p>“Biz seninle mutsuz oluruz,” diye ayak diredi Behzat:</p>
		<p>Cevap, onun ayağındaki direnci kırıverdi:</p>
		<p>“Mutsuz olalım, ne var? Ben seninle mutsuzluğa da varım.”</p>

		<hr/>

		<p>Dizinin hayranlık verici radikalliği burada işte...</p>
		<p>Sadece kendisinden önceki sempatik komiser tiplemelerini kanlı canlı, sahici bir karakterle gömmesinde değil, günümüzün uyuz şablonlarını silkelemesinde...</p>
		<p>Mutsuzluk korkusu, bu kuşağın hastalıklarından biri...</p>
		<p>Reklamlar, diziler, filmler, çevremizde öyle bir mutluluk balonu şişirdi ki, uçup gidişini hayranlıkla izlediğimiz bu balon, bir türlü binemediğimiz, umutla beklediğimiz bir hasrete dönüştü. </p>
		<p>İdealize ettikçe şişen talepler, çekingenliği de büyüttü.</p>
		<p>Mutluluk beklentisini abarttıkça mutsuz olduk.</p>

		<hr/>

		<p>Kasvetli devirlere özgü bir sigorta arayışı bu...</p>
		<p>60’ların gözü kara gençlerinde yoktu mesela...</p>
		<p>Bugün, çağın tekinsizliğinden kaynaklanan bir istikbali garantiye alma, saadeti sağlam ipe bağlama azmi var.</p>
		<p>Liseli delikanlılar, aşkı için dershaneyi asmıyor.</p>
		<p>Formülleri şu:</p>
		<p>“Mutluluk eşittir, ona ulaşmak için ödeyeceğim bedel, artı onun uğruna vazgeçtiğim şeyler...”</p>
		<p>İşlem sonucunda mutluluk küçük mü çıktı; öyleyse daha az fedakârlıkla yakalayabileceğin daha büyük mutluluğu bekle...</p>
		<p>“Mutsuz olalım, ne var?” cümlesinin kıymeti burda...</p>
		<p>Üzerinde, “mutluluk garantilidir” damgası olmayan bir tutku iksiri var bu lafta...</p>

		<hr/>

		<p>Kökeni çocuklukta:</p>
		<p>Bazısı kreşe verildiği gün feryat figandır. Çözülmez kolları ana boynundan... Dövünür, “Gitme!” diye...</p>
		<p>Kimisi özgüvenlidir; bilir annesinin kendisini terk etmeyeceğini... Uyar ortama...</p>
		<p>İleride ilişkilerine yansır bu fark: </p>
		<p>Güvensiz büyümüş çocuk, habire terk edilme korkusu yaşayan âşığa dönüşür zamanla... </p>
		<p>Mutluluk uğruna risk almaz, sarıldığı boyundan ayrılmaz.</p>
		<p>Özgüvenlilerse ayrılıkta bile sevdiğinin döneceğini bilir; dönmese de bununla baş edebilir.</p>

		<hr/>

		<p class="margin-top">Dönelim Behzat’a:</p>
		<p>Onun gibi bir güvenlik mensubunun, özel hayatında bu kadar güvensiz olması, sokakta gözü kapalı çatışmaya girerken yatakta ilk meydan okumada bocalaması garip gelebilir.</p>
		<p>Çelişki yok oysa burada:</p>
		<p>Ağır travmalar sonucu herkese, özellikle de kadınlara karşı güvensiz yetişmiş adam, bu güvensizliğini, aşırı özgüven gösterisiyle bastırıyor.</p>
		<p>Cesareti, duygusal kırılganlığının perdesi; o yüzden de ölümü göze alıyor, aşkı göze alamıyor.</p>
		<p>Karmaşık cinayetleri şıpınişi çözüyor ama bir kadın karmaşasını çözemiyor.</p>
		<p>Çünkü, “Ben seninle mutsuzluğa da varım,” diyen kadın, sahte mutluluk balonunu patlatıyor.</p>
		<p>Bozuyor formülünü garantili aşkın... </p>
		<p>Eksenini kaydırıyor hoyrat Behzat’ın...</p>

	</div>
  </body>
</html>