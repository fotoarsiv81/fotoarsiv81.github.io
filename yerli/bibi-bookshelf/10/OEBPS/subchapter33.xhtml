<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Herkes Çıplak, Herkes Yalnız</h1>
		<p>Bodrum’da dostlarla yemek yerken birden karşı dağda lazerle yazılmış yazılar gördük.</p>
		<p>Reklam yazısı sandık.</p>
		<p>İşin aslı, sonradan anlaşıldı:</p>
		<p>Meğer orada, “Seni seviyorum Ece Erken,” yazıyormuş. </p>
		<p>Sevgilisi Erdinç Acar’ın, Erken’e ilanıaşkıymış.</p>
		<p>Yani; evet reklammış ama aşk reklamıymış.</p>

		<hr/>

		<p>Refik Halid Karay, <em>Üç Nesil Üç Hayat</em> kitabında, “Meşrutiyet öncesinde aşk, gizli ‘ah’lar, ‘of’lar, iç çekmeler, iğne ipliğe dönmeler, verem olmalardan ibaretti,” diye yazar.</p>
		<p>Delikanlı, yüzünü bile göremeden sevdiği yavuklusuna aşkını ilan etmek için penceresi önüne bir parça kömür, bir limon, bir de kuru ekmek bırakır.</p>
		<p>Kömür, “Aşkından yandım kavruldum,” demektir.</p>
		<p>Limon, “Sevdanla sararıp soldum.”</p>
		<p>Kuru ekmek ise, “Yeter ki kavuşalım, ömrümce kuru ekmek yemeğe razıyım.”</p>
		<p>Acar’ınki bu kadar dokunaklı değil belki ama daha okunaklı...</p>
		<p>Üstelik dağa lazerle yazı yazdırmak, dağı delip şehre su taşımaktan daha zahmetsiz...</p>
		<p>Ve kesinlikle kuru ekmekten fazlasını vaat eden bir jest...</p>
		<p>Meşrutiyet ile Cumhuriyet farkı bu (!)</p>

		<hr/>

		<p>Öykünün sonrası daha ilginç:</p>
		<p>Ece’nin bundan önce de Erdinç Acar’ın ağabeysiyle çıktığına dair haberler –doğruysa– Acar’ın babasını rahatsız etmiş. Acar da babasının sözünü dinleyip ilişkiyi bitirmiş. </p>
		<p>Ece, Twitter’a, “Bu gidişle evde kalacağım,” diye yazmış.</p>
		<p>Kendisini izleyen magazincilere de, “Belli ki siz bana kimi yakıştırırsanız onunla aşk yaşayacağım,” diye laf çakmış.</p>

		<hr/>

		<p>Farkında mısınız?</p>
		<p>Bodrum’un alametifarikalarından biri haline gelen paparazziler için, “Toplumu yozlaştırıyor,” filan derken aslında tersine, ikinci sayfa haberlerinin bir “taassup müessesesi”ne dönüştüğünü görüyoruz.</p>
		<p>Ece’nin dediği gibi, “Kim, kiminle, nerede, ne yapıyor”u aştı haberler; “Kim kimi sevmeli, ne giymeli, kaç kilo vermeli, ne kadar içmeli”ye kadar uzandı. </p>
		<p>Egemenlik alanını genişleten paparazzi, bir dönem Batı’da Kilise’nin üstlendiği role soyundu.</p>
		<p>Bazen aile, bazen toplum adına denetim yapıyor.</p>
		<p>Teşhir ederek uyarıyor.</p>
		<p>Sözü dinlenmezse –Diana örneğinde olduğu gibi– cezalandırıyor.</p>

		<hr/>

		<p>Ece örneğinden yola çıkarak varmak istediğim yer başka:</p>
		<p>Bodrum kaynaklı ikinci sayfa haberleri bize, özgürlüğün –serbestlik desek daha doğru– buralarda tavan yaptığını gösteriyor.</p>
		<p>Birkaç popüler mekânı gezince de görüyorsunuz zaten:</p>
		<p>“Herkes ve her şey serbest!..”</p>
		<p>Peki öyleyken neden, Sıla’nın dillerde gezen şarkısında dediği gibi, “yalnız ve çıplak, mutsuz ve damsız” herkes?..</p>
		<p>Bunca “modern” ve rahat ilişkinin içinde “Babam istemedi,” ya da, “Evde kaldım,” türü taşra esprileri ne arıyor?</p>
		<p>Neden kazmayla dağı delen âşıkların efsanesi asırlarca kalıyor da lazerle dağa yazılan aşkların ömrü iki gün bile sürmüyor?</p>
		<p>Neden Meşrutiyet öncesinin “gizli ‘ah’larının, ‘of’lar”ının yerini çağımızda “aleni ve şehevi ‘ah’lar, ‘of’lar” aldığı halde, hem de alternatifin en bol olduğu mekânda herkes en çok yalnızlıktan yakınıyor?</p>
	</div>
  </body>
</html>