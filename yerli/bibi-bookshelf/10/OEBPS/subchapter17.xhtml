<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Kalp Açılımı</h1>
		<p>Nicedir, “Kürt açılımı”nı tartışıyoruz.</p>
		<p>Yol haritaları çiziyoruz, paketler açıyoruz.</p>
		<p>Siyasi, iktisadi, kültürel adımlardan söz ediyoruz.</p>
		<p>Ama sorunun fazlaca tartışmadığımız bir boyutu daha var:</p>
		<p>Kalp boyutu...</p>
		<p>“Türkler ve Kürtler asırlardır kardeştir,” diye başlayan cümlelerin, “kardeşi, kardeşe düşman edenler”e lanet etmelerin örtmeye yetmediği bir dip akıntıdan söz ediyorum.</p>
		<p>Sevda kapılarının açık olup olmamasından...</p>
		<p>Yani bir “kalp açılımı” ihtiyacından...</p>

		<hr/>

		<p>“Orada sorun yok ki,” diyenlere İzmirli bir okurumun kederli mektubunu okumak isterim.</p>
		<p>“Can Abi,” diye başlıyor mektup:</p>
		<p>“Derin mi derin bir aşk acısı çekiyorum... Yardım!”</p>
		<p>Acıyı çeken kız, İzmir’den gelmiş Ankara’ya... </p>
		<p>Urfa’dan gelen bir Mardinliyle Dil Tarih’te kesişmiş yolları... </p>
		<p>Lakin sonra, kan kesmiş yollarını...</p>

		<hr/>

		<p>Oysa kızın kanı, en baştan kaynamış ona... </p>
		<p>Önyargı, sevdasını dile getirirken bile dökülüyor satıraralarından... Diyor ki:</p>

		<blockquote class="letter">
			<p>Güneydoğulu ama birçok Batılıya göre o kadar zarif, derin, dolu bir insan ki... Ona yan gözle bakan “reis” abilerle karşılaştırılmaz bile... Kendimi ondan uzaklaştırmak için uğraştım, olmadı.</p>
		</blockquote>

		<p>Daha açılamadan, tatil dönüşü Mardinlinin okuldaki kaydını dondurduğunu öğrenmiş İzmirli...</p>
		<p>İngilizce kursuna gideceğini bildirmiş okula; ama ayrılık kararı, intihar etmiş bir yakını yüzündenmiş.</p>
		<p>İzmirli kız mahvolmuş üzüntüden...</p>
		<p>Sonra bir gün, “kafası iyi”yken, kilometreler ötesine elini uzatmış, yazıp göndermiş duygularını sevdiğine...</p>
		<p>Bu zor günlerde oralarda kendini yalnız hissetmesin, okulda onu bir arayan, bekleyen, özleyen olduğunu bilsin diye... </p>

		<hr/>

		<p>Yıllar önce Türklere hitaben bir yazı yazmıştım:</p>
		<p>“Her Batı dilinde ‘Seni seviyorum,’ demeyi bilirsiniz de asırlardır birlikte yaşadığınız Kürtlerin dilinde ilanıaşk edebilir misiniz? ‘<em>Ez gellek hêz dıkım</em>’ın anlamını bilir misiniz?” diye sormuştum.</p>
		<p>“Bir gün lazım olacağını hiç düşünmemiştim,” diyor İzmirli... Oradan kopya çekmiş. Aşkını ilan etmiş.</p>
		<p>Karşılığında acı bir cevap gelmiş.</p>
		<p>Sadece onun için değil, hepimiz için acı...</p>
		<p>Demiş ki Mardinli:</p>

		<blockquote>
			<div>
				<span>Bizim buralar çöldür,</span>
				<span>ve insanları doğasıyla özdeş.</span>
				<span>Gönülleri çatlaktır ve çatlakları derindir.</span>
				<span>Öyle derindir ki; </span>
				<span>hiçbir deniz, çatlamışlıklarına su olamaz.</span>
				<span>Aman! Deniz onlarda boğulmasın.</span>
				<span>Yazık olmasın denize,</span>
				<span>boş ver...</span>
			</div>
		</blockquote>

		<hr/>

		<p>Sarsılmış İzmirli kız...</p>
		<p>“Çöl”ün çoraklığına hayıflanmış; “deniz”in kifayetsizliğine...</p>
		<p>Paylaşarak azaltmak istemiş derdini...</p>
		<p>Yakın arkadaşlarına açılmış.</p>
		<p>Ummadığı kadar büyük tepki görmüş.</p>
		<p>Onlar da çorak topraklar ile bereketli suların bir arada olamayacağından dem vurmuşlar hep....</p>
		<p>Bir tanesi, “O Kürt, sen Türk’sün... Bir araya gelseniz de yürümez ki bu iş,” demiş.</p>
		<p>Diğeri, “Normal zamanda olurdu belki ama şimdi terör var,” diye itiraz etmiş.</p>
		<p>“Yüzüme bir tokat gibi çarptı kimliğim,” diyor İzmirli. “Ailem de bilse, yaşıtlarımla aynı tepkiyi verirdi.”</p>

		<hr/>

		<p>Mardinlinin oralardan bir şairi, Ahmed Arif’i okumuş arkadaşlarına:</p>
		<div class="poem html5_section">
			<span>Dost düşman söz eder kendi kavlince</span>
			<span>Kınanmak yiğit başına</span>
			<span>Bu ne ayıp ne de yasak</span>
			<span>Öylece bir gerçek, kendi halinde</span>
			<span>Belki yaşamama sebep...</span>
		</div>
		<p>Ama Mardinlinin kuşkusu da, arkadaşlarının tepkisiyle benzermiş. O da, “Ya sonrası,” diyesiymiş.</p>

		<hr/>

		<p>Bana yolladığı mektupta şöyle diyor İzmirli:</p>
		<blockquote class="letter">
			<p>Onun oralarda yaşadığı acılar, gençliğimize kıyan bu Doğu-Batı çatışması, benim aşk acımdan da derin... </p>
			<p>Lanet okudum bu duruma... Türk’ün Kürt’e aşkına ipotek koyanlara, “Bir Türk kızı Kürt’e âşık olamaz,” diyenlere bin lanet!..</p>
			<p>Bir gün köşenizi bize, bizim gibilere ayırsanız; “İzmirli, Mardinliye âşık olamaz mı?” diye sorsanız olmaz mı?</p>
		</blockquote>

		<hr/>

		<p>Bugün o gün işte... </p>
		<p>Onun güzelim satırlarını bu köşeden Mardin’e yolluyorum:</p>
		<blockquote class="letter">
			<p>Onu çok seviyorum, çok özlüyorum. En azından sizin köşenizde ona kavuşabilmeyi, diğerlerinin de kavuşabilmesini diliyorum.</p>
			<p>“İzmir’in kavakları”ndan, “Mardin Kapı şen olur”a köprü kurabilmek, “Buralarda da yar seven / Ölmezse verem olur,” diyebilmek istiyorum.</p>
			<p>Sarhoşken bu türküyü söyleyip arkadaşları halay çekmeye zorladığımı bilsin, yüzü gülsün istiyorum.</p>
			<p>Bu insanlık ayıbının son bulmasını diliyorum.</p>
		</blockquote>

		<hr/>

		<p>“Kürt Açılımı”ndan söz ediyorduk ya...</p>
		<p>Kalpleri açmak da yol haritasının bir parçası...</p>
		<p>Onlar açılmadan, ne kadar baraj, köprü açılsa da nafile zaten...</p>

	</div>
  </body>
</html>