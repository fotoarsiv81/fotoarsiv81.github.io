<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Aska Veda</title>

		<link href="main.css" rel="stylesheet" type="text/css"/>
	</head>
	<body class="subchapter epub-type_subchapter">
    <div class="container html5_section">
		<h1 class="sub-header">Viagra (De)jenerasyonu</h1>
		<p>1990’ların sonuydu. </p>
		<p>Yüzyıl bitiyor, binyıl kapanıyordu.</p>
		<p>“Yeni çağın müjdesi”ni Amerika verdi. İktidarsızlığa çare olacak mucize ilaç keşfedilmişti.</p>
		<p>İlaç, hemen Avrupa’ya ihraç edildi. “Yaşlı Batı”, bir anda Viagra ile ayağa kalktı.</p>
		<p>Sonra da Refik Erduran ağabeyimiz 70 yaşında Amerika’ya gittiğinde, “mavi hapı denediğini açıklayan ilk Türk” oldu ve izlenimlerini <em>Milliyet</em>’e yazdı.</p>
		<p>Zafer satırlarında, iktidara kavuşmuş bir liderin coşkusu vardı:</p>
		<blockquote>
			<p>Ne yalan söyleyeyim; böyle bir deneyimi gençliğimde bile yaşamadım. Yüzde 100 değil, yüzde 110 başarı...</p>
		</blockquote>

		<hr/>

		<p>O zaman, bu minik hapın başımıza açacağı işleri tahmin edemiyorduk.</p>
		<p>Basit bir doping olayıyla karşı karşıya olduğumuzu sanıyorduk.</p>
		<p>Oysa bu “iadei iktidar”, özellikle emeklilik çağına gelmiş erkeklerin başını döndürdü. </p>
		<p>Sadece yaşlılığa doğru doğal olarak performans kaybı yaşayan, yatakta birkaç kez mahcup olduktan sonra “o iş”leri azaltan “kart horoz”ların değil, iktidarsızlık derdinden muzdarip yüz elli milyon erkeğin de cinsel ömrü bir günde uzayıvermişti. </p>
		<p>“Azgın teke”ler, muhtaç olduğu kudrete kavuşmuştu.</p>
		<p>Mavi haplar, cüzdan zulalarına konuldu ve Viagra sayesinde kendine güven tazelemiş bir ordu, kokular sürünüp çapkınlık marşlarıyla yola koyuldu.</p>

		<hr/>

		<p>Yanlış anlaşılmasın; arsızlığa haptan bahane aramıyorum.</p>
		<p>Sadece, Amerikan başkanı ile IMF başkanının da aralarında yer aldığı ordunun bu kadar hızla çoğalmasına, özellikle de 60 yaş üstü erkeklerde uçkur davalarının son 10 yılda hızlanmasına yol açan fiziksel altyapıya dikkat çekiyorum.</p>
		<p>Dikkat ederseniz, cinsel içerikli skandallar; siyasi, dinî kimlik, sınıf, inanç farkı gözetmiyor: </p>
		<p>“Yaşlı erkek, genç kadın” konulu filmler, bir gün CHP’yi, ertesi gün MHP’yi vuruyor. </p>
		<p>Aynı taciz suçlamasıyla hem Bill Clinton hem Hüseyin Üzmez yargılanıyor.</p>
		<p>İkinci baharda iktidar arayanların hap kardeşliği...</p>

		<hr/>

		<p>Nasıl doğum kontrol hapının keşfi, zamanında bir cinsel özgürlük akımının önünü açtıysa Viagra’nın icadı da benzer bir devrime yol açtı.</p>
		<p>Ancak bu, ilki gibi demokratik bir devrim olmadı; çünkü bu seferki hap, sadece erkeklere bahşedilmiş bir ayrıcalıktı.</p>
		<p>Viagra, bazı vakalarda gerçekten mucizevi etki yapıp kimi ilişkilerin kurtulmasında rol oynadıysa da tersi daha sık görülür oldu. Eşleri cinsel iştahsızlık dönemine girerken ıslah çağına gelmiş erkeklerin cinsel ömrü uzayıverdi. </p>
		<p>“Hapı yutmuş erkekler”, çoğu zaman kendilerinden küçük partnerler seçti.</p>
		<p>Bu yaş farkının kaç erkeği kalpten götürdüğünü, kaç evliliği mahkeme kapısında söndürdüğünü, fuhuş sektörünü nasıl büyüttüğünü henüz bilmiyoruz.</p>
		<p>Şimdilik bildiğimiz, eskiden, bir yaştan sonra dile vuranın, şimdi bele vurduğu...</p>
		<p>Amerikan başkanını Oval Ofis’te stajyer avlayacak, IMF başkanını otel koridorunda temizlikçi kovalayacak hale soktuğu...</p>
		<p>Ben buna, “Viagra (de)jenerasyonu” diyorum.</p>
		<p>Ak saçlıların azgınlık çağı başladı... </p>
		<p>Sonumuz hayrolsun!</p>
	</div>
  </body>
</html>