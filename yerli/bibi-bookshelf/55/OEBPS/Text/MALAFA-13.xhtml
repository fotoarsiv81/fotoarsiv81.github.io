<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>MALAFA-13.xhtml</title>
  <link href="../Styles/template.css" rel="stylesheet" type="text/css"/>
<meta name="Adept.resource" value="urn:uuid:7414c3b3-8b38-4cd5-99b1-fd86ebe692bd"/>
</head>

<body>
  <div class="generated-style" id="malafa">
    <h1 class="foto-ustten-bosluklu" id="toc-anchor" xml:lang="tr"><span class="generated-style"><img alt="basliklar_bos.jpg" class="generated-style" src="../Images/basliklar_bos_fmt13.jpeg"/></span></h1>

    <p class="duz-ilk-paragraf-x" xml:lang="tr"><span class="duz">Sirkülasyon kâğıdı her bankonun ortasındaki sehpanın üzerinde duran bir çizelgedir. Üzerine, bankodan alınan her malın seri numarası ve alan kişinin adı yazılır. Tezgâhlar atıldıktan sonra malların bankolarına dönüşünü denetlemenin bir yoludur. Mücevherler bankolar, tezgâhtarlar</span> <span class="italik">center</span><span class="duz">’lar arasında mekik dokur. Mücevher satılana, tezgâhtar delirene kadar Antalya’da kalır.</span></p>

    <p class="duz-ilk-paragraf" xml:lang="tr"><span class="duz">Gabor, yirmi iki yıldır tezgâhtarlık yapıyor ve nerede ne kadar kazanacağını biliyordu.</span> <span class="italik">Center</span><span class="duz">’ların en büyük sorunu, sezonun nasıl geçeceğini potpotçu hesabıyla tahmin edip, vaat ettikleri tramı veremeyişleri olduğundan Gabor ne zaman binip ne zaman inmesi gerektiğini bilen süvarilerdendi. Çalışmadığı bölge kalmamıştı. Bodrum, Kuşadası, Fethiye, Marmaris, İstanbul, Denizli, Erzurum, Kapadokya ve tabiî ki Antalya. Halı ve kuyum tezgâhtarıydı. Kuşadası’ndaki todisleri de, Denizli’deki pomakları da tanırdı. Dört yaşında gittiği Almanya’dan on yedi yaşında dönmüştü. Todisler gibi göçebeydi. Üçüncü karısından da boşanmış, Antalya’da bir otele yerleşmişti. Dört çocuğundan ikisini sokakta görse tanımazdı. Nuruosmaniye kökenliydi. Yedi dilde tezgâh atanlardan. Sabahtan içip gelmişse gençlere öğütler verirdi. “Harcamayın kendinizi!” derdi.</span></p>

    <p class="duz" xml:lang="tr"><span class="duz">“Deşalayıp gidin buralardan! Asgari ücrete bir iş bulup çalışın. Amelelik yapın. En azından huzurunuz olur. Unutmayın, haydan gelen huya gider!”</span></p>

    <p class="duz" xml:lang="tr"><span class="duz">Sonra da</span> <span class="italik">huy</span> <span class="duz">kelimesinin Rusça’da ne anlama geldiğini anlatırdı.</span> <span class="italik">Huy</span><span class="duz">, pata demekti. Pata da her martın tohumlarıyla duvar tenisi oynamak için üzerine kılıf geçirdiği et parçasıydı. Haydan gelenlerin son durağı ıslak ve yapışkandı.</span></p>

    <p class="duz" xml:lang="tr"><span class="duz">Gabor, bir bankodan diğerine taşınan mallar gibi, turisti Palandöken’in eteklerine kadar takip etmiş ve hayatının yarısını dil dökerek kazanmış olduğu için zümrüt odasına oturttuğu çiftin on beş dakika içinde vazgeçilmez dostları haline gelmiş ve bin yumoşluk bir yüzüğü, daha İsviçreliler ne olduğunu anlamadan satmıştı. Boşalmış bardakları toplamak için odaya giren garsona kendisi için bir rakı söyledi. Çift sıcakkanlı ve Gabor piyzciydi. Attığı kahkahalardan boğulacakmış gibi oluyor, öksürükler sayesinde sakinleşip anlattığı hikâyelere dönebiliyordu.</span></p>

    <p class="duz" xml:lang="tr"><span class="duz">“Bir arkadaşım vardı. Bir gün beni aradı. O zamanlar Almanya’dayım. Berlin’de. Kardeşinin geleceğini söyledi. Türkiye’den. Kendisine yardımcı olup olamayacağımı sordu. ‘Hiç sorun değil!’ dedim. Oğlan geldi. Benden birkaç yaş büyük. O zamanlar on altı, on yedi yaşlarındayım. Oğlan yakışıklı. ‘Ben ne iş yapacağım?’ dedi. ‘Dur’ dedim. ‘Ben sana bir şeyler ayarlarım.’ Neyse, bir türlü çocuğa iş bulamadık. Baktım, olacak gibi değil, ‘Gel!’ dedim. ‘Seni bir yere götüreceğim.’ Arada bir, parasız kaldığımızda gittiğimiz bir bar vardı. Barda masalar var. Her masada da bir telefon ve bir de numara. Herkes masalara oturuyor. Birbirini beğenen, masadaki numarayı çevirip telefonda konuşuyor. Anlaşanlar çıkıp gidiyor. Oğlanı yanıma oturttum. Birkaç dakika geçti. Bizim telefon çaldı. Karşı masadan bir kadın arıyor. Ben konuşup yanımdakine tercüme ediyorum. Kadın dört yüz mark vermeyi kabul etti. Oğlana da dedim ki: ‘Kadınla evine gideceksin. Sevişeceksin. Dört yüz mark alıp geleceksin.’ Çok sevindi tabiî. Kadın geldi. Oğlanın Almanca bilmediğini söyledim. ‘Önemli değil’ dedi. Aldı oğlanı, gitti. Sabah oldu. Buluşacağımız yere gittim. Oğlan yok. İki saat bekledim, gelmiyor. İki ay geçti. Bir gün kapı çaldı. Üstü başı perişan. ‘Seni öldüreceğim!’ diye üstüme atladı. Neyse, sakinleşip oturdu. ‘Ne oldu?’ dedim. ‘Ne bu halin, neredeydin?’ ‘O kadın beni evine götürdü. Soydu. Kendi de soyundu. Yatağa kelepçeledi. Sevişeceğimizi sandığım için aklıma kötü bir ihtimal gelmedi. Daha ne olduğunu anlamadan kadın beni kırbaçlamaya başladı. Bağırdım, yalvardım. Bırakmadı. Kırbaç bitti, bu sefer de üzerime erimiş mum dökmeye başladı. Bir yandan çizmesinin topuğuyla her yanımı deliyor, bir yandan da yakıyor. Sonra durdu, konuşup gülmeye başladı. Kelepçeleri çıkardığı anda öyle bir giriştim ki kadına, hastanelik oldu. Sonra da polis gelip beni götürdü. İki aydır cezaevindeyim. Allah belanı versin!’ Oğlan bunları anlatırken gülmemek için kendimi çok zor tuttum. Meğer kadın bana telefonda sado olduğunu ve bir mazo aradığını anlatmış, ben anlamamışım. Köyden çıkıp gelmiş oğlan, ne anlar kırbaçtan, kelepçeden? Kadını öyle bir dövmüş ki derhal tutuklamışlar! İşte böyle hikâyelerle doludur benim hayatım.”</span></p>

    <p class="duz" xml:lang="tr"><span class="duz">İsviçreli mart ile ahçik, Gabor’un anlattığı hikayeye o kadar gülmüşlerdi ki ellerindeki şarap gibi kızarmıştı yanakları. Gözlerinin önüne, meter yapmaya geldiğini sandığı bir evde hiçbir şey anlamadan dayak yemeye başlamış olan martınayın hali geldikçe gülüyorlardı.</span></p>

    <p class="duz" xml:lang="tr"><span class="duz">Gabor, sattığı yüzüğe uygun bir bilekliği odanın dış vitrininden çıkarıp ahçiğin koluna taktı. Takarken de dirseğiyle sol tetasını tokarladı. Ahçiğin üzerindeki penye atletin bir noktası kabardı. Gabor bir adım geri attı ve ahçikle göz göze geldi. Mart, elindeki kadehi boşaltmakla meşguldü. Garson içeri girdi. Rakıyı Gabor’a uzattı. Tepsisindeki şarapları koyacak yer bulamadı. Ahçik ile martın arasındaki sehpa ve Gabor’un arkasına oturup tezgâh attığı masanın üzeri malla doluydu. Garson sordu:</span></p>

    <p class="duz" xml:lang="tr"><span class="duz">“Şarapları nereye koyayım?”</span></p>

    <p class="duz" xml:lang="tr"><span class="duz">İşe başlayalı birkaç saat olmuştu. Topaz’da ilk günüydü. Heyecanlıydı. Mutfakta, garson yanlışları yüzünden kaçırılan on binlerce yumoşluk tezgâh efsaneleri anlatılıyordu.</span></p>

    <p class="duz" xml:lang="tr"><span class="duz">“Martın patasına dök!”</span></p>

    <p class="duz" xml:lang="tr"><span class="duz">Garson tezgâhtar dilinden anlamıyordu.</span></p>

    <p class="duz" xml:lang="tr"><span class="duz">“Efendim ağabey?”</span></p>

    <p class="duz" xml:lang="tr"><span class="duz">“Herifin sikine dök!”</span></p>

    <p class="duz" xml:lang="tr"><span class="duz">“Olur mu ağabey?”</span></p>

    <p class="duz" xml:lang="tr"><span class="duz">Gabor’un yüzü ikiye bölündü. Ağzı müşterilerine gülüyor, gözleri garsonu dövüyordu. Garson, titreyen tepsisinden aldığı kadehi martın önündeki sehpaya uzattı ve bir mucize oldu. Kadeh garsonun elinden kayıp İsviçreli martın kasıklarına yuvarlandı. Yarı dolu kadehlerden olduğundan, içindeki üç yudumluk şarap martın pantolonunu kızartıp halıya damladı. Bacaklarının arasındaki kadehi alıp ayağa fırlayan mart ve garson dondular. Garson gerçekten de şarabı dökmüştü. Ama Gabor dediği için değil. Kadeh, heyecandan terlemiş avucundan kaymıştı. Böylesi daha iyiydi çünkü garson o kadar pişman oldu ve o kadar kendini suçlu hissetti ki, İsviçreli mart kendini unutup onu teselli etmeye başladı. Gabor, martın söylediklerini tercüme ediyormuş gibi sakince konuştu.</span></p>

    <p class="duz" xml:lang="tr"><span class="duz">“Bu herifi tuvalete götür. Üstünü temizle. Kasım’a söyle, herifi oyalasın, buraya da kimse girmesin. Sana da bir şey söyleyen olursa, benim yaptırdığımı anlat. Korkma.”</span></p>

    <p class="duz" xml:lang="tr"><span class="duz">Hiç tanımadığı bir dünyadaki ilk gününde yeni bir hayat biçimiyle tanışan garson başını salladı. Gabor, marta döndü.</span></p>

    <p class="duz" xml:lang="tr"><span class="duz">“Çocuk çok üzüldü. Temizlenmenize yardım edecek. Onu takip edin. Tekrar özür dilerim. Neyse, uğur getirir. Biz öyle deriz. Buyurun!”</span></p>

    <p class="duz" xml:lang="tr"><span class="duz">Kapı kapandı. Garson ve mart odanın dışında kaldı. Gabor, bütün kaza boyunca, sadece oturduğu koltuğun ucuna doğru ilerlemiş ama ayağa kalkmamış olan ahçiğe baktı. Yanına gidip bileğini tuttu. Tuttuğu bileği ahçiğin sağ tetasına bastırıp sehpanın üzerindeki pirinç çerçeveli aynada bilekliği yansıttı.</span></p>

    <p class="duz" xml:lang="tr"><span class="duz">Ahçik aynada şunları gördü: Gabor, önce başparmağı sonra bütün eliyle tetaslarını okşadı ve diğer eliyle açtığı pantolon fermuarının ardındaki patasını çıkardı.</span></p>

    <p class="duz-son-paragraf-1" xml:lang="tr"><span class="duz">Bu kez aynayı izleyen Gabor’du. Yirmi beş dakika önce tanıştığı ahçik, kendisine zurnik çekiyordu. Gabor, sağ eliyle ahçiği ensesinden tutmuş, patasını İsviçreli bir ağzın içinde yok ediyor, diğer eliyle yakaladığı rakısından da martın üzerine dökülmüş olan şarap kadar bir yudum alıyordu.</span></p>

    <p class="duz-son-paragraf-2" xml:lang="tr"><span class="duz">Turistin bağırsakları tatilde boşalır. Tıkanmış bağırsakları açma göreviyse tezgâhtarındır. Tezgâhta meterlemek, zurnik çektirmek, tokarlamak bir satış tekniğidir. Turistin tramını almak için zamanı çok dar olan tezgâhtar, konuşmaktansa tokarlamayı tercih eder. Birkaç dakika önce patasını emdiği martın sattığı mala “Hayır!” diyebilecek turist yoktur. Cinsel yakınlaşma hiçbir kelimenin erişemeyeceği hıza ve güce sahiptir. Tezgâhtar, müşterisinin bir insan olduğunu, dolayısıyla sattığı malla olmasa bile, meterle ilgilendiğini bilir. İlgi çekici bir tezgâh bulamayan ya da turistin anadilini yeterince bilmeyen her tezgâhtar konuyu evrensel ve nemli olan beden diline getirir. Hangi gruptan olursa olsun içine kan dolmuş bir pata dünyanın her yerinde aynı anlama gelir. İletişimin en ilkel ama en etkili biçimidir. Bu yüzden</span> <span class="italik">center’</span><span class="duz">larda tokarın olması tesadüf değildir. Ayrıca ister ahçik, ister mart olsun, turistlerin tokara karşılık vermesi de tesadüf değildir. Çünkü broşürlerde de yazdığı gibi, yüz binlerce yumoşluk malların üzerinde meterlenmek dahil, tatile her şey dahildir. Temiz bağırsaklı turistin, her şeyin hariç olduğu ülkesine dönmek üzere bindiği uçağın motorlarının sifon gürültüsü çıkarması müşteri memnuniyetinin ifadesidir. Bir sonraki yıl yeniden geleceklerin çoğu tokar yemiş olanlardır.</span></p>
  </div>
</body>
</html>