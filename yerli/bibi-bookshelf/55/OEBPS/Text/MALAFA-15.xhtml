<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>MALAFA-15.xhtml</title>
  <link href="../Styles/template.css" rel="stylesheet" type="text/css"/>
<meta name="Adept.resource" value="urn:uuid:7414c3b3-8b38-4cd5-99b1-fd86ebe692bd"/>
</head>

<body>
  <div class="generated-style" id="malafa">
    <h1 class="foto-ustten-bosluklu" id="toc-anchor" xml:lang="tr"><span class="generated-style"><img alt="basliklar_bos.jpg" class="generated-style" src="../Images/basliklar_bos_fmt15.jpeg"/></span></h1>

    <p class="duz-ilk-paragraf-x" xml:lang="tr"><span class="duz">Feyza’nın siyah eteği o kadar sıyrılmıştı ki sol bacağının başladığı yerdeki benleri görülebiliyordu. Görebilenler arasında, karşısında oturan, ortalarındaki sehpaya doğru eğilip dirseklerini dayadığı dizlerinin arasından ellerini sarkıtmış şişko mart da vardı. Feyza, martların hüküm sürdüğü bir krallıkta kendi kraliçeliğini ilan etmiş bir ahçikti. Bir ahçik titizliğiyle tezgâh atar, çocuk doğurur gibi sabırlı davranır ve yenilgiyi asla kabul etmezdi. On sekiz yaşında geldiği Antalya’da birçok martın meteri olmuş ama geçen zaman içinde gerçek bir tezgâhtara dönüşmüştü. Çok kazanıyordu. İşini eksiksiz yapıyordu. O kadar ince tezgâh atardı ki müşterilerini soktuğu odaya girmeden önce kahkaha atmaya başlar ve ağzını ancak karşılarına oturduğu zaman kapatırdı. Sahte mimik tasarrufu yapabilen ender tezgâhtarlardandı. Müşterisinin kendisini görmediği anlarda gülümsemesini siler, gerektiğinde tekrar tebessüm ederdi. Feyza’nın tezgâhı klasik ve işlevseldi. Yemeklerini Antalya’nın lokantalarında yer, içkilerini barlarda, pafküfünü evinde içerdi. Feyza’nın hayatındaki tek delik, martlarla olan ilişkisiydi. Feyza âşık olurdu. Yılda üç kez. Antalya’nın en tehlikeli martlarına. Yılda elli bin yumoş kazanan ve on iki yıldır</span> <span class="italik">center</span><span class="duz">’larda çalışan Feyza, âşık olduğu martların istedikleri anda tram çekebilecekleri bir bankamatiğe çok kısa zamanda dönüşürdü. Kendisinden çekilen tramın başka ahçiklere itildiğini anladığı an ölen Feyza, yeni bir aşkla doğardı.</span></p>

    <p class="duz-ilk-paragraf" xml:lang="tr"><span class="duz">Her tezgâhtarın, kendisini tezgâhtar olma noktasına getirmiş bir günahı vardır: tembellik, suç, ihanet. Her tezgâhtarın, tezgâhtar olduğunu unutmasını sağlayan bir hayat deliği vardır: pafküf, potpot, meter. Bazen bu, aşk da olur. Tezgâhtarlar bir mal için saatlerce pazarlık edebilen, ancak kendi çıkarlarını ancak bir çocuk kadar koruyabilen, gerçek hayata düşmüş hayal kahramanlarına benzerler. Mantığın hiçbir şey ifade etmediği romantik dünyalarında aşktan ölür, aşktan doğarlar. Gündüz o kadar çok yalan söylerler ki, gece her duyduklarına inanırlar. Beyaz lekeler taşıyan ruhları, umursamamak ve umursanmamaktan, kaynağı belirsiz radyasyon yemiş astronotlar kadar mesleki deformasyona uğramıştır. İçleri boş ahçik ve martlar, doğru ve yanlışın tanımını</span> <span class="italik">center</span><span class="duz">’larda yeniden öğrenip dolarlar. Kabuktan ibaret kaplumbağalara benzeyen tezgâhtarlar, doğru ile yanlışın arasındaki tek farkın zaman olduğunu anlarlar.</span></p>

    <p class="duz-ilk-paragraf" xml:lang="tr"><span class="duz">Feyza, Jojo’ya âşıktı. Jojo’nun boşandığı takdirde malına ortak olacak, Kati adında evcil bir hayvanı ve sayısı belirsiz meteri vardı. Feyza’nın tramını yemeyecek tek marttı. Çünkü yeterince kazanıyordu. Feyza’yı meterliyor ve dışarıdan aldığı tekliflere yüz vermesini engelleyip Topaz’da kalmasını sağlıyordu. Feyza, Kati’yi dokuz yıldır tanıyor ve kocasıyla yaptığı meter hariç ona bütün sırlarını anlatıyordu. Oysa Kati biliyordu. Her şeyi. Ahçik ya da mart, eşi tezgâhtar olan her insan gibi kabullenmişti. İnsanın her ihaneti hazmedebilmesini sağlayan garip bir uyuşturucu olan turizm, Kati’yi de sakinleştirmişti. Eşleri tarafından haftada en fazla altmış saat görülebilen tezgâhtarların seçenekleri yoktu. Günde on dört saat geçirdikleri binaların içinde ihtiyaç duydukları her şeyi bulmak zorundaydılar. Meterlerini, ahpariklerini, düşmanlarını, pafküflerini, potpotlarını ve sahip oldukları eğilim yönündeki bütün uçurumları. Kimse kimseye sinirlenmiyordu. Kimse kimseyi onursuzlukla, yalancılıkla suçlamıyordu. Yapılan iş ortadaydı. Herkes tramın nereden geldiğini biliyordu. Sadece bazen, deligoncanın etkisindeyken bıçaklar çekiliyor, ipek halıların üzerine kan dökülüyor, iki ay sonra da eşler tezgâhtarlara dönüyordu. Asgari huzur sadece çift tezgâhtarlı evlerdeydi. Herkesin her şeyi kabul ettiği, çocukların insanlığın sonuna tanıklık ettiği evlerde. Bir anarşistler anlaşmasına benzeyen evlilik, altmışların özgürlükçü, varoluşçu çiftlerini kıskandıracak kadar hareketli ve durağandı. Ayda bir, Antalya’nın en pahalı lokantasına, oradan da en pahalı kulübüne gidilip birlikteliğin devamı çevreye kanıtlanır, geri kalan günlerde de ancak telefonla görüşülürdü. O da telefon faturalarını kimin ödeyeceği hakkında bir görüşme olurdu.</span></p>

    <p class="duz" xml:lang="tr"><span class="duz">Yine de lanetlilerin başını yalnız ve çocuklu ahçikler çekiyordu. İlkokul mezunu, Türkiye’de ya da büyüdükleri ülkelerde bıyık zoruyla evlendirilmiş, bıyık zoruyla boşanmış ve Antalya’ya kaçmış ahçik tezgâhtarlar. Kentteki çocuk yuvası sayısının çokluğu tesadüf değildi. Çocuklarından asla söz etmeyen ahçikler ilk kazandıkları tramla satın aldıkları Chanel döpiyesle lanetlerini sökebileceklerini düşünürlerdi. Pek zeki değillerdi. Feyza şanslıydı çünkü kısırdı.</span></p>

    <p class="duz" xml:lang="tr"><span class="duz">Şişko çiftin alyanslarını yenilemiş, önlerine on yedi bin yumoşluk bir kolye koymuştu. Zümrütlü bir İtalyan modeli. Pasanda dedikleri gibi paspaslardan. Yan yana sıralanmış zümrütler ve aralarında pırlantalar. Şişko ahçiğin boynuna kesinlikle uymayacağını bildiği kolyeyi denetecekti. Ahçik, kolyenin darlığından rahatsız olacak ve Feyza’nın bir sonraki adımda göstermeyi planladığı yakutlu kolyenin, diğerinden beş bin yumoş ucuz olmasına rağmen soba borusu kalınlığındaki boynuna rahatça oturduğunu görünce mücevhere ısınacaktı. Feyza’nın tezgâhı doğruydu. Önce işe yaramaz ve pahalı bir mal gösterip sonrasında daha ucuz, kullanışlı olana geçmek akıllıcaydı.</span></p>

    <p class="duz" xml:lang="tr"><span class="duz">“Önce bunu deneyin.”</span></p>

    <p class="duz" xml:lang="tr"><span class="duz">Şişko ahçik gülüyordu.</span></p>

    <p class="duz" xml:lang="tr"><span class="duz">“Ne dersin sevgilim?”</span></p>

    <p class="duz" xml:lang="tr"><span class="duz">Eğer kocası düşündüklerini söyleseydi kesinlikle sorduğu soru için pişman olurdu, çünkü mart, hemen orada Feyza’yı camla kaplı masaya gömmeyi hayal ediyordu. Çünkü Feyza bu hayali kurması için gereken bütün harcı alyans seçimi sırasında bedava vermişti. Şişmiş parmaklarına masaj yapmış, tetaslarını omuzlarına bastırmış, martın esprilerine gülerken gözlerini kısıp çıplak dizlerine dokunmuştu. Ama Topaz, insanların düşündüklerini söyledikleri bir yer değildi.</span></p>

    <p class="duz" xml:lang="tr"><span class="duz">“Dene sevgilim.”</span></p>

    <p class="duz" xml:lang="tr"><span class="duz">Feyza, koltuğu çimento gibi doldurmuş olan ahçiğin arkasına geçip, zümrütlü kolyeyi zorlukla da olsa terli boynuna geçirdi. Ahçik nefes alamadığını hissetti.</span></p>

    <p class="duz" xml:lang="tr"><span class="duz">“Biraz dar değil mi?”</span></p>

    <p class="duz" xml:lang="tr"><span class="duz">Feyza, ahçiğe bakmıyordu bile. Yanıtını martın gözlerine verdi.</span></p>

    <p class="duz" xml:lang="tr"><span class="duz">“Aslında tam size göre. Uzatırsak model bozulur.”</span></p>

    <p class="duz" xml:lang="tr"><span class="duz">Mart sordu.</span></p>

    <p class="duz" xml:lang="tr"><span class="duz">“Fiyatı ne kadar?”</span></p>

    <p class="duz" xml:lang="tr"><span class="duz">“On yedi bin avro. İsviçre frangı olarak söylememi ister misiniz?”</span></p>

    <p class="duz" xml:lang="tr"><span class="duz">“Gerek yok. Nasıl buldun sevgilim? Beğendin mi?”</span></p>

    <p class="duz" xml:lang="tr"><span class="duz">Ahçik boğularak ölmek istemiyordu.</span></p>

    <p class="duz" xml:lang="tr"><span class="duz">“Çıkarır mısınız lütfen?”</span></p>

    <p class="duz" xml:lang="tr"><span class="duz">“Peki” dedi Feyza.</span></p>

    <p class="duz" xml:lang="tr"><span class="duz">“Nasıl isterseniz. Başka bir model daha var. Ama beğenip beğenmeyeceğinizden emin değilim.”</span></p>

    <p class="duz" xml:lang="tr"><span class="duz">Odanın dış vitrininden yakutlu kolyeyi çıkarırken Jojo’yu gördü. Rusçacı ahçiklerden biriyle konuşuyordu. Feyza sinirlendi. Çok. Feyza kıskandı. Çok. Kolyeyi aldı. Jojo’nun gülmesini bekledi. Jojo güldü. Feyza tezgâhı deşalayıp odadan çıktı. Kalabalık salonu geçip, küpe bankosuna dayanmış Jojo’nun yanına gitti.</span></p>

    <p class="duz" xml:lang="tr"><span class="duz">“Ne yapıyorsun?”</span></p>

    <p class="duz" xml:lang="tr"><span class="duz">Jojo’dan önce Hayko konuştu. Kasanın arkasında grubun nasıl gittiğini babasına anlatıyordu. Telefonu Sami’nin açık ağzına kapatmakta tereddüt etmedi.</span></p>

    <p class="duz" xml:lang="tr"><span class="duz">“Ne yapıyorsun?”</span></p>

    <p class="duz" xml:lang="tr"><span class="duz">Jojo’nunsa aklına bir şey gelmedi. Soruyu yanıta çevirmekle yetindi.</span></p>

    <p class="duz" xml:lang="tr"><span class="duz">“Ne yapıyorsun?”</span></p>

    <p class="duz" xml:lang="tr"><span class="duz">O gün Topaz’ın üçüncü katında olan hiç kimse aynı cümlenin bu kadar ayrı tonlarda üç kez tekrarlandığını duymamıştı.</span></p>

    <p class="duz" xml:lang="tr"><span class="duz">Hayko, ne yaptıklarını bilmeyen insanlara ne yapmaları gerektiğini anımsatmakta gecikmedi.</span></p>

    <p class="duz" xml:lang="tr"><span class="duz">“Feyza, çabuk odaya dön! Jojo, sen de katına camper!”</span></p>

    <p class="duz" xml:lang="tr"><span class="duz">Hâlâ bir kokteyle geldiklerini sanan ve ellerindeki elma çaylarını, bitmesin diye yalayarak içen İsviçrelilere bakan Hayko, etraflarında dönen tezgâhtarların hepsini kovmaya karar verdi. Eğer bir araya gelmiş birkaç vazyoyu bile dağıtamıyorlarsa neden hâlâ tezgâhtarlık yapıyorlardı? Hayko hepsini deşalayıp yerlerine yenilerini alacaktı.</span> <span class="italik">Hürriyet</span> <span class="duz">gazetesinin Akdeniz ekine vereceği ilana neler yazdıracağını düşündü. Kendisini rahat bırakmayan babasından da, Topaz’dan da nefret ediyordu. Plaja d’Aro’daki yazlığının verandasında oturup yüz yıllık şaraplar içmek istiyordu. Ama Sami asla peşini bırakmazdı. Topaz bir aile şirketiydi. Sermayesi kandı. Kan bağı. Hayko, Sami’nin, kendi sermayesinde boğulduğunu hayal etti.</span></p>

    <p class="duz" xml:lang="tr"><span class="duz">Feyza, Jojo’nun biraz önce konuştuğu Rusçacı ahçiğe öyle bir baktı ki Jojo pişman oldu. Feyza’yı küçümsemişti. Feyza’nın aşkını küçümsemek aleve dil uzatmaktı. Salondakiler için doyurucu bir gösteri olan ve sabahki Nasıf-Kozan tartışmasını unutturacak bakışmalar eşliğinde Jojo katı terk etti. Feyza elindeki kolyeyi sıktı. Sık adımlarla çıktığı odaya yürüdü. Aralık bıraktığı kapıya bir adım kala yüksek sesle kahkaha attı. İçeri girdiğinde martla göz göze geldi. Kahkaha atan bir tezgâhtar, müşterilerine sadece mutluluk saçardı. Üzerine mutluluk atılmış müşteri kendini iyi hisseder ve satın alırdı. Feyza’nın tezgâhı basitti.</span></p>

    <p class="duz" xml:lang="tr"><span class="duz">“Bugün bir doğum günümüz var. Buradaki arkadaşlarımızdan birinin doğum günü. Onu tebrik ettim. Tatile çıkıyor. Özür dilerim, sizi de yalnız bıraktım. Ama bakın, elimde ne var?”</span></p>

    <p class="duz" xml:lang="tr"><span class="duz">Hiçbir aktris bu rolü Feyza kadar iyi oynayamazdı. Hiçbir aktris bu kadar baskı altında böylesi doğaçlayamazdı. Feyza’nın yüzünün her kası, uçlarında çengel olan görünmez iplerle yönetiliyormuş, Feyza’nın içinde Feyza yokmuş gibiydi. Alnının ardında kalan her et parçası Jojo’nun Antalya’daki bütün ahçikleri meterlediği gerçeğine batırılmış bir sünger gibi ıslakken bile Feyza tezgâh atabiliyordu. Belki bir tiyatro sahnesinde değillerdi ama gösteri devam etmeliydi. Hatta gösterinin devam etmesi tiyatrodakinden daha önemliydi çünkü orada tram peşin alınıyordu.</span></p>

    <p class="duz" xml:lang="tr"><span class="duz">Her tezgâhtar diğerinin rakibidir. Tezgâhtarlar tek kelimeyle işe alınır: gel. Tek kelimeyle deşalanır: git. Meslek bu iki kelime arasında icra edilir. Benzer niteliklere sahip yaşıtlarından dört kat fazla kazanan tezgâhtarlar asla tram biriktiremedikleri için daima işe ihtiyaç duyarlar. Bu yüzden satış baskısı hayat kadar ağırdır. Ancak bazen hırs öyle büyür ki, tram, gölgesinde kaybolur. Satmak bir hastalıktır. Satma hastalığına yakalanmış insanların çalıştırılmasıysa suçtur. Ancak günümüz dünyasının hiçbir yasal düzeneğinde cezası yoktur. Defalarca düşüp defalarca kalkmaktan dizleri kan çanağına dönmüş tezgâhtarlar, bolluk ve boşluk içinde yaşar. Hayatlarındaki bütün farklar tek harfliktir. Satmak her şeyi herkese ve saçmak her şeyi her yere. O ve U harfleri Türk alfabesinde canlı olarak bilinir ve sesleri yakından geldiği için yazıldıkları gibi okunur. Diri diri gömüldükleri takdirde, üzerlerine atılan toprağı simgeleyen iki nokta vardır. Yerin altındaki O ve U harfleri Ö ve Ü diye okunur. Çünkü sesleri toprağın altından geldiği için incelmiştir. Buna göre: insan turist olur. İnsan tezgâhtar ölür. Tezgâhın hangi tarafında olduğunun da, hangi tarafında öldüğünün de bir önemi yoktur. Müşteri de orospu kadar öröspüdür.</span></p>
  </div>
</body>
</html>