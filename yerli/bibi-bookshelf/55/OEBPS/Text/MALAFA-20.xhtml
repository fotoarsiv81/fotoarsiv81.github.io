<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>MALAFA-20.xhtml</title>
  <link href="../Styles/template.css" rel="stylesheet" type="text/css"/>
<meta name="Adept.resource" value="urn:uuid:7414c3b3-8b38-4cd5-99b1-fd86ebe692bd"/>
</head>

<body>
  <div class="generated-style" id="malafa">
    <h1 class="foto-ustten-bosluklu" id="toc-anchor" xml:lang="tr"><span class="generated-style"><img alt="basliklar_bos.jpg" class="generated-style" src="../Images/basliklar_bos_fmt20.jpeg"/></span></h1>

    <p class="duz-ilk-paragraf-x" xml:lang="tr"><span class="duz">“Bayan Jouvet, artık bir bilekliğiniz de var!”</span></p>

    <p class="duz" xml:lang="tr"><span class="duz">Kozan, kasadan getirttiği ikinci çeki de Gerard’a doldurtmuş ve üzerine altı ay sonrasının tarihini atmıştı. Garanti sertifikalarının hazırlanması için kolye ile bilekliği, çırakla stok odasına yollamıştı. İkinci sek rakısını da yutmuş, Gerard’a Akdeniz kıyısındaki evlerle ilgilenip ilgilenmediğini soruyordu. Tram, emlak işindeydi. Tram, aracılıktaydı. Muhteşem komisyonculuk mesleği. Bölgeyi tanıtan bir konuşmaya başlayacaktı ki kapı açıldı. Kimseyi çağırmamıştı ve sertifikaların, isteyene kadar getirilmemesini söylemişti. Bütün başlar, odaya giren Hayko’ya döndü. Fransızca, İngilizce ve Almanca konuşabilen, üç dilde de protokol mektupları yazacak kadar kelime haznesine sahip Hayko, söyleyeceklerinin tercüme edilmesini ister gibi bir Gerard’a, bir Kozan’a bakıyordu. Ama sözlerinin Türkçe’ye çevrilmesi tezgâhın sonu olurdu.</span></p>

    <p class="duz" xml:lang="tr"><span class="duz">“Dışarıda mart için bir saat bekliyor. Tamam, dersen içeri alacağım. Bu arada, tarihin en iyi işini çıkarıyoruz. Seninkiyle birlikte iki yüz bin yumoşu geçtik. Rehber çıldırdı.”</span></p>

    <p class="duz" xml:lang="tr"><span class="duz">Kozan, ağzına diktiği diplomat tebessümünü sökmeden dinlemişti.</span></p>

    <p class="duz" xml:lang="tr"><span class="duz">“Bay Jouvet, patronum kolye ve bilekliğin, eşinize ve ailenize uğur getirmesini diliyor. Ve Topaz’dan alışveriş ettiğiniz için teşekkür ediyor.”</span></p>

    <p class="duz" xml:lang="tr"><span class="duz">“Lütfen, teşekkür ettiğimizi söyleyin. Ayrıca çok iyi zaman geçirdiğimizi de belirtin. Rakı da çok güzelmiş!”</span></p>

    <p class="duz" xml:lang="tr"><span class="duz">“İki yüz bin yumoş! Ne kadarı alındı?”</span></p>

    <p class="duz" xml:lang="tr"><span class="duz">Girdiğinden beri kapının önünde duran Hayko yanıtladı:</span></p>

    <p class="duz" xml:lang="tr"><span class="duz">“Otuz bin. Kart.”</span></p>

    <p class="duz" xml:lang="tr"><span class="duz">Kozan, Gerard’a döndü.</span></p>

    <p class="duz" xml:lang="tr"><span class="duz">“Şimdi izninizle, Bay Çınarcıyan, özel koleksiyonundan bir parça göstermek istiyor.”</span></p>

    <p class="duz" xml:lang="tr"><span class="duz">Gerard’ın yanıt vermesini beklemeden, eliyle kapıyı gösterdi. Hayko kapıyı açtı ve içeri Mina girdi. Saim’in işine yaramayan Mina, Hayko’nun tanıtım hostesi olmuştu. Elinde kırmızı, kadife bir kutu vardı. Kutuyu bir tepsi gibi taşıyordu. Hayko, kutuyu saran sırma kordonu açıp kapağını kaldırdı. Pırlantalı, iki yüz elli gram altından yapılmış markasız saati çıkardı. İsviçrelilere saat satmak sadece bir Ermeni’nin aklına gelirdi. Bir de Saim’in. Normalde bir vitrinin içinde kendi halinde duran saati, kadife kutuya koydurup, özel bir kasadan çıktığı sanılsın diye küçük bir törenle çıkaran Hayko’nun davranışları Jouvet ailesini heyecanlandırmıştı. Zaten öyle de olması gerekiyordu.</span></p>

    <p class="duz" xml:lang="tr"><span class="duz">Hayko konuştu.</span></p>

    <p class="duz" xml:lang="tr"><span class="duz">“Cevat geldi. Salonda. Seni bekliyor.”</span></p>

    <p class="duz" xml:lang="tr"><span class="duz">Kozan konuştu.</span></p>

    <p class="duz" xml:lang="tr"><span class="duz">“Sizin gibi bir beyefendiye çok yakışacağını düşünüyor. Ben de kesinlikle katılıyorum.”</span></p>

    <p class="duz" xml:lang="tr"><span class="duz">Hayko, saati Gerard’ın bileğine geçirdi.</span></p>

    <p class="duz" xml:lang="tr"><span class="duz">Gülerek ve özellikle bozulmuş bir İngilizce’yle “Gelecek yıl için” dedi. Gerard güldü. Saate hayran olmuştu. Bir Arap şeyhi değildi. Bir köylüydü. Bir çiftçi. Ama herkes gibi onun da bir saate ihtiyacı vardı.</span></p>

    <p class="duz" xml:lang="tr"><span class="duz">“Otuz bin çikolataya bırak. Ahçik modeli de var. İkisi kırk bin. On iki ay sonra ödesin. Ama üçü ona tamamlasın.”</span></p>

    <p class="duz" xml:lang="tr"><span class="duz">Kozan, Gerard’ın merak ettiği konuya açıklık getirdi.</span></p>

    <p class="duz" xml:lang="tr"><span class="duz">“Normalde kırk beş bin frank olan saat için Bay Çınarcıyan otuz bin kabul ediyor. Ayrıca...”</span></p>

    <p class="duz" xml:lang="tr"><span class="duz">Türkçe’ye döndü.</span></p>

    <p class="duz" xml:lang="tr"><span class="duz">“Ahçiğinkini de tak.”</span></p>

    <p class="duz" xml:lang="tr"><span class="duz">Hayko, kutudan çıkardığı aynı modelin daha incesi olan saati, ahçiğin bileğine takarken Kozan anlatmaya devam etti.</span></p>

    <p class="duz" xml:lang="tr"><span class="duz">“Ayrıca eşiniz için olanı da isterseniz, ikisini kırk bin franga bırakacağını söylüyor. Saatleriniz aşkınıza ayarlanmış olacak. Ne dersiniz?”</span></p>

    <p class="duz" xml:lang="tr"><span class="duz">Bileğindeki saati küçük ahçiklere gösteren Bayan Jouvet sordu:</span></p>

    <p class="duz" xml:lang="tr"><span class="duz">“Markası nedir?”</span></p>

    <p class="duz" xml:lang="tr"><span class="duz">Hayko, hafifçe eğilerek aileyi selamladı. Gerard ayağa kalkıp selamı karşıladı. Hayko ve Mina çıktı. Kozan ahçiğe yanıt verdi.</span></p>

    <p class="duz" xml:lang="tr"><span class="duz">“Hanımefendi, Çınarcıyanlar mücevhercidir. Onlar için bileklerinizdeki birer saat değil, birer mücevherdir. Beyefendininkinde sekiz karat, sizinkinde altı karat pırlanta vardır. On sekiz ayar altın. Gördüğünüz her sarı bölge altındır. Erkek modeli iki yüz elli gram, kadın modeli yüz yirmi gramdır. Kadran sedeftir. Camı safir kristaldir. Yapacağınızı sanmıyorum ama bir gün çok sinirlenip duvara fırlatsanız bile çizilmez. Bu saatler markasızdır. Düzenekleri el yapımı ve otomatiktir. Ne yazık ki, dünyanın çeşitli yerlerinde Rolex, Cartier, Chopard gibi markaların modelleri sahte olarak üretilir ve üzerlerine logolar basılır. Ancak böyle bir girişim sadece sahtekârlıktır. Bu saatlerin düzenekleri sizin ülkenizden, Rolex için çalışan atölyelerden gelir. Mekanizma hariç bütün işlemler İstanbul’daki atölyelerimizde gerçekleştirilir. Gördüğünüz gibi ikisi de birer başyapıt. Birer sanat eseri. Benzer özelliklere sahip böylesi iki saati, ülkenizde yüz bin franktan aşağı alamazsınız. Ayrıca Bay Gerard, Bay Çınarcıyan’ın özel izniyle, kırk bin frangı on iki ay sonra ödeyebilirsiniz. Ancak tek bir şartımız var. O da yaptığınız ön ödemeyi on bin franga çıkarmak. Yani yedi bin frank daha ödeyeceksiniz.”</span></p>

    <p class="duz" xml:lang="tr"><span class="duz">Gerard etkilenmişti. Her şeyden. Saatten, telaffuz edilen sayılardan, eşinin gözlerinden, Topaz’ın görkeminden, Kozan’ın ciddiyetinden. Düşünüyordu. Olası bir aksilikte ne yapacağını merak ediyordu. Sordu:</span></p>

    <p class="duz" xml:lang="tr"><span class="duz">“Peki arıza durumunda ne yapıyoruz? Sürekli buraya gelemem.”</span></p>

    <p class="duz" xml:lang="tr"><span class="duz">“Birlikte çalıştığımız özel bir taşıma şirketi var. Tahmin edeceğiniz gibi mücevher taşımacılığı çok hassas bir konu. Özellikle, söz konusu mücevherler bu denli değerliyken. Mücevherlerinizde ya da saatlerin düzeneklerinde bir sorun çıkarsa bizi arıyorsunuz. Biz, size sadece hangi gün ve hangi saatlerde evde kalmanız gerektiğini söylüyoruz. Taşıma şirketi gelip mücevheri teslim alıp bize getiriyor. Sorunu halledip mücevheri geri yolluyoruz. Hepsi bir hafta sürüyor ve bütün bunlar için hiçbir şey ödemiyorsunuz. Kolye ile bilekliğin garantileri beş yıllık, ancak saatlerinki ömür boyu. Gördüğünüz gibi, bu konuda hiç sorun yok. Yalnız, Bay Jouvet, sizinkinin kordonundan iki bakla almalıyız. Çünkü bol geliyor. Düşürmenizi istemem.”</span></p>

    <p class="duz" xml:lang="tr"><span class="duz">Kozan, Topaz için çalışan bir taşıma şirketi olmadığını, ancak olmasının çok işe yarayacağını düşünürken Gerard hızlı bir hesap yaptı.</span></p>

    <p class="duz" xml:lang="tr"><span class="duz">“O zaman daha ucuz olmalı, değil mi? Altının gramı azalınca, daha ucuz olmalı.”</span></p>

    <p class="duz" xml:lang="tr"><span class="duz">“Tabiî ki böyle bir kıstas olamaz çünkü size verilen fiyat indirimli olandır. Ancak buna sadece Bay Çınarcıyan karar verebilir. Kolyede olduğu gibi kendisini sinirlendirmek istemem. İzin verirseniz, kendisine sorayım.”</span></p>

    <p class="duz" xml:lang="tr"><span class="duz">Tezgâhın bu aşamasında müşteri asla yalnız bırakılmamalıdır. Özellikle çiftler birbirlerini olağanüstü bir hızla zehirleyebilir, tek bir bakışla dört saatlik tezgâhı yerle bir edebilirler. Ama Kozan, hiçbir tezgâhtar gibi değildi. Kendisi odada değilken, kıvam neye dönüşürse dönüşsün, tezgâhı istediği basamağa indirip çıkarabileceğine inanıyordu. Haksız olduğunu kanıtlayacak bir deneyimi olmamıştı. Ayağa kalkıp kapıya yürüdü. Eli tokmakta, dönüp ailenin her ferdine birden baktı. Hepsini gördü ve göz kırptı.</span></p>

    <p class="duz" xml:lang="tr"><span class="duz">“Bana şans dileyin!”</span></p>

    <p class="duz" xml:lang="tr"><span class="duz">Salon sakindi. Asiltur müşterileri hâlâ kapalı kapılar ardındaydı. Diğer gruplarla kimse ilgilenmiyordu. Kıskançlık fırtınaları tezgâhtarların maskelerini uçuruyor, Topaz’ın, kurulduğundan beri gördüğü en iyi gruptan müşteri alamamış olanlar, tezgâhtakileri nefretle izliyordu. Maaş görüşmeleri yakında başlayacaktı ve herkes kendisini pazarlamanın peşindeydi.</span></p>

    <p class="duz-ilk-paragraf" xml:lang="tr"><span class="italik">Center</span><span class="duz">’larda yılda bir kez maaş görüşmesi yapılır. Buna anlaşma denir. Bir yıl boyunca müşteriyle pazarlık yapmış olan tezgâhtar aynı amaçla patronunun karşısına oturur. Her sektörde olduğu gibi kendine güvenenler patronlarıyla laf ebeleme oynar ve istediğine yakın şartlara kavuşur. Diğerleri sadece dinler ve odadan çıkar. Ancak ikinci gruptakiler de pazarlık yaptıklarını iddia eder. Dinleyenler inanmış gibi yapar ve konu kapanır. Bazı patronlar, anlaşmalara bazı sayılarla girerler. Bunlar istatistik verileridir. Her tezgâhtarın, yaptığı satışın</span> <span class="italik">sale contract</span><span class="duz">’ına yazdığı bir numarası vardır. Böylece kaç adet ve kaç yumoşluk satış yaptığı takip edilir. Alt çizgiler ve üst çizgiler vardır. Üstlere çıkanlar, ölmedikleri ya da pafküften delirmedikleri sürece inmezler. Alttakilerse, yükseleceklerini düşünür ama gerçekleştiremezler. Düzen, tezgâhtarlar tarafından kurulmuştur, dolayısıyla adil değildir. Alt çizgi tezgâhtarına müşteri ancak zorunluluk varsa verilir. Müşteri alamadığı için satış performansı düşük kalan tezgâhtar daima alt çizgi noktalarından biri olarak kalır. Üst ligdekiyse artık kabul edilmiş bir yetenektir. Müşteri alır ve satar. Ancak sürekli müşteri almanın baskısı hiç alamamaktan çok daha büyüktür. Çünkü hesabı sorulur. Yıllarca yüksek maaş almış olan bir tezgâhtarın performansının düştüğü duyulursa bütün</span> <span class="italik">center</span><span class="duz">’lar ağızlarını alt çizgi maaşlarından açar. Nereye giderse aynı sayıları duyar. Antalya, ünlerinin insanlardan daha hızlı hareket edebildiği bir kenttir. Tezgâhtar uyur, ağzı uyumaz.</span></p>

    <p class="duz-ilk-paragraf" xml:lang="tr"><span class="duz">Topaz’da anlaşmalar aşamalı olarak yapılırdı. Yukarıdan aşağı doğru. Önemli olan iyileri tutmaktı. Ortadakiler ve alttakilerin sayısı Antalya’da çok fazlaydı. İyilerin yeri aynı kolaylıkla doldurulmuyordu. Bu yüzden bağımlılıklarına, deliliklerine göz yumuluyordu. Kozan anlaşmaya girmezdi. Dört yıldır, Hayko’nun açıkladığı maaşı kabul ediyordu. Bugüne kadar hiç hayal kırıklığına uğramamıştı. Bu yıl da öyle olacaktı. Şef olmanın sorumlulukları arasında toy tezgâhtarların kendileri orada olmasa bile yapılan satışlara numaralarını yazmak da vardı. Kozan bu konuda cömertti. Kendisine duyulan hayranlığın hacmini bu biçimde denetleyebiliyordu. Anlaşma öncesi acemiler Kozan’a yalvarmaya başlardı. Kozan, aralarından seçtiğini destekler, üç satışıyla, çocuğun performans listesinde beş sıra yükselmesini sağlardı. Sadri, desteklediği çocuklardandı. Diğer şefler, meterlemek istedikleri ahçiklerin numaralarını yazmayı tercih ediyorlardı. Ahçikler de gerekeni yapıyor ve alışveriş tamamlanıyordu.</span></p>

    <p class="duz-ilk-paragraf" xml:lang="tr"><span class="italik">Center</span><span class="duz">’larda fiş ya da fatura yoktur.</span> <span class="italik">Sale contract</span> <span class="duz">vardır. Satışta, bir örneği de müşteriye verilen tek belgedir. Hiçbir yasal geçerliliği yoktur. Üzerine, satılan malın ne olduğu, adedi, pazarlık sonunda varılan fiyatı, müşterinin hangi acenteye ait olduğuna dair kart rengi, numarası, adresi ve tezgâhtar numarasının yazıldığı bir kâğıt. Okuması ve yazması olmayan ancak yılda elli bin yumoş kazanan tezgâhtarların çıraklara doldurttuğu, basit gibi görünen ama adedinin ve üzerinde yazan sayıların, bir insanın bütün hayatını değiştirebildiği bir kâğıt. Son olarak</span> <span class="italik">sale contract,</span> <span class="duz">sağ üstüne yazdığı numarasıyla, bir tezgâhtarın çalıştığını kanıtlamasının tek yoludur.</span></p>

    <p class="duz-ilk-paragraf" xml:lang="tr"><span class="duz">“Papi!”</span></p>

    <p class="duz" xml:lang="tr"><span class="duz">Kozan sesin geldiği yöne baktı. Gülümsedi. Antalya’nın en tehlikeli tezgâhtarlarından Orospu Cevat, karşısına çıkan herkesle öpüşüyordu. Çünkü herkesi tanıyor ve herkes de onu tanıyordu.</span></p>

    <p class="duz-ilk-paragraf" xml:lang="tr"><span class="duz">Satış anı haricinde tezgâhtarlık bilgisi ve yeteneğinin sınanabileceği hiçbir zaman ve yer olmadığı için tezgâh başında geçirilen yılların önemi büyüktür. Birbirini tanımak isteyen tezgâhtarların adlarından sonra sordukları, kaç yıldır meslekte olduklarıdır. Çalışılmış dükkânlar,</span> <span class="italik">center</span><span class="duz">’lar sayılır ve hepsine tecrübe denir. Dolayısıyla tezgâhtarlık düzeyinin kabul görmüş ölçüm birimi zamandır. Tezgâhtar kelimesinin başına tecrübeli sıfatını getirebilmek için en az on yıl gerekir. Ancak tecrübelilerin arasına daha erken girenler de vardır. Çabuk anlayanlar, hızlı anlatanlar. Bir tezgâhtarın tecrübeli olduğunu anlamanın yollarından biri de diğer tecrübeli tezgâhtarlarla selamlaşma biçimidir. Söz konusu selamlaşma, sadece</span> <span class="italik">center</span><span class="duz">’larda gerçekleştirilir. Aynı tezgâhtarlar sokakta aynı biçimde selamlaşmazlar, çünkü davranışları</span> <span class="italik">center</span><span class="duz">’ın patronuna ve diğer tezgâhtarlara karşı gizli bir meydan okumadır. Kendilerine duydukları güven ve meslekte ulaştıkları noktayı sessiz bir salonda kollarını açarak ve adlarını bağırarak gösterirler. Aradaki yirmi metreyi kolları kanatlanmış ve gülerek kat ederler. Dört yıldır birbirini görmeyen kardeşler gibi sarılır ve ayrıldıkları anda kahkaha atarlar. Başka bir</span> <span class="italik">center</span><span class="duz">’dan gelmiş olan, içine girdiği salonda kimlerin çalıştığını görmek için karşısındakinin sağlığını sorarken çevresini izler. Ahpariği,</span> <span class="italik">center</span><span class="duz">’ın ünlü ahçiklerini çenesiyle gösterip uygunluk durumlarını üç kelimeyle özetler. Daha sonra susulur ve vedalaşılır. Tecrübeli tezgâhtar selamlaşması muhteşem bir gösteri, sonrası bir</span> <span class="italik">center</span> <span class="duz">binası büyüklüğünde sessizliktir. Konuşacak bir şey yoktur. Gösteriyi sunanlar ve izleyenler, keşke aynı karşılaşmada yirmi kez selamlaşılabilse diye düşünür. Tekrar ve tekrar.</span></p>

    <p class="duz-ilk-paragraf" xml:lang="tr"><span class="duz">Cevat ellerini Kozan’ın sırtından çekmiş, Topaz’ın üçüncü katında olduğu, Alanya’dan duyulmalıymış gibi bağırarak konuşuyordu.</span></p>

    <p class="duz" xml:lang="tr"><span class="duz">“Papi! Nasılsın?”</span></p>

    <p class="duz" xml:lang="tr"><span class="duz">“Fena değil. Trikalar naşlamış!”</span></p>

    <p class="duz" xml:lang="tr"><span class="duz">“Öğleden sonra izinliyim diye tıraş olmadım. Zaten dükkândan erken kaçtım. Patlatmışsınız Asil’i!</span></p>

    <p class="duz" xml:lang="tr"><span class="duz">“Evet, abuşlar kalın çıktı. Papi, içeride müşteri var. Sen dolan, yarım saate biter işim.”</span></p>

    <p class="duz" xml:lang="tr"><span class="duz">“Öylesine bir uğradım zaten. Saim piçi ne yapıyor?”</span></p>

    <p class="duz" xml:lang="tr"><span class="duz">“Tezgâhta.”</span></p>

    <p class="duz" xml:lang="tr"><span class="duz">“Tomi’nin ona borcu varmış. Mart bizim orada çalışıyor. Bir ay sonra ödeyebilecekmiş. Görürsen Saim’i, söyle. Üstüne gitmesin martın. Zaten maaşları ikiye böldü hayvanlar.”</span></p>

    <p class="duz" xml:lang="tr"><span class="duz">“Sana ne. Oranın müdürü değil misin? Alsana açıktan tramını.”</span></p>

    <p class="duz" xml:lang="tr"><span class="duz">“Ben alıyorum da, üç aydır alamayan var. Patron çok abuş. Hiçbir boktan anlamıyor. Şu ahçik kim?”</span></p>

    <p class="duz" xml:lang="tr"><span class="duz">“Mina. Tanırsın. Haznar’ın meterlerinden.”</span></p>

    <p class="duz" xml:lang="tr"><span class="duz">Cevat, izlendiğini biliyordu. Ahçikler, düztop tezgâhtarlar, banko elemanları, çıraklar, ünlü Orospu Cevat’a bakıyorlardı. Tam Kozan, ahpariğinin yanından ayrılacaktı ki bir ses salondaki zamanı durdurdu. Dip odalardan birinden gelen Almanca küfürler duyuldu. Kapısı açılana ve içinden bir ahçik çıkana kadar hangi oda olduğu anlaşılamadı. Kozan, ahçiğin tişörtündeki kartın rengini tanıdı. Asiltur müşterisi. Konunun ne olduğunu hemen anladı. Rehber, yaslandığı kasadan ayrılıp ahçiğe yürüdü. Salonun ortalarında buluştular. Omuzlarından tutup ahçiği sakinleştirmeye çalıştı. Özellikle de sessiz olmasını istediği, işaret parmağını dudaklarına götürmesinden belli oluyordu. Çünkü ahçik bağırıyor ve odalarda on binlerce yumoşluk tezgâhlar atılıyordu. Kozan çevresine baktı. Herkes tezgâhtaydı. Şefler, müdür yardımcıları, Hayko. Salonda, kendisinden başka sorumluluk alabilecek biri yoktu. Sadri’yi çağırdı.</span></p>

    <p class="duz" xml:lang="tr"><span class="duz">“Benim odaya şampanya yolla. Şişeyle. Sen de müşteriyle otur. Ben gelene kadar bekle. Benim bir telefon görüşmesi yaptığımı söyle. Bekledikleri yanıtla ilgili. Sakın unutma! Camper!”</span></p>

    <p class="duz" xml:lang="tr"><span class="duz">“Fotokopi, kimlik?”</span></p>

    <p class="duz" xml:lang="tr"><span class="duz">“Fotokopiyi masaya bırak, kimliği de marta ver.”</span></p>

    <p class="duz" xml:lang="tr"><span class="duz">Sakinleşmeyen ahçiği ve çaresiz kalmış rehberi gülerek izleyen Cevat’a döndü.</span></p>

    <p class="duz" xml:lang="tr"><span class="duz">“Papi, yürü. Lup, kimlik.”</span></p>

    <p class="duz" xml:lang="tr"><span class="duz">“Emin misin?”</span></p>

    <p class="duz" xml:lang="tr"><span class="duz">“Evet. Lup ve kimlik.”</span></p>

    <p class="duz" xml:lang="tr"><span class="duz">Kozan, on altı adımda ahçiğin yanındaydı. Salona fırladığı odanın kapısı açık kalmış ancak ardından kimse çıkmamıştı. Durumun ağır olduğuna dair bir işaretti. İçeride kalan tezgâhtar, her ne yapmışsa görünmek istemiyordu. Ama Kozan sakindi.</span></p>

    <p class="duz" xml:lang="tr"><span class="duz">“Hanımefendi, lütfen sakin olun. Her ne olduysa çözeceğiz. Ben, Topaz’ın genel müdürüyüm. Kozan Çınarcıyan. Lütfen beni takip edin. Özel olarak görüşelim.”</span></p>

    <p class="duz" xml:lang="tr"><span class="duz">O kadar hızlı konuşmuştu ki gözleri yaşarmış ahçik, sözlerinin arasına tek bir kelime bile sokamamıştı. “Ama...” dedi.</span></p>

    <p class="duz" xml:lang="tr"><span class="duz">“Lütfen!”</span></p>

    <p class="duz" xml:lang="tr"><span class="duz">Kozan, boş olduğunu gördüğü VIP odalarından birini gösteriyordu. Ahçik gösterilen yöne yürüdü. Kozan da peşinden. Rehber biraz olsun rahatlamıştı. Mesleğinin en iyi grubuydu ve hanutuyla kendine bir tekne alabilirdi. Abuş bir ahçiğin her şeyi mahvetmesine izin veremezdi. Cevat uygun anı bekliyordu. Tuvalete gitmiş, aynanın karşısında kravatını takmıştı. Ahçiğin odaya girdiğini gördüğü an kasaya yanaştı. Odanın vitrin camlarından görebildiği kadarıyla izlemeye başladı. Odanın kapısı kapandı.</span></p>

    <p class="duz" xml:lang="tr"><span class="duz">“Lütfen oturun. Bir bardak su alır mısınız?”</span></p>

    <p class="duz" xml:lang="tr"><span class="duz">“Olur, teşekkür ederim.”</span></p>

    <p class="duz" xml:lang="tr"><span class="duz">Kozan kapıyı açıp seslendi. Herhangi birine değil. Çünkü herkes ona bakıyordu.</span></p>

    <p class="duz" xml:lang="tr"><span class="duz">“Bir bardak su, iki de Türk kahvesi. Şekerli.”</span></p>

    <p class="duz" xml:lang="tr"><span class="duz">“Evet, sizi dinliyorum” derken Kozan, ahçiğin kendini bıraktığı koltuğun yanındaki masanın ardına geçti. Tezgâhtar koltuğuna oturdu.</span></p>

    <p class="duz" xml:lang="tr"><span class="duz">“Sorun nedir?”</span></p>

    <p class="duz" xml:lang="tr"><span class="duz">Ahçik, gözyaşlarını tişörtünün kollarıyla kuruluyordu ki Kozan ipek mendilini verdi.</span></p>

    <p class="duz" xml:lang="tr"><span class="duz">“Bir satıcı. Başta sempatikti. Beni bir odaya götürdü. O kadar baskı yaptı ki hiç ilgilenmesem de gösterdiği kolyeleri denemeye başladım. Sırf kendini iyi hissetsin diye. Ama kolyeleri takarken, nasıl anlatsam...”</span></p>

    <p class="duz" xml:lang="tr"><span class="duz">Rehber, ahçiğin elini tuttu. Ne de olsa bir haftadır tanışıyorlardı. Kozan dirseklerinin üzerinde masaya eğildi ve gözleriyle ahçiği hapsetti.</span></p>

    <p class="duz" xml:lang="tr"><span class="duz">“Lütfen çekinmeyin. Bir suç işlenmişse cezasız kalmayacaktır.”</span></p>

    <p class="duz" xml:lang="tr"><span class="duz">“Satıcı bana değmeye başladı. Ama normal bir dokunuş değil. Ne yaptığını anladım. Çok çirkin. Utanç verici.”</span></p>

    <p class="duz" xml:lang="tr"><span class="duz">Ahçik yine ağlamaya başlamıştı. Daha fazla konuşamadı.</span></p>

    <p class="duz" xml:lang="tr"><span class="duz">Kozan, rehbere döndü. Tabiî ki Almanca konuşuyordu.</span></p>

    <p class="duz" xml:lang="tr"><span class="duz">“Üzücü olayların bile iyi bir sonucu olabilir. Şansımıza, bugün, Turizm Bakanlığı müfettişleri şirketimizi denetlemek için buradalar. Ben hizmet konusunda çok titiz bir insanım. Şeffaflıktan yana ve çözümcü biriyim. Ancak pek de sabırlı olduğum söylenemez. ”</span></p>

    <p class="duz" xml:lang="tr"><span class="duz">Ahçiğe döndü.</span></p>

    <p class="duz" xml:lang="tr"><span class="duz">“Hanımefendi, iki dakika sonra size bu hakareti yapmış olan kişi ve bir turizm müfettişiyle bu odada olacağım. İzninizle.”</span></p>

    <p class="duz" xml:lang="tr"><span class="duz">Ahçik, Kozan’ın mekanik davranışlarından ve özellikle de kendisini hiç dinlememesinden etkilenmişti. Rehberin elini tutuyor ve başını sallıyordu. Ahçik çirkindi ve Kozan hangi abuşun tokarladığını merak ediyordu. Bir tahmini vardı. Çirkin düşkünü bir tokarcı tanıyordu. Hayatları boyunca karşı cinsten yeterli ilgiyi görmemiş olduklarını düşünüp kendi gösterdiği ilgiyi alıp ağızlarına sokacağını tahmin eden bir tezgâhtar tanıyordu. Salona çıktı. Söz konusu tezgâhtarı kırmızı ve terli yüzüyle gördü.</span></p>

    <p class="duz" xml:lang="tr"><span class="duz">“Nasıf, sakin ol. Ahçiğin yatışması zor. Cevat yardım edecek. Ne diyorsak yap.”</span></p>

    <p class="duz" xml:lang="tr"><span class="duz">Cevat gülüyordu. Hiçbir şey umurunda değildi.</span></p>

    <p class="duz" xml:lang="tr"><span class="duz">“Bu hizmetimiz karşılığında takviye ücreti alacak mıyız?”</span></p>

    <p class="duz" xml:lang="tr"><span class="duz">Kozan, Cevat’ın kolundan çekerken, odadan çıktığından beri hiç konuşmamış olan Nasıf’a baktı.</span></p>

    <p class="duz" xml:lang="tr"><span class="duz">“Yürüyün sefil tezgâhtarlar!”</span></p>

    <p class="duz" xml:lang="tr"><span class="duz">Kozan, Cevat ve Nasıf sırayla odaya girdiler. Nasıf odaya attığı ilk adımın yanına diğer ayağını da koyup durdu. Konuşan Kozan’dı. Cevat’ı gösteriyordu. Her ne kadar eğleniyormuş gibi görünseler de durum ciddiydi. Bütün grup bozulabilirdi. Üstelik çok geçerli bir nedenleri olurdu. Mücevher alırken cinsel tacize uğramak, mücevher almamak için çok doğru bir nedendi.</span></p>

    <p class="duz" xml:lang="tr"><span class="duz">“Sizi Bay Kevaşe’yle tanıştırmak isterim. Kendisi Turizm Bakanlığı müfettişidir. Ve her türlü yetkiye sahiptir.”</span></p>

    <p class="duz" xml:lang="tr"><span class="duz">Kozan, kameraya baktı.</span></p>

    <p class="duz" xml:lang="tr"><span class="duz">“Bu görüntüler, Topaz’da satış sorumlusu olan Bay Nasıf Vor’un mesleğinden ihraç edilmesiyle ilgili görülecek davada kanıt olarak kullanılacaktır. İfade alımı, turizm müfettişi Bay Kevaşe tarafından gerçekleştirilecektir.”</span></p>

    <p class="duz" xml:lang="tr"><span class="duz">Ahçik, Kozan’ı görünmez bir sahnenin üzerindeymiş gibi izliyordu. Cevat eğilerek ahçiği selamladı ve tezgâh başladı. Cevat konuya girdi. Kendisinden daha çok bağırabildiğini gösterirse ahçiğin susup laf dinleyeceğini hesaplamıştı.</span></p>

    <p class="duz" xml:lang="tr"><span class="duz">“Bu andan itibaren bu odada sadece Almanca konuşulacak!”</span></p>

    <p class="duz" xml:lang="tr"><span class="duz">Sesini ayarlayıp devam etti. Ahçik kesinlikle susup dinlemeye karar vermişti. Cevat’ın hesabı tutmuştu.</span></p>

    <p class="duz" xml:lang="tr"><span class="duz">“Hanımefendi, adınız ve soyadınız lütfen?”</span></p>

    <p class="duz" xml:lang="tr"><span class="duz">“Patricia Mulasch.”</span></p>

    <p class="duz" xml:lang="tr"><span class="duz">Nasıf’a döndü. Cevat bir savcıya dönüşmüştü.</span></p>

    <p class="duz" xml:lang="tr"><span class="duz">“Sizin adınız?”</span></p>

    <p class="duz" xml:lang="tr"><span class="duz">Nasıf ilk kez konuştu.</span></p>

    <p class="duz" xml:lang="tr"><span class="duz">“Nasıf.”</span></p>

    <p class="duz" xml:lang="tr"><span class="duz">“Soyadınız ne?”</span></p>

    <p class="duz" xml:lang="tr"><span class="duz">Nasıf, vor demek istemiyordu ama “Vor. Nasıf Vor” dedi.</span></p>

    <p class="duz" xml:lang="tr"><span class="duz">Ahçik, Nasıf’a o kadar sinirlenmişti ki üzerinde zıplamak istiyordu. Cevat, ifade almaya devam etti.</span></p>

    <p class="duz" xml:lang="tr"><span class="duz">“Lütfen kalkın ve bana uygulamalı olarak, tarafınıza yapılmış davranışı anlatın.”</span></p>

    <p class="duz" xml:lang="tr"><span class="duz">Ahçik kalktı. Şimdilik sadece elleriyle gösterebiliyordu.</span></p>

    <p class="duz" xml:lang="tr"><span class="duz">“Aynanın karşısındaydık. Kolye denetmek istedi. Arkama geçti. Saçlarımı kaldırdım. Kolyeyi taktı ama kilidinin bozuk olduğunu söyledi. Bu arada arkama yapıştı. Bir yandan kolyeyi kapatmaya çalışıyormuş gibi yapıyor bir yandan da kalçalarıma sürtünüyordu.”</span></p>

    <p class="duz" xml:lang="tr"><span class="duz">Cevat, daha çok ayrıntı istiyordu.</span></p>

    <p class="duz" xml:lang="tr"><span class="duz">“Bayan Mulasch, bir insanın sonsuza kadar mesleğinden uzaklaştırılmasından söz ediyoruz. Lütfen daha ayrıntılı anlatın. Bu bir yanlış anlaşılma mı yoksa arkanızda bir sertlik hissettiniz mi?”</span></p>

    <p class="duz" xml:lang="tr"><span class="duz">Ahçik artık utanmıyordu, çünkü karşısında bir turizm müfettişi vardı ve bir jinekolog kadar soğukkanlıydı.</span></p>

    <p class="duz" xml:lang="tr"><span class="duz">“Evet, tabiî ki hissettim!”</span></p>

    <p class="duz" xml:lang="tr"><span class="duz">Cevat ahçiğin arkasına geçti ve Kozan’a “Bana bir kolye verin” dedi. Kozan vitrinden bir kolye çıkarıp müfettişe uzattı.</span></p>

    <p class="duz" xml:lang="tr"><span class="duz">“Şimdi hanımefendi, tam olarak ne olduğunu anlamamız için uygulama yapacağız. Her şeyi anımsamaya çalışın.”</span></p>

    <p class="duz" xml:lang="tr"><span class="duz">Cevat, ahçiğe yaslanıp, kolyeyi başının üzerinden geçirip iki ucunu ensesinde birleştirdi. Bir yandan da konuşuyordu.</span></p>

    <p class="duz" xml:lang="tr"><span class="duz">“Böyle bir temas oldu, değil mi?”</span></p>

    <p class="duz" xml:lang="tr"><span class="duz">Ahçik adaletin yerini bulmasına o kadar yardımcı olmak istiyordu ki müfettişin tokarını hissetmiyordu. Saçını sağ eliyle ensesinde toplamıştı. Kolyeyi taktığı halde çekilmeyen Cevat havadaki kolun altından ahçiğin tetasını parmaklarının ucuyla tokarladı.</span></p>

    <p class="duz" xml:lang="tr"><span class="duz">“Göğüslerinize böyle mi dokundu?”</span></p>

    <p class="duz" xml:lang="tr"><span class="duz">“Hayır, hayır!”</span></p>

    <p class="duz" xml:lang="tr"><span class="duz">Cevat elinin tamamını kolun altından geçirip ahçiğin sol tetasını tuttu.</span></p>

    <p class="duz" xml:lang="tr"><span class="duz">“Peki, böyle mi yaptı?”</span></p>

    <p class="duz" xml:lang="tr"><span class="duz">O kadar hızlı hareket ediyor ve konuşuyordu ki ahçik takip edemiyordu. Kendisine arkadan yapışmış ve tetasına elini koymuş turizm müfettişiyle aynada göz göze gelip sesini duyurabildi.</span></p>

    <p class="duz" xml:lang="tr"><span class="duz">“Hayır, göğüslerime dokunmadı. Tanrı’ya şükür, onu yapmadı!”</span></p>

    <p class="duz" xml:lang="tr"><span class="duz">Cevat bir adım geri attı. Nasıf’a döndü.</span></p>

    <p class="duz" xml:lang="tr"><span class="duz">“Kültürümüzün, tarihimizin ve coğrafyamızın güzelliklerine tanık olmaktan başka arzusu olmayan saygıdeğer bir turist hanımefendinin bize yalan söylemesi için hiçbir neden yok. Siz, mesleğine, hizmet verdiği sektöre, turizme ve ülkesine ihanet etmiş bir insansınız. Böyle bir skandaldan bu kadar ucuz kurtulacağınızı sanmayın.”</span></p>

    <p class="duz" xml:lang="tr"><span class="duz">Cevat kameraya baktı.</span></p>

    <p class="duz" xml:lang="tr"><span class="duz">“Türkiye Cumhuriyeti anayasasının, Türk topraklarındaki turistleri koruyan üç yüz doksan sekizinci maddesinin bana verdiği yetkiye dayanarak Nasıf Vor’u satış sorumluluğu görevinden geçici olarak uzaklaştırıyorum.”</span></p>

    <p class="duz" xml:lang="tr"><span class="duz">Nasıf’a döndü.</span></p>

    <p class="duz" xml:lang="tr"><span class="duz">“Nöbetçi turizm mahkemesindeki duruşmanız yarın görülecek. Lupunuz ve kimliğiniz lütfen. Derhal!”</span></p>

    <p class="duz" xml:lang="tr"><span class="duz">Nasıf, halıya gömdüğü gözlerini çıkarıp Cevat’a baktı.</span></p>

    <p class="duz" xml:lang="tr"><span class="duz">“Ama...”</span></p>

    <p class="duz" xml:lang="tr"><span class="duz">“Derhal, dedim!”</span></p>

    <p class="duz" xml:lang="tr"><span class="duz">Nasıf, boynunda asılı duran lupunu sessizce çıkarıp Cevat’ın açık avucuna bıraktı. Ceketinin iç cebinden de bir kart çıkardı. Ahçik, oturduğu yerden üzerinde ne yazdığını okuyamıyordu. Ama Cevat görebiliyordu. Kemer’deki bir gece kulübünün VIP kartıydı.</span></p>

    <p class="duz" xml:lang="tr"><span class="duz">“Şimdi çıkın ve özel eşyalarınızı toplayın. Antalya’dan ayrılmanız yasaklanmıştır. Soruşturmanız resmî olarak başlamıştır. Beni dışarıda bekleyin.”</span></p>

    <p class="duz" xml:lang="tr"><span class="duz">Nasıf, araladığı kapının ardına kayacaktı ki Cevat’ın çağrısı üzerine döndü.</span></p>

    <p class="duz" xml:lang="tr"><span class="duz">“Bay Vor, Bayan Mulasch’dan özür dileyin. Her ne kadar bir işe yaramayacak olsa da.”</span></p>

    <p class="duz" xml:lang="tr"><span class="duz">Nasıf, koltuğa oturmuş olan ahçiğin önünde bir generalin dibindeki er gibi durdu ve gözlerine bakmadan “Çok özür dilerim hanımefendi. Güzelliğiniz karşısında bir an için kendimi kaybettim. Üzgünüm” dedi.</span></p>

    <p class="duz" xml:lang="tr"><span class="duz">Ahçik yüzünü çevirmiş, Kozan’a bakıyordu. Nasıf’ı duymuyormuş gibi yapıyordu.</span></p>

    <p class="duz" xml:lang="tr"><span class="duz">Cevat odaya girdiğinden beri ikinci kez bağırdı:</span></p>

    <p class="duz" xml:lang="tr"><span class="duz">“Çık dışarı! Pis sapık!”</span></p>

    <p class="duz" xml:lang="tr"><span class="duz">Ahçik böyle bir ses yükselmesini beklemediği için koltuğunda titredi. Nasıf çıktı. Cevat, eğilerek ahçiğin elini alıp öptü.</span></p>

    <p class="duz" xml:lang="tr"><span class="duz">“Hanımefendi, azılı bir seks suçlusunu yakalamamıza yardımcı olduğunuz için bakanlığım ve ülkem adına teşekkür ederim. Adresinizi ve telefonunuzu bırakın. Gelişmelerden haberdar edileceksiniz.”</span></p>

    <p class="duz" xml:lang="tr"><span class="duz">“Ben teşekkür ederim. Kim bilir, kaç kadına daha yapmıştır?”</span></p>

    <p class="duz" xml:lang="tr"><span class="duz">Tezgâh boyunca odanın köşesinde bekleyen ve Cevat’ı hayranlıkla izleyen rehber, devreye girmesi gerektiğini anladı.</span></p>

    <p class="duz" xml:lang="tr"><span class="duz">“Patricia, olanlar için çok üzgünüm.”</span></p>

    <p class="duz" xml:lang="tr"><span class="duz">Olması gerektiği gibi odaya Hayko girdi. Her şeyden haberi olmasa da her şeyi tahmin edebiliyordu. Cevat’la tokalaştı. Kozan ayağa kalktı ve Hayko’yu ahçiğe tanıttı.</span></p>

    <p class="duz" xml:lang="tr"><span class="duz">“Topaz yönetim kurulu başkanı. Ağabeyim, Hayko Çınarcıyan.”</span></p>

    <p class="duz" xml:lang="tr"><span class="duz">Cevat, Kozan’a “Biz gidelim, gerekli belgeleri doldurmamız gerekiyor”, ahçiğe, “İzninizle hanımefendi” dedi.</span></p>

    <p class="duz" xml:lang="tr"><span class="duz">Kozan ve Cevat kapıda Türk kahveleri taşıyan garsonla karşılaştılar. Ahçik, Hayko ve rehberle içeride kalmıştı. Kozan, ölü bir hayvan gibi parmaklarının ucunda duran ipek mendilini gördüğü ilk çırağa armağan etti. Kirlenmişti.</span></p>

    <p class="duz" xml:lang="tr"><span class="duz">Olay, Topaz’ın bütün katlarında duyulmuştu. Antalya’nın bütün</span> <span class="italik">center</span><span class="duz">’larında duyulması içinse sadece birkaç saatin geçmesi gerekiyordu. Nasıf,</span> <span class="italik">staff</span><span class="duz">’a inmiş ve grup Topaz’dan çıkana kadar da orada kalacaktı. Kozan, gelecek sezon müdür yardımcılığına terfi edeceğine ve Nasıf’ın deşalanacağına emin oldu. Sorgu odasından yeterince uzaklaşmışlardı. Durup birbirlerine baktılar ve gülmeye başladılar.</span></p>

    <p class="duz" xml:lang="tr"><span class="duz">“Papi, benim müşteriye girmem lazım.”</span></p>

    <p class="duz" xml:lang="tr"><span class="duz">“Tamam, sen camperle. Akşama potpot var, unutma. Ben kaçıyorum.”</span></p>

    <p class="duz" xml:lang="tr"><span class="duz">Üzerinde el yazısıyla Nasıf yazan lupu ve kartı en yakın bankonun içindeki elemana bırakan Cevat ile Kozan, üzerlerindeki hayranlık ve şaşkınlık dolu bakışların ağırlığına aldırmadan sarılıp ayrıldılar. İkisi de biliyordu. Tezgâhı daha da uzatabileceklerini biliyorlardı. Ama yapmamışlardı. İşleri vardı. Birinin dönmesi gereken bir tezgâhı, diğerinin evden işe gitmek üzere çıkarken yatağında bıraktığı Rus bir ahçik vardı. Patricia şanslıydı. Bedava bir sinir kriziyle atlatmış olduğu taciz yüzünden müfettişe rüşvet teklif etmek zorunda kalabilirdi. Çünkü zamanları olsaydı, Cevat, Nasıf’ın mahkemeye çıkarılacağını, bunun bir ay sonra olacağını, ahçiğin tanık olarak katılımı zorunlu olduğundan bu süre içerisinde Türkiye’yi terk edemeyeceğini anlatırdı. Ayrıca şikâyetini geri almasının da olanaksız olduğunu eklerdi. Türk adaletinin işleyişini durdurmak gibi bir suçu işlemeyi kimse istemezdi. İsviçre’de kendisini bekleyen bir hayatı ve işi olan Patricia, yaşadığı tacizi derhal unutacak ve içine girdiği yasal kasadan nasıl çıkacağını düşünecekti. Bu noktada Kozan, Cevat’ın duymayacağı biçimde sorunu rüşvetle halledebileceğini belirtecek ve gerekirse,</span> <span class="italik">Midnight Express</span> <span class="duz">adındaki filmden söz edecekti. Sanatın gücü! Patricia, çantasında ne kadar nakit varsa verecek ve zorunlu misafirliğini gerektiren hayali yasaları delip ülkesine dönecekti. Tezgâh, tram ihtiyacına göre devlet memuruna rüşvet teklif etme suçuyla süslenebilir ve istenecek miktar büyütülebilirdi. Patricia çok ucuz kurtulmuştu. Ne kadar şanslı olduğunu bilmeyen ahçik, Hayko’nun karşısında kahvesini yudumlarken, başına gelen felaketi dokuzuncu kez anlatıyordu. Üstelik aynı kelimelerle. Akdeniz’de tatil yapmak, İsviçre’de yaşamaya benzemiyordu. Denizde olduğu kadar toprakta da yüzmeyi bilmek gerekiyordu.</span></p>

    <p class="duz" xml:lang="tr"><span class="duz">Kozan birkaç adım atıp karşısına geçtiği kapıyı açtı ve odaya girdi.</span></p>

    <p class="duz" xml:lang="tr"><span class="duz">“Bugün gerçekten de şanslı gününüz. Otuz altı bin franga iki saati de alabilirsiniz. Tebrik ederim!”</span></p>

    <p class="duz" xml:lang="tr"><span class="duz">Sadri, Jouvet ailesini selamlayıp odadan çıktı. Kozan, açılmış şampanya şişesine baktı.</span></p>

    <p class="duz-son-paragraf-1" xml:lang="tr"><span class="duz">“Kutlamaya bensiz başlamışsınız!”</span></p>

    <p class="duz-son-paragraf-2" xml:lang="tr"><span class="italik">Center</span><span class="duz">, bütün günahların bedava olduğu bir cennettir. Günahların bedeli ve işleyenlerin belleği yoktur. Anımsamayan ödemez.</span></p>
  </div>
</body>
</html>