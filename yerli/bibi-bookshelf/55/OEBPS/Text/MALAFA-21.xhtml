<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>MALAFA-21.xhtml</title>
  <link href="../Styles/template.css" rel="stylesheet" type="text/css"/>
<meta name="Adept.resource" value="urn:uuid:7414c3b3-8b38-4cd5-99b1-fd86ebe692bd"/>
</head>

<body>
  <div class="generated-style" id="malafa">
    <h1 class="foto-ustten-bosluklu" id="toc-anchor" xml:lang="tr"><span class="generated-style"><img alt="basliklar_bos.jpg" class="generated-style" src="../Images/basliklar_bos_fmt21.jpeg"/></span></h1>

    <p class="duz-ilk-paragraf-x" xml:lang="tr"><span class="duz">Yirmi iki yıl. Hiç ara vermeden. Ne bir tatil ne bir hafta sonu. Yirmi iki yıl. Dört dükkân. Dört patron. Binlerce müşteri. Binlerce mal. Büyük Oço.</span> <span class="italik">Center</span><span class="duz">’ların efsanelerinden. Tramın kürekle toplandığı, turistin satın almak için kuyruğa girdiği ve en büyük yalanın, malın müşteriye yakıştığını söylemek olduğu günlerden kalma, yaşlı bir sihirbaz. Oço, elli dört yaşındaydı. İstanbul doğumluydu. On bir yıldır gidemediği İstanbul’da gömülmek istiyordu. Bir ailesi vardı. Turizmde bir istisna. Otuz bir yıldır aynı aile. Biri Ankara, diğeri Ege Üniversitesi’nde öğrenim gören iki kızı vardı. Her sezon dükkân değiştirmeyi, üç kuruş için başka patrona gitmeyi utanç verici bulanlardandı. Tezgâhın eskilerinden. Yaptığı işe, müşterisine, malına saygı duyanlardan. Milyonlarca yumoşluk mal satmıştı ama geriye ne kalmıştı? Hiçbir şey. Oysa ne piyzciydi ne de meter peşindeydi. Gençken de temizdi. Oço, tezgâhtarlık yapardı. Ama tezgâh eğriydi. Patron köpekliği, tezgâhtar çetesi üyeliği yapmadan ayakta kalınmıyordu. Meslekteki yirmi iki yılına ve hak etmesine rağmen yükselememişti. Yükselemeden yaşlanan her tezgâhtar gibi vücudunun ve zihninin her yerinde başkalarının ayak izlerini taşıyordu. Çocuklarıyla yaşıt şefler, müdürler ve yardımcılarının aşağılamalarını hazmetmiş, başka bir iş bilmediği için hayatını tezgâha adamıştı. Artık sonuna geldiğini biliyordu. Genç ve acımasız tezgâhtarların palyaçosu olmaya daha fazla dayanamayacaktı. Dayansa bile, patronlar sabretmeyecekti. Yoruluyordu. Müşterinin peşinden gerektiği gibi koşamıyor, tezgâh hızına ayak uyduramıyordu. Hayko her şeyi biliyor ve görüyordu. Büyük Oço’yu Kapalıçarşı’da tanımıştı. Onun nazik ve zeki tezgâhından çok şey öğrenmişti. Şimdiyse acıyordu. Yeterince sert olmayan bütün tezgâhtarların sonu aynıydı. Bu yüzden, babasına karşı çıkıyor ve Oço’nun kovulmaması için mücadele ediyordu. Çünkü Topaz’dan sonra bir yer yoktu. Belki boktan bir pasan dükkânında boktan bir tezgâhtarlık. Ama Büyük Oço’yu tezgâh camı silerken düşünmek bile istemiyordu. Tabiî Oço’yla ilgili akla gelen ilk soru, yirmi iki yıldır kazandığı tramı ne yaptığıydı. Hiçbir şey. Sadece ailesine harcamıştı. Kızlarının gerçek bir meslek sahibi olmalarını sağlamak için elinden geleni yapmış, on beş yaşındaki turist ahçiklerin ayak bileklerine halhallar, yetmiş yaşındakilerin iltihaplı kulaklarına küpeler takmıştı. Sadece çalmamıştı. Kendini satamamıştı. Anlaşmalarda gerektiği gibi konuşamamıştı. Her şeyi satan Oço’nun kendisi turne olmuştu. Tek kalıcı başarısı, Sosyal Sigortalar Kurumu’ndan emekli olmasına iki yüz iş günü kalmış olmasıydı. Tabiî turizm, Oço’yu iki yüz gün boyunca midesinde tutar ve kusmazsa. Emekli olmanın hayali. En az bir genelev kevaşesi kadar hak ediyordu.</span></p>

    <p class="duz" xml:lang="tr"><span class="duz">Şimdiyse, karşısındaki domuzlara hizmet ediyordu. Geçici hayat güvencesi, iki İsviçreli abuşa satacaklarından ibaretti. Grubun en ceviz müşterileri olan Rudolf ve Amber, Oço’nun bir tahterevalliye benzeyen hayatından haberdar olmadıkları, olsalar bile umursamayacakları için tezgâhtarla alay etmekten vazgeçmiyorlardı.</span></p>

    <p class="duz" xml:lang="tr"><span class="duz">“Türkiye’de tezgâhtarlar sülük gibi. Peşimizi bırakmıyorlar. Nereye gittiysek, hep aynı. Böyle yaptığınız sürece turizminiz gelişmez. Bir de Avrupa Birliği’ne girmek istiyorsunuz. Otellerinize verdiğiniz yıldızların nereden geldiği bile belli değil.”</span></p>

    <p class="duz" xml:lang="tr"><span class="duz">Asiltur’un diğer müşterilerinin, aç bırakılmış köpekler gibi alışveriş yaptıklarını salondaki fısıltılardan ve hızlı adımlardan anlayan Oço, çiftle geçirdiği zamana rağmen hiçbir şey satamamış olduğunu düşündükçe heyecanlanıyor ve terliyordu. Her ne kadar görevi, çifti oyalamak da olsa, satmalıydı. Çünkü herkes satıyordu. Ama eskisi gibi soğukkanlı değildi. Aklına, iki yüz iş gününü asla dolduramayacağı geliyordu. Yıllarca ayakta kalmaktan bacakları nehir yatağı gibi olan, varisten yürüyemeyen, ancak koltuktan koltuğa adım atan Oço, düşünüyordu. Grup çıktıktan sonra Hayko mutlaka görüşmek isteyecekti. Son kez görüşmek için odasına çağıracaktı. Mutlaka satmalıydı. Ne olursa. Tezgâha sıkışmış paçasını kurtarmalıydı. Kızlarına tram yollamalı, kirasını ödemeli, kredi kartı borçlarını kapatmalıydı. Şimdi kovulamazdı. Bugün değil, belki iki yüz gün sonra. Ama bugün değil. Nasıl yapıldığını çok iyi bildiği ama asla tenezzül etmediği bir tezgâhı anımsadı. Artık hayat Oço için, her şeye tenezzül etmekti.</span></p>

    <p class="duz" xml:lang="tr"><span class="duz">“Bakın, bu kolyeyi beğendiğinizi biliyorum.”</span></p>

    <p class="duz" xml:lang="tr"><span class="duz">Önünde inci bir set vardı. Amber’in gözlerini bir ara ışığa boyamış, incili, pırlantalı bir set. On dört bin yumoş. Ahçik, fiyatı duyunca gülmüştü. Kahkaha atmıştı. Aynısını yedi bine bulabileceğini, diğer İsviçreliler gibi Türkiye’ye kazıklanmaya gelmediğini söylemişti. Oço, Hayko’nun izniyle on bine inmişti. Amber, yine de ilgilenmemişti. Oço tezgâhını açtı.</span></p>

    <p class="duz" xml:lang="tr"><span class="duz">“Bu kolye, bu bileklik ve küpe. Hepsi de size çok yakıştı. Her kıyafetle takabilirsiniz. Hem spor, hem klasik. Zaten mücevher, insan derisine değmedikçe sıradan metaller ve sıradan taşlardan ibarettir. Ne zaman ki bir insan, mücevheri takar, o zaman metaller altın, taşlar pırlanta olur. Ayrıca önemli olan, bir mücevherle günde kaç saat geçirilebildiğidir. En çok takılabilecek olanın seçilmesi gerekir. Bir çekmeceye koyup unutmak için mücevher alınmaz. İnsanların en büyük yanlışı, kullanışlı olmayan model seçimleridir. Alırlar ama takmazlar. Üç ayda bir, birlikte fotoğraf çektirip yerine koyarlar. Oysa bu set, sizin için öyle değil. Gerçekten de onunla hayatınızı paylaşabilirsiniz. Gelelim fiyatına. Ne yazık ki on bin avro, son fiyat. Ancak size bir teklifim var. Bana beş yüz avro ödeyin. Seti alın ve ülkenize gidin. Altı ay kullanın. Altı ay sonra sizin için vazgeçilmez olmuşsa, dokuz bin beş yüz avroyu bana ödeyin. Eğer altı ay sonra artık ilginizi çekmiyorsa mücevheri yollayın, ben de size beş yüz avronuzu iade edeyim.”</span></p>

    <p class="duz" xml:lang="tr"><span class="duz">Amber, böyle sözleri hayatında ilk ve son kez duyuyordu. Kimse on bin avro değerinde bir mücevheri altı aylığına bedava, beş yüz avro depozito karşılığında vermezdi. On bir kez geldiği ama eleştirmekten orgazm olduğu Türkiye’nin mahalli idare sorunlarını bir an için unutmuştu. Teklifi kabul etmesinin sonucundaki risklerin neler olduğunu düşünmüş olmalı ki sordu:</span></p>

    <p class="duz" xml:lang="tr"><span class="duz">“Diyelim ki kabul ettim. Altı ay içinde siz işten ayrılırsanız ne olacak? Hırsız durumuna düşmüş olacağım.”</span></p>

    <p class="duz" xml:lang="tr"><span class="duz">“Hayır hanımefendi. Size anlaşmamızı içeren bir kâğıt vereceğim. İmzalı ve damgalı.”</span></p>

    <p class="duz" xml:lang="tr"><span class="duz">“Peki, neden böyle bir şey yapıyorsunuz?”</span></p>

    <p class="duz" xml:lang="tr"><span class="duz">“Çünkü Türkçe’de bir deyim vardır: iyilikle ezmek.”</span></p>

    <p class="duz" xml:lang="tr"><span class="duz">Ne anlama geldiğini tabiî ki söylemeyecekti.</span></p>

    <p class="duz" xml:lang="tr"><span class="duz">“İyiliğin her düşünceyi değiştirebileceğini anlatan bir deyimdir. Ülkem hakkında o kadar yanlış düşüncelere sahipsiniz ki bugüne kadar size hizmet etmiş her vatandaşım adına sizden özür diliyorum. Dilerseniz, bu tatilinizi yeni bir başlangıç olarak kabul edin. Türkiye’yle barışma tatili gibi görün. Bu değişimin onuruna, seti alıp evinize gidin. Taktıkça, burada geçirdiğiniz geceleri ve gündüzleri hayal edin. Gördüğünüz renkleri düşünün. Ve tekrar gelin. Mücevherli ya da mücevhersiz. Bu önemli değil. Önemli olan, Türkiye’nin hiçbir ülkeye benzememesi. Burası ne turizm için ruhunu hisse senedine çevirmiş Fas ya da Tunus, ne de turizmi müzecilik sanan İtalya ya da İspanya. Burası Türkiye. Burada tanık olduğunuz hiçbir şeyi başka bir yerde göremezsiniz. Burada hayat doğaçlamadır. Nüfusunun çoğunluğu Müslüman olan ve bizim gibi yönetilen başka bir ülke yoktur. Ne tarihte, ne de bugün. Bu yüzden, geçmiş deneyimlerinden yararlanabileceğimiz hiçbir örnek yok. Hayatı, birlikte yaşayış biçimimizi, hoşgörümüzü doğaçlayarak yaratıyoruz. Sevgili Amber, Türkiye caza benzer. Bir sonraki notanın ne olduğunu tahmin edemezsiniz. Ve bu yüzden dinlemeye devam edersiniz. Doğasının çok güzel ama insanlarının işe yaramaz olduğunu söylüyorsunuz. Ben de bunun böyle olmadığını söylüyorum. En az doğası kadar misafirperver ve sıcak insanları olduğunu iddia ediyorum. Bunu kanıtlamak için de, size özel bir işlem yapıyorum. Mücevherleri satmıyorum. Size emanet ediyorum. Ben size güveniyorum. Belki bir gün, siz de bize güvenirsiniz. Sadece denizimize, güneşimize, kumumuza değil, Türklere de güvenmeyi öğrenirsiniz.”</span></p>

    <p class="duz" xml:lang="tr"><span class="duz">Amber, Rudolf’a baktı. Rudolf, Amber’e sordu:</span></p>

    <p class="duz" xml:lang="tr"><span class="duz">“Ne dersin?”</span></p>

    <p class="duz-ilk-paragraf" xml:lang="tr"><span class="duz">Satış, acente,</span> <span class="italik">center</span> <span class="duz">ve tezgâhtarın varoluş nedenidir. Satış yoksa hiçbiri olmaz. Satışa o kadar ihtiyaç vardır ki yapılamadığı günlerde yaratılır. Türkiye’ye on bin Alman getiren bir acente, gruplarını oluştururken içlerine kalın müşteriler serpiştirir. Ya da cebine tram koyduğu anlaşmalı müşterilerine Antalya’da ses getirecek büyüklükte alışveriş yaptırır. Acentenin girdiği</span> <span class="italik">center</span> <span class="duz">iş yapar. Ortalama bir paks başı ücretiyle işe başlamış olan acente bir sonraki sezon, ceviz müşteriler toplasa bile</span> <span class="italik">center</span><span class="duz">’lardan milyon yumoşluk avanslar ister. Bu, acentenin</span> <span class="italik">center</span><span class="duz">’a kazığıdır. Tezgâhtar, satın alma gücü olmayan bir müşteriye, “Kullan ve iade et” diyerek mal verir. Satış yapmış gibi göründüğü için anlaşmada maaşını yükseğe çeker. Mal iade edilene kadar çoktan başka bir</span> <span class="italik">center</span><span class="duz">’a geçmiştir. Bu, tezgâhtarın</span> <span class="italik">center</span><span class="duz">’a kazığıdır. Acentenin ve tezgâhtarın yaptığına balon satış denir. Balon satışlar hayali olanlardır. Ancak turizmde kar marjı o kadar yüksektir ki</span> <span class="italik">center</span><span class="duz">’lar yedikleri bütün kazıklara rağmen bir sonraki sezon kapılarını açarlar ve balon uçmaya devam eder.</span></p>

    <p class="duz-ilk-paragraf" xml:lang="tr"><span class="duz">“Dilerseniz, düşünmeniz için sizi yalnız bırakayım.”</span></p>

    <p class="duz" xml:lang="tr"><span class="duz">Oço kalkıp odadan çıktı. Hayko’yu Patricia’nın yanından çıkarken yakaladı.</span></p>

    <p class="duz" xml:lang="tr"><span class="duz">“Gençler. On bin yumoşa çektiğin seti alacaklar. Ama beş yüz verebiliyorlar. Kalanı altı ay sonra. Çocuk öğretmenmiş. Ancak o zaman ödeyebilirim, diyor. Ahçiğin de doğum günüymüş, malı yanında götürmek için yalvarıyor.”</span></p>

    <p class="duz" xml:lang="tr"><span class="duz">Hayko, Oço’nun burnuna güveniyordu.</span></p>

    <p class="duz" xml:lang="tr"><span class="duz">“Sen karar ver.”</span></p>

    <p class="duz" xml:lang="tr"><span class="duz">Oço, Hayko’nun kendisine güvendiğini biliyor ama odadakilerden hiçbir koku alamıyordu. Yalan söylemek zorundaydı. Altı ay içinde çalışacak başka bir dükkân bulabilirdi. En azından öyle umuyordu.</span></p>

    <p class="duz" xml:lang="tr"><span class="duz">“Merak etme. Sağlamlar. Veriyorum malı.”</span></p>

    <p class="duz" xml:lang="tr"><span class="duz">“Sen nasıl istersen.”</span></p>

    <p class="duz" xml:lang="tr"><span class="duz">Oço’nun kemikleri çatladı. Yirmi iki yıldır ilk kez bir patronunu kazıklıyordu. İlk kez bir tezgâhtara tezgâh atıyordu. Çatlak kemikli Oço, alnında birikmiş ter torbacıklarını ceketinin koluyla patlatıp odaya girdi.</span></p>

    <p class="duz" xml:lang="tr"><span class="duz">“Evet, yanıtınız nedir? Bize güvenmeyi deneyecek misiniz?”</span></p>

    <p class="duz" xml:lang="tr"><span class="duz">Amber siyah bermudasının cebinden çıkardığı cüzdanından kredi kartını çekti.</span></p>

    <p class="duz" xml:lang="tr"><span class="duz">“İade edebileceğimi belirten bir kâğıt istiyorum.”</span></p>

    <p class="duz" xml:lang="tr"><span class="duz">Oço o kadar rahatladı ki kredi kartını aldıktan sonra koltuğuna çöküp bir sigara yakmak için izin istedi. Yirmi iki yıldır ilk kez müşterisinin karşısında sigara içiyordu. Burun deliklerinden dökülen ilk duman, ağzından dökülenlere karıştı.</span></p>

    <p class="duz" xml:lang="tr"><span class="duz">“Altı ay sonrası için formaliteden ibaret bir çek yapacağız. Satın almak istemezseniz, bize bildirir ve mücevherleri sizden aldırırız. Beş yüz avronuzu istediğiniz banka hesabına havale ederiz. İsterseniz bütün işlemleri İsviçre frangı üzerinden yaparız. O da sorun değil.”</span></p>

    <p class="duz" xml:lang="tr"><span class="duz">“Rudolf’un beğendiği bir yüzük vardı. Ona da bakabilir miyiz?”</span></p>

    <p class="duz" xml:lang="tr"><span class="duz">Oço’nun yüzüne vuran tebessüm, bir bebeğin ilk gülümsemesine benziyordu. Tezgâhtarlık yapabilecek ruhsal dayanıklılığa artık sahip olmadığını biliyordu. Yüzü, müşterinin kararlarıyla biçim bulan bir macundu. “Tabiî” dedi.</span></p>

    <p class="duz" xml:lang="tr"><span class="duz">“Tabiî ki bakabilirsiniz.”</span></p>

    <p class="duz" xml:lang="tr"><span class="duz">Amber’in ani değişiminin nedenini kesinlikle merak etmiyor ve umursamıyordu. İlk kez, sattığı mala başkasına ait olduğunu düşünerek tezgâh atmıştı. Oysa Kapalıçarşı’da ilk öğrendiği söz şuydu:</span></p>

    <p class="duz" xml:lang="tr"><span class="duz">“Mal, namustur!”</span></p>

    <p class="duz" xml:lang="tr"><span class="duz">Ustası söylemişti. Külçe Sadi. Kapalıçarşı’da doğmuş ve yetmiş bir yıl çarşıda kapalı kalmıştı. Ne dediğini biliyordu. Kuyumculuğa dair aldığı terbiyeyi unutup tezgâhtar olması yıllar sürmüş olan Oço da artık bir ustaydı ve bir gün çırağı olursa söyleyeceği söz şu olurdu:</span></p>

    <p class="duz-son-paragraf-2" xml:lang="tr"><span class="duz">“Mal namussa, namus da maldır. Alınır, satılır.”</span></p>
  </div>
</body>
</html>