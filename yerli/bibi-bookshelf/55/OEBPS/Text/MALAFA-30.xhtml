<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>MALAFA-30.xhtml</title>
  <link href="../Styles/template.css" rel="stylesheet" type="text/css"/>
<meta name="Adept.resource" value="urn:uuid:7414c3b3-8b38-4cd5-99b1-fd86ebe692bd"/>
</head>

<body>
  <div class="generated-style" id="malafa">
    <h1 class="foto-ustten-bosluklu" id="toc-anchor" xml:lang="tr"><span class="generated-style"><img alt="basliklar_bos.jpg" class="generated-style" src="../Images/basliklar_bos_fmt30.jpeg"/></span></h1>

    <p class="duz-ilk-paragraf-x" xml:lang="tr"><span class="duz">Cenevre’nin ön sokaklarının kaldırımları yedi kuryeyi yan yana taşıyacak kadar geniştir. Kentin ön sokakları çantalı kuryelerle doludur. Deri çantalar, şifreli kilitler ve içlerinde yol yorgunu tramlar. Binaların cephesi banka veznelerine benzer. Kapılarından girmek için randevu almak gerekir. Randevu almak içinse bir miktar tram bozdurmak. Kumarhaneler gibi. Gerard’ın kendini soktuğu kapı, böyle bir binaya açılıyordu. Altı katlı ve elli dört ofisli bir bina. Altıncı kattakilerin manzaraları karşı kaldırımdaki binaların altıncı katlarıydı. Ama kimse kimseye bakmıyordu. Manzara dışarıda değil, içerideydi. Çünkü tram ofislerde paylaşılıyordu.</span></p>

    <p class="duz" xml:lang="tr"><span class="duz">Deri koltuklar, deri bir masa. Masanın iki yakasında iki mart. Birinin derisi doğuştan, diğerininki sonradan yanmıştı. Diller İspanyolca dönüyordu.</span></p>

    <p class="duz" xml:lang="tr"><span class="duz">“Ne içersin Gerard?”</span></p>

    <p class="duz" xml:lang="tr"><span class="duz">“Başladığımla devam edeyim. Rakı lütfen.”</span></p>

    <p class="duz" xml:lang="tr"><span class="duz">Ofisin sahibi olduğuna herkesi inandıracak kadar siyah bir takım elbise giymiş olan mart, yanındaki ahşap kapaklı buzdolabından çıkardığı Tekirdağ şişesini, iki kadehle birlikte masaya koydu. Adil davranıp ikisini de eşit doldurdu. Gerard’ın da kendisi gibi, bir Türk kadar rakılı geçmişe sahip olduğunu biliyordu. Önce su, sonra buz. Birinden birer parmak, diğerinden ikişer adet ekledi. Kadehlerden birini İsviçreli’ye uzattı. Önce masaya sonra da birbirlerine değen kadehlerden çıkan ses toktu. Ağızlardan çıkanlar gibi. Çünkü zihinler de kadehler kadar doluydu.</span></p>

    <p class="duz" xml:lang="tr"><span class="duz">“Antalya’ya!”</span></p>

    <p class="duz" xml:lang="tr"><span class="duz">“Topaz’a!”</span></p>

    <p class="duz" xml:lang="tr"><span class="duz">Rakıyı ancak dudağını ıslatacak kadar yudumlamış olan mart konuştu.</span></p>

    <p class="duz" xml:lang="tr"><span class="duz">“Herkesin dağıldığından emin misin?”</span></p>

    <p class="duz" xml:lang="tr"><span class="duz">“Evet” dedi Gerard.</span></p>

    <p class="duz" xml:lang="tr"><span class="duz">“Malta’ya ne zaman geçeceksin?”</span></p>

    <p class="duz" xml:lang="tr"><span class="duz">“Sen payımı verince.”</span></p>

    <p class="duz" xml:lang="tr"><span class="duz">Gerard’ı kaç yıldır tanıdığını düşünen mart, Topaz işine doğru kişiyi seçtiği için kendini tebrik etti. İçinden. Sağ eli, masanın arkasında kaybolup bir çekmeceyi açtı. El, döndüğünde doluydu. Parmak uçlarıyla itilen bir zarf, masanın diğer yakasına geçti.</span></p>

    <p class="duz" xml:lang="tr"><span class="duz">“Dört yüz elli bin. Tunus ve Türkiye.”</span></p>

    <p class="duz" xml:lang="tr"><span class="duz">Gerard zarfı açıp tramı saymayacaktı. Çünkü bu ofiste dürüstlük bir dindi. Yalnız, bir kuşkusu vardı.</span></p>

    <p class="duz" xml:lang="tr"><span class="duz">“Tunus’tan daha çok geleceğini düşünüyordum.”</span></p>

    <p class="duz" xml:lang="tr"><span class="duz">İkinci kez dudağını rakıya batıran mart, arkasına yaslandı.</span></p>

    <p class="duz" xml:lang="tr"><span class="duz">“Satışta sorun çıktı.”</span></p>

    <p class="duz" xml:lang="tr"><span class="duz">Yahudi’ydi ama bir dürüstlük tapınağındaydılar.</span></p>

    <p class="duz" xml:lang="tr"><span class="duz">“Yahudiler orospuluk yaptı!”</span></p>

    <p class="duz" xml:lang="tr"><span class="duz">Gerard açıklamayı yeterli buldu. Bulmak zorundaydı. Oturduğu koltuğa yaslanmış siyah bir köpek gibi duran, siyah deri çantasının şifreli kilidini açıp zarfı içine bıraktı. Zarf verme sırası kendisindeydi. Aldığı kadar ağır bir zarf çıkarıp masaya koydu. Rakı kadehini unutmuş parmaklar, içinden yirmi yedi İsviçre pasaportu, on sekiz kredi kartı, yirmi dört ATM kartı çıkardı.</span></p>

    <p class="duz" xml:lang="tr"><span class="duz">“Hepsi burada mı?”</span></p>

    <p class="duz" xml:lang="tr"><span class="duz">“Evet” dedi Gerard.</span></p>

    <p class="duz" xml:lang="tr"><span class="duz">“Teşekkür ederim. Bir sonraki iş, Yunanistan gibi görünüyor. Ama şimdilik kesin değil. Bu kez Alman lazım. Yirmi kişi yeter. Çocuklar çalışmalarını bitirince seni bulurum.”</span></p>

    <p class="duz" xml:lang="tr"><span class="duz">“Tamam, senden haber bekleyeceğim. Şimdi izin verirsen, tatile gidiyorum.”</span></p>

    <p class="duz" xml:lang="tr"><span class="duz">Güldüler. Gerard ve mart aynı anda ayağa kalktı. Tokalaştılar.</span></p>

    <p class="duz" xml:lang="tr"><span class="duz">“Hoşça kal Gerard.”</span></p>

    <p class="duz" xml:lang="tr"><span class="duz">“Hoşça kal Doktor.”</span></p>

    <p class="duz" xml:lang="tr"><span class="duz">Doktor Xaviera Aro bir dolandırıcıydı. Doktor Manasit olarak da tanınırdı, çünkü son büyük tezgâhında Rolex’e, iki bin beş yüz karat monasiti, birinci sınıf pırlanta diye satmıştı. Ve bir karat monasit yedi yüz dolarken, bir karat pırlantanın fiyatı yedi bin dolardı.</span></p>

    <p class="duz-ilk-paragraf" xml:lang="tr"><span class="duz">Nobel ödüllü Doktor Ferdinand Henri Moissan’ın, Arizona’daki Diablo Kanyonu’na düşmüş olan meteorda karşılaştığı dünya dışı mineral, 1905 yılında, kâşifinin adıyla tescillenmiştir: Moissan,</span> <span class="italik">moissanite</span><span class="duz">, mosanit. Bu mineral, doğadaki elmasla benzer niteliklere sahiptir. Doksanların ikinci yarısında laboratuvarda üretilmiş ve termal denetleyiciler bile elmastan ayırt edememiştir. Uzayın, yeryüzündeki dolandırıcılara en büyük armağanıdır. Mosanit dedektörleri icat edilene kadar birçok kişiyi zengin etmiştir.</span></p>

    <p class="duz-ilk-paragraf" xml:lang="tr"><span class="duz">Bunlardan biri de Doktor Xaviera Aro’ydu. Ancak Doktor’un uzmanlığı</span> <span class="italik">center</span><span class="duz">’lardı. Kuyum ve değerli taş</span> <span class="italik">center</span><span class="duz">’ları... Her</span> <span class="italik">center</span><span class="duz">’ın düzeneğindeki deliği bulup, delikten geçecek maşayı yaratırdı. Ve maşanın taşıyabileceği kadar malı çekip alırdı. Sonrasında da malı trama çevirirdi.</span></p>

    <p class="duz" xml:lang="tr"><span class="duz">Antalya’daki</span> <span class="italik">center</span><span class="duz">’ların deliği beyaz çekle yapılan taksitli satışlardı. Turizme batmış her ülkede olduğu gibi, satmak için kavrulan</span> <span class="italik">center</span><span class="duz">’ların, tezgâhtarlarına sundukları bir tezgâhtı. Beş bin yumoşluk malın bin yumoşunu peşin alıp dört binine dört ay sonrasına taksit yapmak ve müşteriyi kaçırmamak için malı yanına vermek, her ne kadar turiste çekici görünse de,</span> <span class="italik">center</span><span class="duz">’lar için riskti. Malla ülkesine dönmüş turist, kalan miktarı ödemeyebilirdi. Ancak bu ihtimal düşüktü çünkü Türkiye’ye acente yoluyla gelen turist profili aşağı yukarı belliydi. Dolayısıyla bir</span> <span class="italik">center</span><span class="duz">’ın beyaz çeklerinin yıl içinde ancak yüzde beşi karşılıksız çıkardı. Bu da ticari açıdan kabul edilebilir bir orandı. Taksitli satışın kazandırdığı, kaybettirdiğinden fazlaydı.</span></p>

    <p class="duz" xml:lang="tr"><span class="duz">Söz konusu delikten tram akıtmak için Doktor’un attığı ilk adım, Brico-Géant adındaki yapı malzemeleri satan marketler zincirinin Asiltur’a liste hazırlayan görevlisini satın almaktı. İsviçreli köylülerle Gerard’ın sokaklardan topladığı suçluların yer değiştirmesini sağlamak zor değildi. Adlar silindi, adlar yazıldı. Sahte pasaportlar ve kimlikler hazırlandı. Sahte adlara uygun kredi kartları ve ATM kartları yaratıldı. ATM kartı, üzerinde banka hesap numarası yazdığı için gerekliydi. Ancak sahte ATM kart yapımı masrafının gereksizliği, Gerard’ın bir kâğıttan okuduğu numaranın Kozan tarafından kabulüyle ortaya çıktı. Doktor, satma isteğinin körleştirme gücünü küçümsemişti.</span></p>

    <p class="duz" xml:lang="tr"><span class="duz">İkisi çocuk, yirmi yedi kişilik grup, Türkiye’ye ayak basmış, kuşku uyandırmamak için Topaz’a gelene kadar küçük alışverişler yapmış, bunları da Doktor’un ceplerine koyduğu tramla ödemişlerdi. Sahte kredi kartları Topaz’da masaya konmuştu. Ancak İsviçre bankaları da abuş değildi. Önlerinde bir harita vardı. Çeşitli risk bölgelerine ayrılmış bir dünya haritası. Türkiye, orta-yüksek bölgedeydi. Bu da kredi kartıyla yapılan harcama, hesaptaki tram oranında belirlenen bir sınırı geçtiğinde kart sahibine haber verilmesini gerektiriyordu. Dolayısıyla her kartın bir sınırı vardı çünkü kartların üzerindeki numaralar, gerçek UGC müşterilerine aitti. Her ne kadar Doktor, tramı bol olanların kartlarındaki numaraları çalmış olsa da, yurt dışı harcama sınırı konusunda dikkatli olmak gerekiyordu. Bankanın, kredi kartlarının gerçek sahiplerini telefonla araması tezgâhı bozardı. Bu noktada, Gerard’ın suçlular grubunun pazarlık yeteneği devreye giriyordu. Malın fiyatı düştükçe, kredi kartıyla ödenecek peşinat da azalıyordu. Gerard, grubundan, sıradan Avrupalılar gibi davranmalarını istemişti. Hiçbir şey satın almak istemeyen turistler gibi. Tezgâhtarların, karşılarındaki müşterileri doğru yola sokacaklarından emindi. Öyle de olmuştu. Beyaz çek ve taksitli satış teklifi gecikmeden gelmiş ve düşük peşinatlarla yüksek mallar alınmıştı.</span> <span class="italik">Center</span><span class="duz">’ın tek güvencesi kimlik ya da pasaport fotokopisiydi. Ancak onlar da sahteydi. Asiltur’un yediği tek kazık, boşa dönmüş bir çark ve gelecek sezona lekeli bir ünle çıkmaktı. Ancak</span> <span class="italik">center</span><span class="duz">, izini asla bulamayacağı mallarını, kendi elleriyle, kadife kutular içinde sahte adlı müşterilerine, ülkelerine götürmek üzere teslim etmişti. Cenevre Uluslararası Havaalanı’ndan ayrıldıktan sonra grup iğneye, dünya da samanlığa dönüşmüştü. Bazı durumlarda dünya çok büyük olabiliyordu.</span></p>

    <p class="duz" xml:lang="tr"><span class="duz">Ekstrelerin, kredi kartı sahiplerine gönderiliş tarihleri, Doktor tarafından biliniyordu. Alışverişten bir gün sonra. Grubun dönüş günü. Gerçek kartların gerçek sahipleri gitmedikleri bir ülkede, yapmadıkları harcamaları ekstrelerde görünce bankalarını aramışlardı. Kredi kartı sahtekârlığına kurban gittikleri söylenmiş ve son anda da olsa Topaz’a yapılacak ödemeler durdurulmuştu. Topaz, ödenen peşinatların hiçbirini tahsil edememiş, üstelik suçlu durumuna düşmüştü. Doktor Xaviera Aro, UGC müşterileriyle uzun süre uğraşmayacak ve sahte belgeler yok edilecekti. Gerard’ın İsviçre vatandaşı olan suçluları, ülkelerinde gerçek kimlikleriyle kaybolabileceklerdi. Sadece Gerard, her zamanki gibi gerçek adını kullanmıştı. Parçaladığı yasalarla ve koyucularıyla alay etmek için.</span></p>

    <p class="duz-son-paragraf-1" xml:lang="tr"><span class="duz">İlk kez 13 mayıs 1961’de, yirmi beş yaşındayken girdiği Kapalıçarşı’nın en büyük pırlanta toptancısını kırk dört yıl sonra meterlemiş olan Doktor Xaviera Aro, Topaz’dan bir milyon üç yüz yirmi beş bin yumoşluk mal çekmişti. Malları eritmeden Yahudi toptancılara satmış ve karşılığında sekiz yüz bin yumoş almıştı. Yahudiler de Türklere satacaktı.</span> <span class="italik">Center</span><span class="duz">’lardan çalınmış adreslere mal pazarlayan Türklere. Masrafları çıkarınca Doktor’a beş yüz bin, Gerard’a yüz elli bin yumoş kalmıştı. Gerard’ın sefilleri, on bin yumoşla yetinip bedava tatil yapmışlardı. Kimse tatildeyken bu kadar tram kazanamayacağı için herkes mutluydu.</span></p>

    <p class="duz-son-paragraf-2" xml:lang="tr"><span class="duz">Kimin tezgâhtar olduğu tezgâhın sonunda belli olur.</span></p>
  </div>
</body>
</html>