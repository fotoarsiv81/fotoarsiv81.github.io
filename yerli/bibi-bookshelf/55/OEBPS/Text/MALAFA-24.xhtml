<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>MALAFA-24.xhtml</title>
  <link href="../Styles/template.css" rel="stylesheet" type="text/css"/>
<meta name="Adept.resource" value="urn:uuid:7414c3b3-8b38-4cd5-99b1-fd86ebe692bd"/>
</head>

<body>
  <div class="generated-style" id="malafa">
    <h1 class="foto-ustten-bosluklu" id="toc-anchor" xml:lang="tr"><span class="generated-style"><img alt="basliklar_bos.jpg" class="generated-style" src="../Images/basliklar_bos_fmt24.jpeg"/></span></h1>

    <p class="duz-ilk-paragraf-x" xml:lang="tr"><span class="duz">“İki milyon yıl. Bir elmasın oluşması için geçmesi gereken yıl sayısı. İki milyon yıl. Elimde, dünyanın tarihi var. Her şeyden ve herkesten eski. Bu dünyaya her şeyden ve herkesten önce gelmiş. Neredeyse üç karat. Temizliğine bakın! Bir ışık bahçesi. Sonsuza kadar da öyle kalacak. İnsanlar ölür. Her şey ölür. Ama sadece iki şey ayakta kalır: aşk ve pırlanta. Sonsuza kadar parlarlar. Bir deniz feneri gibi. İnsanlara neyin değerli olduğunu anımsatırlar. İnsan âşık olunca, taş pırlanta olunca ölümsüzleşir.”</span></p>

    <p class="duz" xml:lang="tr"><span class="duz">Kozan, tuttuğu yüzüğü Bayan Jouvet’nin parmağına geçirdi. Ölçü tutuyordu. Elli iki. Dünya kadın standardı. Malafaya gerek yoktu. Yüzük ölçüsüne de. Yüzük, Bayan Jouvet’nin parmağı için yapılmıştı. Gereken tek şey, fiyatı kadar Gerard’da tram olmasıydı. Bayan Jouvet, yüzük parmağındaki pırlantayı izlemeye başladı. Elini dalgalandırdı. Parmağındaki pırlanta, spotların altında, ışıktan ışığa girdi. Her girdiği ışığı, geldiği hızla püskürttü. Taşın kalitesi yüksekti. Kesinlikle Hong Kong malı değildi. Kozan, müşterilerine hak ettikleri malı verecekti.</span></p>

    <p class="duz" xml:lang="tr"><span class="duz">“Ne düşündüğünüzü değil, ne hissettiğinizi soracağım. Söyleyin Bayan Jouvet, ne hissediyorsunuz?”</span></p>

    <p class="duz" xml:lang="tr"><span class="duz">“Çok heyecanlandım. Böyle bir şeyi ilk defa görüyorum. Ne dersin Gerard?”</span></p>

    <p class="duz" xml:lang="tr"><span class="duz">“Bilmiyorum sevgilim. Kesin olan bir şey var, o da muhteşem olduğu.”</span></p>

    <p class="duz" xml:lang="tr"><span class="duz">“Haklısınız. Muhteşem. Tabiî, onun da birkaç lekesi var. Ama o kadar az ki değeri çok büyük. Ticari açıdan, olabilecek en yüksek temizlik kategorisi. Daha fazlası alınıp satılamıyor. Sadece müzelerde görebilirsiniz. Bu yüzük sadece mücevher değil, bir yatırım. Paranız asla değerini yitirmez. Dünyanın herhangi bir yerinde ne zaman savaş çıksa ya da ekonomik kriz olsa, güvenilecek tek yatırım kalemleri altın ve pırlantadır. Şu an ikisi de Bayan Jouvet’nin parmağında. Ne yazık ki insanın savaşmak gibi bir hobisi olduğu için de, hiçbir zaman değerlerini kaybetmeyecekler. Dört tırnaklı bir mıhlama. Taşın büyüklüğüne rağmen yüzük, sadeliğinden hiçbir şey kaybetmiyor. Duyuyor musunuz Bayan Jouvet?”</span></p>

    <p class="duz" xml:lang="tr"><span class="duz">“Neyi?”</span></p>

    <p class="duz" xml:lang="tr"><span class="duz">“Beni İsviçre’ye götür! Beni İsviçre’ye götür! Yüzük sizinle konuşuyor!”</span></p>

    <p class="duz" xml:lang="tr"><span class="duz">Kozan güldü ve Gerard’a baktı.</span></p>

    <p class="duz" xml:lang="tr"><span class="duz">“Kim bilir, fiyatı ne kadardır? Nasıl ödeyeceğim? Evet, telepatik güçlerim yok ama aklınızdan geçenleri tahmin edebiliyorum. Sakin olalım. Burası Topaz. Elbet bir yolu bulunur. Kimseyi incitmeyecek bir yol. Çocuğunuzu rehin bırakmadan, yüzüğü alıp gidebileceğiniz bir yol mutlaka bulunur!”</span></p>

    <p class="duz" xml:lang="tr"><span class="duz">Gerard’ın sahneden ağır ağır çekilen gülümsemesi yerini aynı ağırlıktaki bir konuşmaya bıraktı.</span></p>

    <p class="duz" xml:lang="tr"><span class="duz">“Bakın, her şey için teşekkür ederiz. Şampanya için, rakı için, misafirperverliğiniz için. Ancak bütçemizin de bir sınırı var. Belki gelecek yıl. Size bu yüzüğün fiyatını sormayacağım. Siz de söylemeyin. Biliyorum, mesleğiniz bu. Satmak istiyorsunuz ama benim de geçindirmem gereken bir ailem var. Harcamalarım var. Ayrıca grup da gidecek herhalde. Geç kalmayalım.”</span></p>

    <p class="duz" xml:lang="tr"><span class="duz">Kozan, zihnindeki oyunlara kendini o kadar kaptırmıştı ki Gerard’ın tezgâhtan soğuduğunu fark edememişti. Bunun için kendine sinirlendi. Çok. Baştan almalıydı. Her şeyi. En baştan. Öncelikle çeki yazdırmalıydı. Otuz altı bin franklık çeki.</span></p>

    <p class="duz" xml:lang="tr"><span class="duz">“Siz nasıl isterseniz. Patron sizsiniz. Grup konusunda bir endişeniz olmasın. İnanın, siz olmadan otobüsünüz hareket etmez. Rehberiniz için, şu an dünyadaki en önemli varlıklar sizsiniz. Bu arada biz de işlemleri halledelim. Öncelikle şu çekin arkasını doldurabilir misiniz lütfen? Diğeri gibi. Tarih, bir yıl sonrası. Anlaştığımız gibi.”</span></p>

    <p class="duz" xml:lang="tr"><span class="duz">Gerard, Kozan’ın uzattığı çeki, peşinden gelen Cross’la doldurmaya başlamıştı. Tezgâhtarın yüzünde sahte olduğu çok belli olan bir gülümseme vardı. O kadar sahteydi ki, Bayan Jouvet kendini kötü hissetti.</span></p>

    <p class="duz" xml:lang="tr"><span class="duz">“Gelecek yıl. Gerard’ı ikna edeceğim. Türkiye’yi çok sevdik. Kesinlikle döneceğiz.”</span></p>

    <p class="duz" xml:lang="tr"><span class="duz">Parmağındaki yüzüğü çıkarıp Kozan’la aralarındaki masanın üzerine bıraktı. Kozan, alınmış bir çocuk gibiydi. Dayak yemiş bir köpek. Linç edilmiş bir masum. Sırtından bıçaklanmış bir sakat. Satmak zorundaydı. Başka işi yoktu. Başka bir işi yoktu. Başka bir işi olmayacaktı. Ve Kozan işini seviyordu. Hiçbir şey yapmadan, saatlerce Topaz’ın</span> <span class="italik">staff</span><span class="duz">’ında oturmayı. Binlerce yumoşluk avanslar çekmeyi, günde iki saat konuşarak hayatını kazanmayı. Dönemezdi. Ne İstanbul’a ne de başka bir yere. Televizyondaki hayata dönmeyecekti. Türkiye adındaki ülkeden ve kurallarından o kadar uzaktı ki. Yıllar içinde cahilleşmişti. Yavaş yavaş. Müzik, spor, siyaset, klonlama, Mars, Yaser Arafat’ın ölümü, Guantanamo, yeni Papa, hiçbir insanlık gelişiminden haberi yoktu. Dünyanın döndüğünü müşterilerinin değişen giysilerinden anlayan Kozan için dışarıda hayat yoktu. Satacaktı. Gerekirse yüzüğü kendisi satın alırdı! Son düşündüğü ihtimale güldü. Bu kez gülümsemesi gerçekti. Ayağa kalktı.</span></p>

    <p class="duz" xml:lang="tr"><span class="duz">“Saatinizi atölyeye yollayacağım. Baklaların çıkarılması için. Bir de sete bakayım. Sertifikalar hazırlanmıştır. İzninizle.”</span></p>

    <p class="duz" xml:lang="tr"><span class="duz">Odadan çıktı. Durdu. Ellerini belinde birleştirdi.</span></p>

    <p class="duz-ilk-paragraf" xml:lang="tr"><span class="duz">Tezgâhtarların ortak beden dili, ellerin belde birleşmesidir. Günün on saatini, müşteride olmasalar bile ayakta geçiren tezgâhtarlar ellerini ceplerine sokmazlar. Pafküf içmeleri serbest ama elleri ceplerinde yürümeleri yasaktır. Eski Kapalıçarşı geleneği. Sakız çiğnemelerinin yasak olması gibi. Bir zamanlar, çalınan yüzükler sakızlara gömülüp dükkândan ağızlarda çıkarıldığı için tezgâhtarlara böyle bir yasak getirilmiştir. Bütün tezgâhtarlar ve bütün</span> <span class="italik">center</span><span class="duz">’lar uzaktan birbirine benzer. Ancak yaklaşınca anlaşılır: her tezgâhtarın ayrı bir</span> <span class="italik">center</span> <span class="duz">olduğu. Ve her</span> <span class="italik">center</span><span class="duz">’ın bir tezgâhtar tarafından kurulduğu.</span></p>

    <p class="duz" xml:lang="tr"><span class="duz">“Malları vereyim mi?”</span></p>

    <p class="duz" xml:lang="tr"><span class="duz">“Bekle” dedi çırağa.</span></p>

    <p class="duz" xml:lang="tr"><span class="duz">“Bundan iki bakla attır. Başka bir çırağa ver, götürsün. Baklalar İshak’ta kalsın. Bir de bana rehberi çağır. Sonra gel, burada bekle. Odaya rehberle birlikte gir. Sertifikalarla malları tezgâha bırak.”</span></p>

    <p class="duz" xml:lang="tr"><span class="duz">Odadan uzaklaştı ve bankolar arasında yürümeye başladı.</span></p>

    <p class="duz" xml:lang="tr"><span class="duz">“Ağzına sağlık şefim. Bir şeye ihtiyacın var mı?”</span></p>

    <p class="duz" xml:lang="tr"><span class="duz">Bankolara dağılmış düztop tezgâhtarlar, şeflerinin yaptığı satışı duymuş, paylarına düşen tebrik görevini yerine getiriyorlardı.</span></p>

    <p class="duz" xml:lang="tr"><span class="duz">“Beni çağırmışsın.”</span></p>

    <p class="duz" xml:lang="tr"><span class="duz">Rehber, kulağını Kozan’ın ağzına yaklaştırmış, yanında yürüyordu çünkü Kozan durmuyordu.</span></p>

    <p class="duz" xml:lang="tr"><span class="duz">“Odaya gir. Çırakla birlikte gir. Satın aldıkları mallara bak. Tezgâhta bir tek taş var. Görürsün. Doksan bin yumoş civarında. Topaz’ın trama ihtiyacı olduğunu söyle. Bizi denemek için fiyat teklif etmesi gerektiğini söyle. Sırf denemek için. Ben ne söylersem yüzde altmışını teklif etsin. Bunun kaçırılmayacak bir fırsat olduğunu, Topaz’ı bir daha bu kadar yoksul yakalayamayacağını söyle. Sonra da çık.”</span></p>

    <p class="duz" xml:lang="tr"><span class="duz">“Tamam, merak etme.”</span></p>

    <p class="duz" xml:lang="tr"><span class="duz">Rehberle yolları ayrıldı. Rehber odaya gitmek üzere uzaklaşırken, Kozan da kasanın arkasında puro içen Hayko’ya yaklaşmıştı.</span></p>

    <p class="duz" xml:lang="tr"><span class="duz">“Kozan, sana bir şey söyleyeceğim, inanamayacaksın. Beş yüz bini geçtik!”</span></p>

    <p class="duz" xml:lang="tr"><span class="duz">“Ciddi misin?”</span></p>

    <p class="duz" xml:lang="tr"><span class="duz">“Sen beni hiç burada puro içerken gördün mü? Akşama</span> <span class="italik">Beachpark</span><span class="duz">’ta yemek vereceğim. Kaybolma bir yere.”</span></p>

    <p class="duz" xml:lang="tr"><span class="duz">“Bana iki bin yumoş lazım. İki gün de izin.”</span></p>

    <p class="duz" xml:lang="tr"><span class="duz">“Olmaz. İki gün fazla. O kadar kaybolamazsın. Laf olur.”</span></p>

    <p class="duz" xml:lang="tr"><span class="duz">“İyi değilim Hayko. Yoruldum. İki gün yok olayım. Kendime gelirim.”</span></p>

    <p class="duz" xml:lang="tr"><span class="duz">“Bakarız. Ne dönüyor sende?”</span></p>

    <p class="duz" xml:lang="tr"><span class="duz">“İki doksanlık tek taş. Ama olma ihtimali çok düşük. Herhalde elli bir binde çakılıp kalacağız.”</span></p>

    <p class="duz" xml:lang="tr"><span class="duz">Ağır odalarda neler döndüğünü sadece tezgâhtarlar bilir. Öyle de olmalıdır. Müdür yardımcıları ya da müdürler gidişatı sorduğunda satış gerçekleşmiş olsa bile gizlenmelidir. İşin ancak çok uğraşılarak bitirilebileceği anlatılmalı, odada bir savaşın sürdüğü ve dökülen kanların tezgâhtan temizlenmesinin aylar süreceği söylenmelidir. Tezgâhı soranları buna inandırmak, bitmiş satış haberiyle odadan çıkıldığında bir kahraman gibi görünmek için şarttır. Çünkü kahramanlar sadece savaşlardan çıkar. Barış, düşmansızlık ve vasatlıktır. Tezgâhtar ile turist arasındaki barış satışsızlığa işarettir. Kimse tramını alan biriyle barışmaz. Doğal olan ilişki, tezgâhtar ve turist savaşıdır. Cepheden verilen haberlerin abartılmasıysa ilkel çağlara uzanan bir insanlık geleneğidir. Turizmle ilgisi yoktur. Geride kalanların salyalarının, cephedeki kan kadar akmasıyla ilgilidir.</span></p>

    <p class="duz-ilk-paragraf" xml:lang="tr"><span class="duz">“Daha zamanımız var. Herkes alışverişte. Onun için merak etmeyin. Sevgili Sylvie, bunlar muhteşem. Ne kadara bıraktılar?”</span></p>

    <p class="duz" xml:lang="tr"><span class="duz">Rehber, denileni yapıyor, Gerard sorusunu yanıtlıyordu.</span></p>

    <p class="duz" xml:lang="tr"><span class="duz">“Elli bir bin.”</span></p>

    <p class="duz" xml:lang="tr"><span class="duz">“İnanılmaz! Böyle bir takıma. Saatleri de gördüm. Gerçekten, çok özel bir indirim yapmışlar. Ama aslında pek de şaşırmadım, çünkü durumlarını biliyorum. Çınarcıyanlar, çok tanınmış bir ailedir. Ve bu aralar nakit sorunu çektiklerini herkes biliyor. Milano’da, Paris’te, Londra’da, aynı anda üç dükkân açacaklarmış. Bir aydır, inanılmaz indirimler yapıyorlar. Anladığım kadarıyla nakit topluyorlar. Bu ne?”</span></p>

    <p class="duz" xml:lang="tr"><span class="duz">“Bir tek taş. Ama bu yıl olmaz. Artık sınıra geldik.”</span></p>

    <p class="duz" xml:lang="tr"><span class="duz">“Sylvie, benim için takar mısın? Kaç karat bu?”</span></p>

    <p class="duz" xml:lang="tr"><span class="duz">“İki virgül doksan.”</span></p>

    <p class="duz" xml:lang="tr"><span class="duz">“Belli oluyor. Fiyatı ne? Bu arada, Sylvie, sana çok yakıştı.”</span></p>

    <p class="duz" xml:lang="tr"><span class="duz">“Öğrenmek bile istemedim. İki yüz binin üstündedir herhalde.”</span></p>

    <p class="duz" xml:lang="tr"><span class="duz">“Bak Gerard, sana bir tavsiyem var. Fiyatı sor, ne söylenirse, yüzde altmış aşağısını teklif et.”</span></p>

    <p class="duz" xml:lang="tr"><span class="duz">“Yüzde altmış mı?”</span></p>

    <p class="duz" xml:lang="tr"><span class="duz">“Göreceksin, kabul edecekler. Biliyorum, çünkü ne halde olduklarından haberim var. Güven bana. Bunları bir daha bu kadar zayıf yakalayamazsın. Bu yüzüğü al, İsviçre’ye dön. Ödeyeceğin fiyatın iki katına sat.”</span></p>

    <p class="duz" xml:lang="tr"><span class="duz">Rehber, her ne kadar tecrübeli olsa da, hayal gücü eksikliği yaşıyordu. Nedeni basitti. Çok heyecanlıydı. Sahne heyecanı. Grubun yapacağı işin yüzde altısını alacaktı. O ana kadar bitirilmiş satışların yüzde altısı, çok tram demekti. Üstelik her şey iki saat içinde olmuştu.</span></p>

    <p class="duz-ilk-paragraf" xml:lang="tr"><span class="duz">Rehberlerin oyunu tezgâhtarlarınkinden uzun sürer. Bir hafta boyunca gülmek, soruları yanıtlamak, eğlendirmek, uyuyan gözleri gizlemek için güneş gözlüğü takmak, nemfoman ahçikleri beslemek, heyecanlı</span> <span class="italik">center</span> <span class="duz">sakinleriyle uğraşmak, otobüs şoförleriyle çarpışmak, otel görevlileriyle pazarlık yapmak zorunda kalırlar. En büyük gelir kaynakları, gruplarının</span> <span class="italik">center</span><span class="duz">’larda harcadıkları tramdan aldıkları hanutlarıdır. Sürekli yolculuk etmekten zihinleri otoban şeridine dönüşmüş rehberler, sabit bir adres özlemiyle tezgâhtar olurlar. Ancak üzerlerine pişmanlığın çökmesi uzun sürmez.</span> <span class="italik">Center</span><span class="duz">’lara girdiklerinde kendilerine yarı tanrı gibi davranan operasyoncu ahçikleri, tezgâhtarları anımsarlar. Patronlar için, rehberlerin tezgâhtara güvenmesi anlaşmalarda dikkate alınacak bir noktadır. Rehberin, grubuna girmesini istediği tezgâhtar meterde bile olsa, ahçiğin üzerinden kaldırılıp müşteriye sokulur. Tezgâhtarın başarılı olduğunun kanıtı, rehberler tarafından tanınması ve her karşılaştıklarında tokalaşıp öpüşmeleridir. Sonrasındaki konuşmanın bir önemi yoktur. Çünkü ikisi de arkadan gelen gruba bakıyordur. Rehber ile tezgâhtar arasındaki fark, turistin duyduğu güvenle ilgilidir. Turist, tezgâhtara güvenmeyi seçer, ancak rehbere güvenmek zorundadır. Aksi takdirde Türkiye haritasının herhangi bir yerinde kaybolabilir. Ve ne yazık ki “Şerefe!”, öğrendiği tek Türkçe kelimedir. Elçiliğine varamadan piyz komasına girebilir.</span></p>

    <p class="duz-ilk-paragraf" xml:lang="tr"><span class="duz">Rehber çıktıktan yedi dakika sonra Kozan odaya girdi.</span></p>

    <p class="duz" xml:lang="tr"><span class="duz">“Saatin hazırlanması biraz zaman alacak. Kordonu masif altın olduğu için titiz davranmak gerekiyor.”</span></p>

    <p class="duz" xml:lang="tr"><span class="duz">Sağ elinin bir karış uzaklığındaki yüzükle hiç ilgilenmiyormuş gibi görünüyor ve satışla ilgili belgeleri kontrol ediyordu. Masanın üst çekmecesinden</span> <span class="italik">sale contract</span> <span class="duz">koçanını çıkarıp, pembe kopyasıyla birlikte en üsttekini yırttı. Jouvet ailesinin taşıdığı kart rengini, numarasını, ve tarihi yazdı. Tezgâhtarlık numarasını ekleyip imzasını attı.</span> <span class="italik">Contract</span><span class="duz">’ı Gerard’a çevirip “Lütfen şurayı doldurur musunuz?” dedi.</span></p>

    <p class="duz" xml:lang="tr"><span class="duz">“Adres, telefon numaraları. Varsa, elektronik posta adresiniz. Size ulaşabilmemizi sağlayacak bütün bilgiler.”</span></p>

    <p class="duz" xml:lang="tr"><span class="duz">Gerard hareket etmedi. Kozan’ı duymamış gibiydi. Duyulabilecek yükseklikte düşünmeye başladı.</span></p>

    <p class="duz" xml:lang="tr"><span class="duz">“Bir şey sormak istiyorum.”</span></p>

    <p class="duz" xml:lang="tr"><span class="duz">“Buyurun?”</span></p>

    <p class="duz" xml:lang="tr"><span class="duz">“Sadece merakımdan soruyorum. Yüzüğün fiyatı nedir?”</span></p>

    <p class="duz" xml:lang="tr"><span class="duz">“Hangi yüzüğün?”</span></p>

    <p class="duz" xml:lang="tr"><span class="duz">Tezgâhtarlık, bazen anlamamaktı.</span></p>

    <p class="duz" xml:lang="tr"><span class="duz">“Tek taşın.”</span></p>

    <p class="duz" xml:lang="tr"><span class="duz">“O mu? İki yüz seksen bin frank.”</span></p>

    <p class="duz" xml:lang="tr"><span class="duz">“Tahmin etmiştim. İki yüz binin üzerinde olduğunu düşünmüştüm.”</span></p>

    <p class="duz" xml:lang="tr"><span class="duz">“Tabiî, artık Türkiye’nin ucuz fiyatlarına alıştınız.”</span></p>

    <p class="duz" xml:lang="tr"><span class="duz">“Bakın, ben bu yüzüğü eşime armağan edebilirim ancak bazı şartlarım var.”</span></p>

    <p class="duz" xml:lang="tr"><span class="duz">“Dinliyorum.”</span></p>

    <p class="duz" xml:lang="tr"><span class="duz">“Öncelikle bugün daha fazla ödeme yapamam.”</span></p>

    <p class="duz" xml:lang="tr"><span class="duz">“Evet?”</span></p>

    <p class="duz" xml:lang="tr"><span class="duz">“Ve ancak yüz yirmi bin verebilirim.”</span></p>

    <p class="duz" xml:lang="tr"><span class="duz">“Bay Jouvet, teklifiniz için çok teşekkür ederim ancak ne yazık ki olanaksız.”</span></p>

    <p class="duz" xml:lang="tr"><span class="duz">“Bay Çınarcıyan’a sorsanız. Belki o kabul eder.”</span></p>

    <p class="duz" xml:lang="tr"><span class="duz">“Hiç sanmıyorum. Sonuçta o da bir işadamı. Ve saatlerde yeterince zarar etti. Bu yüzükte böyle bir lüksü kaldığını sanmıyorum.”</span></p>

    <p class="duz" xml:lang="tr"><span class="duz">“Yine de kendisine sormanız için ısrar ediyorum.”</span></p>

    <p class="duz" xml:lang="tr"><span class="duz">“Siz bilirsiniz. Ancak hiçbir şey için söz veremem.”</span></p>

    <p class="duz" xml:lang="tr"><span class="duz">“Anlaştık.”</span></p>

    <p class="duz" xml:lang="tr"><span class="duz">Kozan salona girdiğinde Hayko’nun orta katın müdürü olan, kardeşi Cefi’yle tartıştığını gördü. Her gün izlenen gösterilerden biri değildi. Cefi katından ayrılmazdı. Ne konuştukları duyulmuyordu. Salonun olağan uğultusu, Kozan’la aralarında görünmez bir duvar gibiydi. Onlara doğru attığı her adımda duvar delindi ve önce kelimeler sonra cümleler duymaya başladı. İşaret parmağını tabanca namlusu gibi havaya dikmiş olan Hayko’ydu. Konuşan da oydu.</span></p>

    <p class="duz" xml:lang="tr"><span class="duz">“Bak Cefi, senin kelleni meterlerim. Git katına, orada ne bok yersen ye!”</span></p>

    <p class="duz" xml:lang="tr"><span class="duz">“Bağırma Hayko, herkes bize bakıyor.”</span></p>

    <p class="duz" xml:lang="tr"><span class="duz">“Bir daha benim katımda tezgâha girme!”</span></p>

    <p class="duz" xml:lang="tr"><span class="duz">“Tamam. Anladım.”</span></p>

    <p class="duz" xml:lang="tr"><span class="duz">Cefi, Saim’in tezgâhına girmiş ve fiyat yapmıştı. Çünkü pörçün baktığı mal, kendi katından getirilmişti. Hayko, tezgâh bozup malı açıktan satma işlerini Cefi’nin yürüttüğünü sanıyordu. Oysa Topaz’ı soyan Jojo’ydu. Hayko’nun Cefi’yi suçlayacak herhangi bir kanıtı yoktu. Sadece, son anda bozulan müşteriler en çok orta kata girenlerin arasından çıkıyordu. Çünkü Jojo kendi katında tezgâh bozduracak kadar abuş değildi. Ama Cefi fazla sakindi. Fazla sessiz. Jojo, krallığın küçük prensi olarak yaramazlıklar yapıyordu ancak ortanca Çınarcıyan’ın neyin peşinde olduğunu kimse bilmiyordu. Özellikle bozulduğunu hissettiği tezgâhlardaki miktarlar önemli olmadığı için Hayko beklemeyi tercih ediyordu. Ancak Asiltur, bozulmayacak kadar mükemmel bir gruptu. Cefi’yle aralarında bir yaş vardı. Ama Sami, Topaz’ın en ağır katına Hayko’yu uygun görmüştü. Cefi, Çınarcıyanlardan nefret ediyordu. Kuyumculuktan da nefret ediyordu. Her ne kadar bilmese de, ağabeyiyle bir ortak noktaları vardı: Topaz nefreti. Sami’nin tehditleri sonucunda mesleğe girmişti. Tek isteği, yeterli tramı biriktirdiği gün, sinema öğrenimi gördüğü New York’a dönmekti. Bir film yapmak istiyordu.</span> <span class="italik">Center</span><span class="duz">’ları, vodvillere benzettiği</span> <span class="italik">center</span> <span class="duz">hayatını, dönen tezgâhları, her şeyi anlatan bir film. Çok tram gerekiyordu. Tramı bulsa bile, böyle bir film yaptığı takdirde Sami’nin kendisini hayatta bırakmayacağından emindi. Ama Cefi bir sanatçıydı. Bir romantikti. Lüks içinde geçirdiği hayatın kaynağı olan Topaz’ı dünyaya duyurabilecek kadar haindi. Bir sanatçı için ihanet etmek, ancak bir sonraki eserinin konusu olabilirdi. Hiç önemi yoktu.</span></p>

    <p class="duz-ilk-paragraf" xml:lang="tr"><span class="duz">Ahparikleri, ahçikleri ve aileleri için en tehlikeli olan sanatçılar, kendilerinden ilham alanlardır. Kendinden ilham alan kişi her şeyi yapabilir. Eseriyle karışmıştır. Neyin kurgu neyin gerçek olduğu anlaşılamaz. Bir sanat eseri olarak yaşar ve kendinden eser kalmaz.</span></p>

    <p class="duz-ilk-paragraf" xml:lang="tr"><span class="duz">Uzaklaşan Cefi’ye birlikte baktılar. Sonra da birbirlerine. Kozan uzatmadı.</span></p>

    <p class="duz" xml:lang="tr"><span class="duz">“Gel, yüz elli bine bırak. Git.”</span></p>

    <p class="duz" xml:lang="tr"><span class="duz">“Kurtarıyor mu?”</span></p>

    <p class="duz" xml:lang="tr"><span class="duz">“Evet. Ama mart yüz yirmi diyor. O da kurtarıyor ama denemekte yarar var. Bir de daha fazla peşin veremeyeceğini söylüyor.”</span></p>

    <p class="duz" xml:lang="tr"><span class="duz">“Yürü.”</span></p>

    <p class="duz" xml:lang="tr"><span class="duz">Odanın açık kalmış kapısından geçip ayrıldılar. Kozan, tezgâhın Jouvet tarafında, Hayko’ysa arkasında durdu.</span></p>

    <p class="duz" xml:lang="tr"><span class="duz">“Bay Jouvet, teklifinizi patronuma sunmaya cesaret edemedim. Ancak söylediklerinizi tercüme edebilirim.”</span></p>

    <p class="duz" xml:lang="tr"><span class="duz">“Anlıyorum. O zaman lütfen kendisine, yüzüğü almak istediğimi, ancak sadece yüz yirmi bin verebileceğimi söyleyin.”</span></p>

    <p class="duz" xml:lang="tr"><span class="duz">“İki gün izin istediğini söylüyor. İki bin de avans.”</span></p>

    <p class="duz" xml:lang="tr"><span class="duz">“İki gün olmaz, dedim. Belki bir buçuk. Gruptan sonra çık.”</span></p>

    <p class="duz" xml:lang="tr"><span class="duz">“Bay Çınarcıyan, grubunuzun son derece iyi alışveriş ettiğini ve kendisinin de bir jestle karşılık vermek istediğini söylüyor. Yüz elli bin.”</span></p>

    <p class="duz" xml:lang="tr"><span class="duz">Gerard, Hayko’ya bakıp güldü.</span></p>

    <p class="duz" xml:lang="tr"><span class="duz">“Keşke sizinle pazarlık yapabilecek olanaklara sahip olsaydım. Ancak sadece yüz yirmi bin verebiliyorum.”</span></p>

    <p class="duz" xml:lang="tr"><span class="duz">“Ortasına git. Kabul edecektir.”</span></p>

    <p class="duz" xml:lang="tr"><span class="duz">Hayko da güldü. Ceketinin iç cebinden Cross’unu çıkarıp masanın üzerindeki bloknotu alıp, sayılarla dolmuş sayfayı yırttı. Boş sayfanın ortasına yüz elli bin yazdı. Üzerini çizdi. Gözleri kağıtta olan Gerard güldü. Ama Hayko durmadı. Yüz yirmi bin yazdı ve onun da üzerini çizdi. İkisinin arasına Yüz otuz beş bin yazıp elini uzattı. Gerard, önce uzanmış olan ele, daha sonra yuvarlak içine alınmış yüz otuz beş bine baktı. Havada bekleyen elin kâğıda düşen gölgesinden rahatsız oldu ve Hayko’yla tokalaştı. Uluslararası antlaşma imzalayan iki devlet başkanı gibi gülümsediler. Çünkü ikisi de kazandığını düşünüyordu. Oysa bir anlaşmada ya tek kazanan ya da iki kaybeden olurdu.</span></p>

    <p class="duz" xml:lang="tr"><span class="duz">“Ancak diğer şartımı da konuşmamız gerekiyor.”</span></p>

    <p class="duz" xml:lang="tr"><span class="duz">“Bugün, on bin çikolatadan fazlasını alamayacağız.”</span></p>

    <p class="duz" xml:lang="tr"><span class="duz">Kenetlenmiş parmakların yukarı ve aşağı sallanması aniden durdu. Hareketi durduran tabiî ki Hayko’ydu. Gülümsemesi yok olmuştu.</span></p>

    <p class="duz" xml:lang="tr"><span class="duz">“Ver. Ulan, bu martta daha çuvalla tram var ama çıkarmıyor.”</span></p>

    <p class="duz" xml:lang="tr"><span class="duz">“Ne zaman ödeyebileceğinizi soruyor.”</span></p>

    <p class="duz" xml:lang="tr"><span class="duz">“Saatlerle aynı tarihte. On iki ay sonra.”</span></p>

    <p class="duz" xml:lang="tr"><span class="duz">“On bin çikolata fena değil. Kimse on bin çikolatayı sokağa atmaz. Bence verelim.”</span></p>

    <p class="duz" xml:lang="tr"><span class="duz">“Tamam. Ama yüzüğü de on iki ay sonra yollarız.”</span></p>

    <p class="duz" xml:lang="tr"><span class="duz">“Yüzüğü, ödemeyi yaptığınız tarihte göndereceğiz.”</span></p>

    <p class="duz" xml:lang="tr"><span class="duz">Gerard’ın yüzü bir idam mahkumu gibi asıldı. Aniden. Eli hâlâ Hayko’daydı.</span></p>

    <p class="duz" xml:lang="tr"><span class="duz">“Olmaz. O zaman hiçbir anlamı kalmıyor. Ben eşimi mutlu etmeye çalışıyorum. O zaman vazgeçelim.”</span></p>

    <p class="duz" xml:lang="tr"><span class="duz">“Korkma, mart sağlam.”</span></p>

    <p class="duz" xml:lang="tr"><span class="duz">“Biliyorum, sadece denemek istedim. Ver yüzüğü. Bitir işi.”</span></p>

    <p class="duz" xml:lang="tr"><span class="duz">Hayko pürüzsüz Türkçesinden parazitli bir İngilizce’ye geçti. Radyo kanallarının değişmesi gibi.</span></p>

    <p class="duz" xml:lang="tr"><span class="duz">“Tamam. Sorun yok.”</span></p>

    <p class="duz" xml:lang="tr"><span class="duz">Eller, son bir kez yukarı ve aşağı gitti. Parmaklar ayrıldı. Gerard’ın yanağı Bayan Jouvet’nin dudaklarıyla ıslandı.</span></p>

    <p class="duz" xml:lang="tr"><span class="duz">“Tebrik ederim” dedi Kozan.</span></p>

    <p class="duz" xml:lang="tr"><span class="duz">“Siz çiftçi olduğunuza emin misiniz? Bence burada çalışmak için gereken bütün özelliklere sahipsiniz.”</span></p>

    <p class="duz" xml:lang="tr"><span class="duz">“Zaten parayı ödeyemezsem gelip çalışmak zorunda kalacağım!”</span></p>

    <p class="duz-son-paragraf-1" xml:lang="tr"><span class="duz">Hayko hariç herkes güldü, çünkü Ermeni’nin zihni Cefi’yle doluydu. Koks mu çekiyordu, potpot mu oynuyordu? Odadan çıktı. Diğer odaların önünden geçip vitrinlerden görebildiği kadarıyla içlerine baktı. Her şey yolunda gidiyor gibiydi. Antalya sınırlarının içinde daha büyük bir iş olana kadar, Asiltur’un Topaz’a girişi aylarca konuşulacaktı. Belki de yıllarca. Gülümsedi. Cefi’yi unuttu.</span></p>

    <p class="duz-son-paragraf-2" xml:lang="tr"><span class="duz">İçinde tezgâhtar olan ailede tezgâhtar her neyse, eksik olan odur. Babaysa, ailenin babası, anneyse, ailenin annesi eksiktir. Bir aile tezgâhtarlardan oluşuyorsa, o aile yoktur. Bu yüzden</span> <span class="italik">center</span><span class="duz">’a yeni başlamış olanlara “Biz bir aileyiz!” denir. “Evdeki aileni unut!” demenin başka bir yoludur.</span></p>
  </div>
</body>
</html>