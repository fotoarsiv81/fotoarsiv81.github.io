<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>MALAFA-26.xhtml</title>
  <link href="../Styles/template.css" rel="stylesheet" type="text/css"/>
<meta name="Adept.resource" value="urn:uuid:7414c3b3-8b38-4cd5-99b1-fd86ebe692bd"/>
</head>

<body>
  <div class="generated-style" id="malafa">
    <h1 class="foto-ustten-bosluklu" id="toc-anchor" xml:lang="tr"><span class="generated-style"><img alt="basliklar_bos.jpg" class="generated-style" src="../Images/basliklar_bos_fmt26.jpeg"/></span></h1>

    <p class="duz-ilk-paragraf-x" xml:lang="tr"><span class="duz">“Bay Jouvet’ye yumruk atmadığınız sürece yüzüğü düşürmenize olanak yok. Ölçü kesinlikle parmağınıza uygun. Bu arada, bence bir yıl boyunca aile arasında herhangi bir tartışmadan da kaçının. Bay Jouvet yüzüğün ve saatinizin parasını ödesin, sonra terk edebilirsiniz.”</span></p>

    <p class="duz" xml:lang="tr"><span class="duz">Gülüyorlardı. Herkes mutluydu. Kozan şımarmıştı. Bütün büyük tezgâhların sonlarına doğru yaptığı gibi aklına geleni söylüyor ve kendini eğlendiriyordu. Diğer tezgâhtarlar, çocukken oyuncakları olmadığı için büyüyünce insanlarla oynamayı meslek edinmişler, Kozan’sa hiç büyüyemediği için oynamaya devam etmişti. Satmıştı. Yüz seksen altı bin çikolata. Yüz yirmi bin yumoş civarında. Büyük tramdı. Gerard’ın tahmini doğru çıkmıştı. Bir araba fiyatı kadar trama imza atmıştı. Otuz dört metrekarelik bir odada, iki buçuk saat içinde yüz yirmi bin yumoş harcamıştı. Bir kolye, bir bileklik, bir çift küpe, iki saat, bir tek taş yüzük. Kozan yazıyordu.</span> <span class="italik">Sale contract</span><span class="duz">’ı dolduruyordu. Fiyatları hesaplıyor, malların seri numaralarını kâğıda geçiriyordu. Kapı açıldı. Odaya bir rehber başı girdi.</span></p>

    <p class="duz" xml:lang="tr"><span class="duz">“Zamanımız var ama biraz hızlanırsak iyi olur.”</span></p>

    <p class="duz" xml:lang="tr"><span class="duz">Gerard “Tamam” dedi.</span></p>

    <p class="duz" xml:lang="tr"><span class="duz">Kozan elindeki kâğıdın, altındaki pembe örneğini, Topaz antetli bir zarfa, sertifikaların yanına koyup rehbere baktı.</span></p>

    <p class="duz" xml:lang="tr"><span class="duz">“Atölyede küçük bir işimiz var. Onu bekliyoruz. On dakikada biter.”</span></p>

    <p class="duz" xml:lang="tr"><span class="duz">Rehber, odaya soktuğu başını çıkardı. Her zamanki gibi, grubun bir sonraki durağı olan deri</span> <span class="italik">center</span><span class="duz">’ına, öğleden sonra iki için rezervasyon yaptırmıştı. Kuyum</span> <span class="italik">center</span><span class="duz">’ına girecek, on iki otuzda çıkıp gruba öğle yemeği yedirecek, ikide de deriye sokacaktı. Ama bugün her şey farklıydı. Kimsenin tahmin edemediği bir gelişme. Asiltur’un yöneticilerini ayaklandıran olağanüstü bir durum. Grup patlamıştı. Akşam, özel bir yemek vereceklerdi. Asiltur, Türk turizmine ve elişçiliğine desteklerinden dolayı gruba şükranlarını sunacaktı. Deri, kimsenin umurunda değildi. Üç yüz yumoşluk montlarla kimse ilgilenmiyordu. Rehber, deri</span> <span class="italik">center</span><span class="duz">’ını aramış, gelemeyeceklerini söylemişti. Asiltur, gelecek sezon, paks başı düzeneğine geçecek ve İsviçre ayağındaki masrafları kısıp, ceviz müşterilerin tanesini en az yüz elli yumoştan</span> <span class="italik">center</span><span class="duz">’lara satacaktı. Hatta sezon öncesinde beş milyon yumoşu avans olarak mutlaka isteyecekti. İkisi çocuk, yirmi yedi İsviçreli Antalya’nın en ünlü yirmi yedi kişisi olmuştu.</span></p>

    <p class="duz" xml:lang="tr"><span class="duz">Tekrar kapı açıldı. Bu kez odaya giren, garsondu. Kozan son bir kadeh istiyordu. Ayılmamalıydı. Asla. Hayatının kalan yıllarını hafif şiddette bir sarhoşluk içinde geçirmek istiyordu. Sürekli ve hafif bir sarhoşluk. Ani zihin ölümlerini engellemek için.</span></p>

    <p class="duz" xml:lang="tr"><span class="duz">“Bay Jouvet, son bir rakı?”</span></p>

    <p class="duz" xml:lang="tr"><span class="duz">Gerard, Sylvie’ye baktı.</span></p>

    <p class="duz" xml:lang="tr"><span class="duz">“Sevgilim, sen de denemek ister misin?”</span></p>

    <p class="duz" xml:lang="tr"><span class="duz">Sylvie, son bir saat içinde bir şişe şampanya içmişti. Şampanya sarıydı ama ahçiğin gözlerinin beyazlarını kırmızıya boyamıştı. Son bir kadeh için, sağ gözünün burnuna yaklaştığı yerde bir beyazlık kalmıştı. Son bir kadeh. Herkeste son bir kadeh rakı için yer vardır.</span> <span class="italik">Son Yemek</span><span class="duz">, son kadeh. Turizmde herkes kutsaldı. Odada melekler uçuşuyordu. Küçük ahçiklerin gülücükleri, mücevherlerden sekip kulak memelerini emiyordu. Sylvie, Gerard’a “Evet” demek istedi ama boğazından ses çıkmadı. Sarhoştu. Yutkundu.</span></p>

    <p class="duz" xml:lang="tr"><span class="duz">“Evet.”</span></p>

    <p class="duz" xml:lang="tr"><span class="duz">Kozan, garsona döndü.</span></p>

    <p class="duz" xml:lang="tr"><span class="duz">“Çok acil. Bize üç rakı. Biri sek.”</span></p>

    <p class="duz" xml:lang="tr"><span class="duz">Gerard, sırt çantasından bir Marlboro paketi çıkardı.</span></p>

    <p class="duz" xml:lang="tr"><span class="duz">“İçebilir miyim?”</span></p>

    <p class="duz" xml:lang="tr"><span class="duz">“Tabiî” dedi Kozan.</span></p>

    <p class="duz" xml:lang="tr"><span class="duz">“Mücevher gibi, tütün de geleneklerimizden biridir. Kapalı alanlarda içmeyecek kadar uygarlaşmadık daha.”</span></p>

    <p class="duz" xml:lang="tr"><span class="duz">“Siz de alır mısınız?” diyen Gerard, ucu açık kutuyu masanın üzerinden uzattı.</span></p>

    <p class="duz" xml:lang="tr"><span class="duz">“Nişanlıma söz verdim. Evlendiğim gün bırakacağım. Ama daha bir hafta var. Bir tane alayım. Teşekkür ederim.”</span></p>

    <p class="duz" xml:lang="tr"><span class="duz">Sigaralar ateşlendi. Kalpler hızlandı. Duman gökyüzüne uçmak için yukarı fırladı ama tavana çarpıp düştü. Gerard dumanı sol eliyle tokatlayıp uzaklaştırdı.</span></p>

    <p class="duz" xml:lang="tr"><span class="duz">“Ben sigara içip içmediğime karar veremedim. Yıllardır böyle. Çünkü sigarayı sadece bir işi bitirdiğim zaman istiyorum. Onun haricinde aklıma bile gelmiyor. Bitirilmiş bir işin damgası gibi. Dumanı tüten bir damga. İş biter, sigara yakılır. Bu durumda öldükten sonra da bir tane içmeliyim. Hayatı bitirdiğim için. Ama içemeyeceğim için cesedimin yakılmasını vasiyet ettim. En azından, uzaktan bakıldığında sigara gibi görünürüm.”</span></p>

    <p class="duz" xml:lang="tr"><span class="duz">Kozan dinliyor, Kozan düşünüyordu. Gerard’ın bir köylüye göre fazla kelime kullandığını düşünüyordu. Kelime sayısı değildi ilgisini çeken, kelime çeşidiydi. Gerard hakkındaki hayali yargıları kapının açılıp önüne rakı kadehinin konmasıyla dağıldı.</span></p>

    <p class="duz" xml:lang="tr"><span class="duz">“Türkiye’de rakı içerken, kadehi önce sofraya vurur sonra diğer kadehlerle tokuştururuz.”</span></p>

    <p class="duz" xml:lang="tr"><span class="duz">Elinde kadehiyle, sabırsızlık içinde açıklamanın bitmesini bekleyen Gerard sordu.</span></p>

    <p class="duz" xml:lang="tr"><span class="duz">“Neden?”</span></p>

    <p class="duz" xml:lang="tr"><span class="duz">“İki nedeni var. Öncelikle sağlıklarına içtiğimiz ancak sofrada olmayan ve sevdiğimiz kişileri anmak için. İkinci nedense, rakının insanı konuşturmasından kaynaklanır. Kadeh sofraya vurulursa gizlilik yemini edilmiş demektir. O sofrada konuşulacak her konu o sofrada kalacaktır. Rakı insanı soyar. Sarhoş, sofradan çıplak kalkandır. Ama sofranın adı rakı sofrasıdır. Yani çıplaklar kampı. Şerefinize!”</span></p>

    <p class="duz" xml:lang="tr"><span class="duz">Kadehler sehpalara ve birbirlerine çarptı. Gerard, konuyla ilgilenmişti.</span></p>

    <p class="duz" xml:lang="tr"><span class="duz">“Sizin en büyük sorununuz da bu. Bir rakı sofrasında dost olup, ertesi sabah birbirinizi bıçaklayabiliyorsunuz. İlk tanışmada yakınlaşıp, birbirinizi tanıdıkça uzaklaşıyorsunuz. Bizse tersini yapıyoruz. Uzaktan başlayıp, ağır ağır yaklaşıyoruz. Dost olmamız uzun sürüyor ama dostluklarımız kalıcı oluyor. Doğu ile Batı arasındaki fark hilal ile haç arasındaki fark kadar. Hilal bombeli. Haçtaysa dik açılar var. Hilal altında yaşayanlar da bombeli hayatlara sahip. Genişler, kurallarla ilgilenmiyorlar, zamanla ilgileri yok, çöl kumu gibi uçuşuyorlar. Haçın gölgesindekilerse sert ve köşeli hayatlar yaşıyorlar. Yasaları, kuralları olan, dik açılı hayatlar. Hilalin altındaki insana, haçın gölgesindeki düzeneğe inanıyor. Dolayısıyla hilalle yaşayanların her biri ayrı bir düzenek geliştiriyor. Küçük çeteler. Küçük düzenler. Haç, insana tek bir düzenek emrediyor. Doğu ile Batı arasındaki fark bu.”</span></p>

    <p class="duz" xml:lang="tr"><span class="duz">Kozan, köylünün ağzından çıkanlara daha sonra şaşırmaya karar verip konuşmayı sürdürmeyi tercih etti.</span></p>

    <p class="duz" xml:lang="tr"><span class="duz">“Batı düzeneğe inanıyorsa, Batı bireyciliği nereden geliyor?”</span></p>

    <p class="duz" xml:lang="tr"><span class="duz">Gerard da, Kozan gibi kadehi dolu tutmaktan hoşlanmıyordu. Başı geri gitti. Gözleri tavanı gördü. Gerard döndüğünde kadeh boştu.</span></p>

    <p class="duz" xml:lang="tr"><span class="duz">“Batı’da insanların kökü birdir. Dalları gelişir. Kökten bağlı olanlar, sosyal düzen tarafından birbirine benzer hallere sokulmuş insanlardır. Ancak bunlar büyüyüp gelişir ve ayakları sosyal güvenlik numaralarına saplanmışken elleriyle gidebildikleri kadar uzağa yükselirler. Oysa Doğu, kapalıdır. Kök ve dallar birlikte yaşar. Bunun nedeni, dalları koruyacak tarafsız bir sosyal düzeneğin olmamasıdır. Dal, ancak köküne yakınsa yaşar. Otuz beş kişilik aileler, tek evin içinde birlikte ölür. Evden kaçılmaz. Çünkü bu deliliktir. Evden kaçanı kimse koruyamaz. Batı’daysa evden kaçmak, gelişmenin tek yoludur. Aslında her ne kadar Doğu doğaya daha yakınmış gibi dursa da, hayvanların yavrularıyla ilişkileri düşünüldüğünde Batı toprağa çok daha yakındır. Toplumların bir el olduğunu düşünürsek, Batı’da eller açıktır. Avuç toplum, parmaklar bireydir. Doğu’daysa eller yumruk olmuştur. Bu yüzden, Doğulularla savaşmak için hepsini birden yok etmek gerekir. Yumruk bilekten kesilmelidir. Batılılarsa, parmak kırar gibi tek tek alt edilmelidir. Parmaklar teker teker kesilmelidir. Size, sen diyebilir miyim?”</span></p>

    <p class="duz" xml:lang="tr"><span class="duz">Gerard’ın anlattıkları Kozan’ın gözlerinin önüne dik açılı akropolleri, kiliseleri ve bombeli camileri, Tac Mahal’i getirmişti. Martın ne demek istediğini çok iyi anlıyordu ama martı anlamıyordu. İsviçreli köylü, içtiği onca rakıdan sonra bir bilgeye dönüşmüştü. Rakının insanı soyduğu gerçekti. Ama çıplaklık, Kozan’ın anlam veremeyeceği kadar yakınındaydı.</span></p>

    <p class="duz" xml:lang="tr"><span class="duz">“Tabiî.”</span></p>

    <p class="duz" xml:lang="tr"><span class="duz">“Bak Kozan”</span></p>

    <p class="duz" xml:lang="tr"><span class="duz">Tezgâhtar, adını müşterisinin sesinden ilk kez duydu. Oysa unutmuş olduğunu düşünüyordu.</span></p>

    <p class="duz" xml:lang="tr"><span class="duz">“Sen, iyi bir satıcısın. İyi bir satıcı olmak için analitik zekâ gerekir. Buna sahipsin. Ne demek istediğimi anlarsın. Doğu, Batı’nın sırtıdır. Batı’nın zayıflığı, kendini sırtından bıçaklayabilecek kadar uzun kollara sahip ve kör olmasıdır. Dünya etrafında kovalamaca oynamanın sonu yorgunluktan ölmektir. Kendi kuyruğunu yiyen bir yılan ne kadar yaşayabilir? Yönler, sadece denizciler ve pilotlar içindir. Sorulması gereken dünyanın nerede olduğudur. Doğuda mı, batıda mı? Ve bu yönlerin merkezinde ne olduğu merak edilmelidir. Her şey matematiktir. Dünyadan ne çıkarsa sonuç sıfır olur?”</span></p>

    <p class="duz" xml:lang="tr"><span class="duz">Art arda gelen sorular Kozan’ı huzursuz ediyordu. Bu yüzden Gerard’ın son cümlesini duymamıştı. Kulakları içeriden tıkanmıştı. Düşünceleriyle.</span></p>

    <p class="duz" xml:lang="tr"><span class="duz">“Efendim?”</span></p>

    <p class="duz" xml:lang="tr"><span class="duz">“Buraya gelirken bir set gördüm. Pırlantalı. Beyaz altından yapılmış bir set. Asansörden çıkınca sağdaki odanın vitrininde. Tam ortada duruyor.”</span></p>

    <p class="duz" xml:lang="tr"><span class="duz">Bir an için Gerard’ı Topaz’da çalışan bir tezgâhtarmış gibi dinleyen Kozan “Evet” dedi.</span></p>

    <p class="duz" xml:lang="tr"><span class="duz">“Biliyorum.”</span></p>

    <p class="duz" xml:lang="tr"><span class="duz">“Fiyatı nedir? Ama lütfen etiketin üzerinde yazanı söyle. Artık kadehlerini sofraya vurmuş iki dostuz.”</span></p>

    <p class="duz" xml:lang="tr"><span class="duz">Kozan’ın derisi gerildi.</span></p>

    <p class="duz" xml:lang="tr"><span class="duz">“Diğerlerinin de etiket fiyatlarını söyledim.”</span></p>

    <p class="duz" xml:lang="tr"><span class="duz">Gerard elini kaldırdı.</span></p>

    <p class="duz" xml:lang="tr"><span class="duz">“Tamam, sana inanıyorum. Şimdi fiyatı öğrenebilir miyim?”</span></p>

    <p class="duz" xml:lang="tr"><span class="duz">“Emin değilim, gidip seti getireyim. Birlikte öğrenelim.”</span></p>

    <p class="duz" xml:lang="tr"><span class="duz">“Bekliyorum.”</span></p>

    <p class="duz" xml:lang="tr"><span class="duz">Kozan anlamıyordu. Kalkıp odadan çıktı. Hayko’nun yanından geçerken, sorusunu duydu:</span></p>

    <p class="duz" xml:lang="tr"><span class="duz">“Ne oluyor?”</span></p>

    <p class="duz" xml:lang="tr"><span class="duz">Kozan, müdüre bakmadan yürümeye devam etti, yanıtı ardında kaldı.</span></p>

    <p class="duz" xml:lang="tr"><span class="duz">“Bilmiyorum.”</span></p>

    <p class="duz" xml:lang="tr"><span class="duz">VIP odasının vitrininden, Gerard’ın söz ettiği kolyeyi, bilekliği ve küpeyi aldı. Bütün bunları bir çırak gibi yapıyordu. Neden yaptığını bilmeden. Sadece denilen malları toplamıştı. Hızlı adımlarla odaya döndü. Malların etiketlerine bile bakmadı.</span></p>

    <p class="duz" xml:lang="tr"><span class="duz">“Evet, işte set bu” dedi Gerard, tezgâhtarın odaya girdiği anda. Kapı açık kalmıştı.</span></p>

    <p class="duz" xml:lang="tr"><span class="duz">“Lütfen kapıyı kapatır mısın?”</span></p>

    <p class="duz" xml:lang="tr"><span class="duz">Bileklik ve küpeyi, kolyeyi tuttuğu eline geçirip kapıyı kapatan Kozan, malları masanın üzerine bırakıp yerine oturdu. Gerard, malları incelemeye başladı. Etiketlerine bakıyor, taşları ve işçiliği inceliyordu.</span></p>

    <p class="duz" xml:lang="tr"><span class="duz">“Lupunu verir misin?”</span></p>

    <p class="duz" xml:lang="tr"><span class="duz">Kozan hiçbir şey söyleyemedi. Ceketinin iç cebinden çıkardığı lupu müşterisine uzattı. Gerard, sol elinin başparmağı ve işaret parmağının arasına sıkıştırdığı lupla, diğer elindeki kolye arasındaki uzaklığı orta parmağının ucunu kullanarak sabitledi. Birinde lup, diğerinde kolye olan iki elini aralarındaki uzaklığı bozmadan sol gözüne yaklaştırdı. Acemi değildi. Acemiler gibi diğer gözünü kapamıyordu. Kozan, bir köylüyü hiç bu kadar bir pırlanta toptancısına benzetmemişti.</span></p>

    <p class="duz" xml:lang="tr"><span class="duz">“Güzel. Hafif kirli ama iyi. Bunları bana ne kadara satarsın? Patronunun yaptığı indirimleri düşün ve öyle yanıt ver. Fazla zamanımız kalmadı.”</span></p>

    <p class="duz" xml:lang="tr"><span class="duz">Kozan kolyeyi alıp önüne koydu. Üç malın etiket fiyatının toplamını hesap makinesinin ekranından yüksek sesle okudu.</span></p>

    <p class="duz" xml:lang="tr"><span class="duz">“İki yüz yetmiş beş bin avro. İsviçre frangı olarak...”</span></p>

    <p class="duz" xml:lang="tr"><span class="duz">Parmağı tuşlara dokunacaktı ki duyduğu cümleyle durdu.</span></p>

    <p class="duz" xml:lang="tr"><span class="duz">“Gerek yok. İki yüz otuz bin frank veririm. On iki ay sonrasına. Anlaştık mı?”</span></p>

    <p class="duz" xml:lang="tr"><span class="duz">“Patronuma sormam gerekiyor.”</span></p>

    <p class="duz" xml:lang="tr"><span class="duz">Gerard, elini uzatmıştı. Tokalaşmak için. Kozan önce ele, sonra konuşan ağza baktı.</span></p>

    <p class="duz" xml:lang="tr"><span class="duz">“Sorma. Teklifimin iyi olduğunu ikimiz de biliyoruz. Patronun seni tebrik edecektir. İnan bana. Şimdi bir çek daha yapalım. On iki ay sonrasına. Anlaştık mı?”</span></p>

    <p class="duz" xml:lang="tr"><span class="duz">Kozan boğuluyordu. Hayatı boyunca, hiç bu kadar kararsız kalmamıştı. Ama potpotçuydu. Masanın üzerindeki eli sıktı.</span></p>

    <p class="duz" xml:lang="tr"><span class="duz">“Anlaştık.”</span></p>

    <p class="duz" xml:lang="tr"><span class="duz">“Doğru bir karar verdin. Pişman olmayacaksın.”</span></p>

    <p class="duz" xml:lang="tr"><span class="duz">Kozan, bir çırak gibi beyaz çeki doldurmaya başladı.</span></p>

    <p class="duz-ilk-paragraf" xml:lang="tr"><span class="duz">Tezgâhtar satmak ister.</span></p>

    <p class="duz-ilk-paragraf" xml:lang="tr"><span class="duz">Gerard, çeki imzaladıktan sonra, sondan bir önceki emrini verdi.</span></p>

    <p class="duz" xml:lang="tr"><span class="duz">“Bunları da bir kutuya koy.”</span></p>

    <p class="duz" xml:lang="tr"><span class="duz">Kozan kutu getirmek için odadan çıkacaktı ki Gerard son emrini verdi.</span></p>

    <p class="duz-son-paragraf-1" xml:lang="tr"><span class="duz">“Gerek yok. Sertifikaya da gerek yok. Hepsini aynı kutuya koy. Diğerlerinin yanına. Gümrükte heyecanlanmak istemiyorum.”</span></p>

    <p class="duz-son-paragraf-2" xml:lang="tr"><span class="duz">Tezgâhtar o kadar çok satmak ister ki uğruna tezgâhından vazgeçer.</span></p>
  </div>
</body>
</html>