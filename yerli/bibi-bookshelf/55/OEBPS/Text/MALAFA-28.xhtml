<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>MALAFA-28.xhtml</title>
  <link href="../Styles/template.css" rel="stylesheet" type="text/css"/>
<meta name="Adept.resource" value="urn:uuid:7414c3b3-8b38-4cd5-99b1-fd86ebe692bd"/>
</head>

<body>
  <div class="generated-style" id="malafa">
    <h1 class="foto-ustten-bosluklu" id="toc-anchor" xml:lang="tr"><span class="generated-style"><img alt="basliklar_bos.jpg" class="generated-style" src="../Images/basliklar_bos_fmt28.jpeg"/></span></h1>

    <p class="duz-ilk-paragraf-x" xml:lang="tr"><span class="duz">“Seninle iş yapmak bir zevkti. Çok iyi zaman geçirdim. İsviçre’de birkaç işim var. Herhalde iki ay sonra, küçük bir Türkiye tatili daha yapabiliriz. Ama bir acenteyle değil. Uçağa biner, geliriz. Sonrasında da Türkiye’yi kendimiz keşfederiz. Böyle çok sıkıcı oluyor. Sürekli koşuşturmak gerekiyor. Grubu takip etmek gerekiyor. Seni de ararız. İstanbul’u çok merak ediyorum. Gelecek seferi İstanbul’da geçirmek gerek. Neyse, her şey tamam, değil mi?”</span></p>

    <p class="duz" xml:lang="tr"><span class="duz">“Evet” dedi Kozan. Bir yandan da ceketini ilikliyordu. Herkes ayaktaydı. Jouvet ailesi ağır odayı terk ediyordu.</span></p>

    <p class="duz" xml:lang="tr"><span class="duz">“Benim için de büyük bir zevkti. Mücevherlerle ya da ödemelerle ilgili en küçük sorunda lütfen beni arayın. Önceden haber verirseniz, ödeme tarihlerinizle biraz oynayabilirim. Bu bir güven işi. Bir dahaki sefere de beni arayın. İstanbul’da rehberliğinizi yapayım. Bu arada, mücevherler ve belgelerin hepsi Bayan Jouvet’de.”</span></p>

    <p class="duz" xml:lang="tr"><span class="duz">Çantası biçim değiştirmiş olan Sylvie onayladı:</span></p>

    <p class="duz" xml:lang="tr"><span class="duz">“Evet, hepsi bende.”</span></p>

    <p class="duz" xml:lang="tr"><span class="duz">“Gelin, salona çıkalım.”</span></p>

    <p class="duz" xml:lang="tr"><span class="duz">Sylvie, sarhoşluğuna rağmen düşünüp konuşabildi.</span></p>

    <p class="duz" xml:lang="tr"><span class="duz">“Bizim mücevherler? Cilaları bitmiştir herhalde.”</span></p>

    <p class="duz" xml:lang="tr"><span class="duz">Kozan, önce Gerard’a sonra Sylvie’ye baktı.</span></p>

    <p class="duz" xml:lang="tr"><span class="duz">“Hanımefendi, size söylemeyi unuttum. Yapılan indirimlere mücevherleriniz de dahildi. Onları erittik bile.”</span></p>

    <p class="duz" xml:lang="tr"><span class="duz">Sylvie’nin gözlerinin açılma sesi, Topaz’ın gündelik uğultusu yüzünden duyulmadı.</span></p>

    <p class="duz" xml:lang="tr"><span class="duz">“Merak etmeyin. Şimdi getiriyorlar.”</span></p>

    <p class="duz" xml:lang="tr"><span class="duz">Kozan’ı takip eden Jouvet ailesi salona çıktı. Grup, kasanın önünde toplanmış, içtikleri litrelerce piyzden sonra sallanıyor ve birbirlerine alışverişlerinden söz ediyorlardı. Topaz’ın en yaşlı çırağı olan, on yedi yaşındaki Dilaver, Kozan’ın cilalıklarını elindeki tablada herhangi bir kraliyet ailesinin mücevherlerini sunuyormuş gibi taşıyor ve dişlerini göstererek bahşiş beklediğini anlatmaya çalışıyordu. Kozan, mücevherleri Sylvie’ye gösterdi.</span></p>

    <p class="duz" xml:lang="tr"><span class="duz">“Bakın, siz odadayken hepsinin sahtesini yaptırdık. Bu yüzden böyle parlıyorlar.”</span></p>

    <p class="duz" xml:lang="tr"><span class="duz">Jouvet ahçikleri, ciladan ateş gibi parlamış mücevherlerini görünce dişi çığlıklar atmışlardı.</span></p>

    <p class="duz" xml:lang="tr"><span class="duz">Tablanın üzerindeki mallar paylaşıldı. Kozan, Sylvie’ye “Biraz bozukluğunuz var mı?” dedi. Sylvie, infoda görüp acıdığı çırağı anımsadı. Çantasının diplerinden çıkardığı beş frangı Dilaver’e uzattı. Dilaver, Almanca teşekkür edip tablasıyla birlikte kalabalığa karıştı. Rehberin çağrısı duyuldu.</span></p>

    <p class="duz" xml:lang="tr"><span class="duz">“Merdivenlerden iniyoruz.”</span></p>

    <p class="duz" xml:lang="tr"><span class="duz">Grup, tezgâhtarlarla vedalaştı. Hayko, merdivene açılan kapının yanında durmuş, önünden geçen her İsviçreli’nin elini sıkıyordu. Son çıkanlar Jouvet ailesiydi. Gerard, Hayko’yla tokalaşırken Kozan’ı gösterdi. İngilizce konuştu.</span></p>

    <p class="duz" xml:lang="tr"><span class="duz">“Çok iyi satıcı! Çok iyi!”</span></p>

    <p class="duz" xml:lang="tr"><span class="duz">Kozan’a baktı.</span></p>

    <p class="duz" xml:lang="tr"><span class="duz">“Görüşmek üzere Kozan.”</span></p>

    <p class="duz" xml:lang="tr"><span class="duz">“Ben sizinle geliyorum. Lütfen buyurun.”</span></p>

    <p class="duz" xml:lang="tr"><span class="duz">Kozan, kaç tram harcamış olursa olsun, kapıya kadar müşterisine eşlik ederdi. Topaz’dan çıktığına emin olmak için.</span></p>

    <p class="duz-ilk-paragraf" xml:lang="tr"><span class="duz">Tezgâhtarların, ölene kadar sürdürdükleri ölümsüz rekabetleri sonucunda gelişmiş bir davranışları vardır. Diğer bir tezgâhtarın, ceviz olduğu için bıraktığı müşteriye girip satmaya çalışırlar. Böylece bir sonraki gün, sabah toplantısında, müdür, hiçbir müşterinin bırakılmaması gerektiğine, turistin ne zaman tram harcayacağının belli olmayacağına, imanın ve tramın kimde olduğunun asla anlaşılamayacağına dair gündelik nutkunu atarken onları örnek gösterir. Bu yüzden, en ceviz müşteri bile dış kapıya kadar uğurlanmalı, başka bir tezgâhtarın turisti yakalayıp satış yapmasına olanak verilmemelidir. Başka bir tezgâhtardan müşteri çalmak, satılamayana satmak bir unvandır. Bıraktığı müşteriye mal satılmış olan bir tezgâhtar, gerçek bir mart gibi meterleyemediği için ahçiği tarafından aldatılmış bir koca gibi hisseder. Turizm, bütün dünya gibi, martlar tarafından yaratılmıştır. Turist, İsveçli bir vücut şampiyonu mart olsa bile tezgâhtarın meteri sayılır. Tezgâhtar mart, turist ahçiktir. Satmak, meterlemektir. Pezevenkse rehberdir. Bütün bunlara evsahipliği yapan binaya da</span> <span class="italik">center</span> <span class="duz">denir. Turizm pornografiktir. Bu yüzden</span> <span class="italik">center</span><span class="duz">’lara giren gruplardaki on sekiz yaşın altındakiler için acenteye paks başı verilmez.</span></p>

    <p class="duz-ilk-paragraf" xml:lang="tr"><span class="duz">Topaz’ın yan bahçesine açılan çıkışta duruyorlardı. Kozan, Saim, rehber ve grup. Kozan, Gerard’a son kez baktı ve İsviçreli’yle tokalaştı.</span></p>

    <p class="duz" xml:lang="tr"><span class="duz">“Tanıştığımıza memnun oldum. İyi yolculuklar.”</span></p>

    <p class="duz" xml:lang="tr"><span class="duz">“Neyin değerli olduğunu artık biliyorum. Hoşça kal Kozan.”</span></p>

    <p class="duz" xml:lang="tr"><span class="duz">Tezgâhtar, Sylvie’nin elini, küçük ahçiklerin yanaklarını öptü. Bir saat önce tokarlamak üzere odaya kapattığı baldızın adını, ahçiğe yaptıklarını ve hissettiklerini çoktan unutmuş olan Kozan, otobüslerine doğru yürüyen aileye el salladı.</span></p>

    <p class="duz" xml:lang="tr"><span class="duz">Rehber, Saim’le tokalaşıp öpüştü. Çok heyecanlıydı. Hayatı değişecekti. Grubun arkasından koştu. Cam kapılar, aralarında ya da yaklaşan hiçbir şey olmadığı için birbirlerine doğru kaydılar. Kapı kapandı ve Saim ile Kozan içeride kaldı. Birbirlerine baktılar. Düşündüğünü ilk söyleyen Saim’di.</span></p>

    <p class="duz" xml:lang="tr"><span class="duz">“Bu neydi böyle?”</span></p>

    <p class="duz" xml:lang="tr"><span class="duz">“Bilmiyorum papi.”</span></p>

    <p class="duz" xml:lang="tr"><span class="duz">“Ne kadarla çıktılar, biliyor musun?”</span></p>

    <p class="duz" xml:lang="tr"><span class="duz">“Hayır.”</span></p>

    <p class="duz" xml:lang="tr"><span class="duz">“Bir milyon üç yüz bin yumoşla!”</span></p>

    <p class="duz" xml:lang="tr"><span class="duz">“Siktir!”</span></p>

    <p class="duz" xml:lang="tr"><span class="duz">“Papi, çok ciddiyim. Bir milyon üç yüz bin. Neredeyse iki milyon çikolata.”</span></p>

    <p class="duz" xml:lang="tr"><span class="duz">“Ne yapmak istiyorum, biliyor musun?”</span></p>

    <p class="duz" xml:lang="tr"><span class="duz">“Ne?”</span></p>

    <p class="duz" xml:lang="tr"><span class="duz">“Pafküf!”</span></p>

    <p class="duz" xml:lang="tr"><span class="duz">Saim, ceketinin sağ kanadını açıp, iç cebindeki sarılmış pafküfü hafifçe çekip ucunu gösterdi.</span></p>

    <p class="duz" xml:lang="tr"><span class="duz">“Yürü!”</span></p>

    <p class="duz" xml:lang="tr"><span class="duz">“Hayko’yu görmeye gitmeyelim mi?”</span></p>

    <p class="duz" xml:lang="tr"><span class="duz">“Deşala, mart sevincinden ne yapacağını şaşırdı. Sami’yle konuşuyordur. Papi, Asiltur’a ne kadar verecekler biliyor musun?”</span></p>

    <p class="duz" xml:lang="tr"><span class="duz">“Yüzde otuz iki?”</span></p>

    <p class="duz" xml:lang="tr"><span class="duz">“Otuz sekiz. Bir de rehber hanutu var: yüzde altı.”</span></p>

    <p class="duz" xml:lang="tr"><span class="duz">“Hayvan gibi tram eder. Grubun ne kadarı nakit?”</span></p>

    <p class="duz" xml:lang="tr"><span class="duz">“Bilmiyorum ama yüz bin yumoş civarında. Sami’nin bir yerlerden çıkarıp Asiltur’a hanutunu vermesi lazım. Bir hafta içinde.”</span></p>

    <p class="duz" xml:lang="tr"><span class="duz">“Vardır o pörçte tram. Artık Topaz’ı Asiltur’a boğar.”</span></p>

    <p class="duz" xml:lang="tr"><span class="duz">“Haydi Kozan, camper.”</span></p>

    <p class="duz-son-paragraf-1" xml:lang="tr"><span class="duz">İki tezgâhtar, kravatlarını aynı anda gevşetip binanın arka kapısına yürüdü. Dışarı çıktıklarında güneş gözlerini kıstırdı. Alışmaları bir dakika sürdü. Arabaların arkasına geçip pafküfü alevlediler. İkinci nefesi Kozan çekti. Antalya sıcaktı. Antalya yanıyordu. Ama yangından mal kaçırmakla meşgul olan insanların umurunda değildi. Antalya sönene kadar da böyle sürecekti. Güneşin içeri alınmadığı binalarda tezgâhlar atılacak ve ardından pafküf çiğnenecekti.</span></p>

    <p class="duz-son-paragraf-2" xml:lang="tr"><span class="duz">Antalya’nın sönmesi için turizmin yön değiştirmesi gerekir. Tatil göçlerinin batıdan doğuya değil, doğudan batıya gerçekleşmesi gerekir. Böyle bir ihtimalse, on milyon yıl sonra dünyada hayat olması kadar düşüktür. Çünkü turist, güneşle yaşıt olmak için, doğduğu yere kadar giden kişidir. Sarı doğup kırmızı batan güneş gibi, turist de beyaz gelip siyah gitmeye yemin etmiştir. Güneş batıdan doğana kadar turizm doğuya ait kalacak ve Antalya yanmaya devam edecektir. Bu yüzden kıyıları ıslaktır. Bu yüzden kıyıları Akdeniz’dir. İnsanın topraktan geldiğinin kanıtı, her yıllık izninde ateş ve suya koşmasıdır. Antalya ve Akdeniz.</span></p>
  </div>
</body>
</html>