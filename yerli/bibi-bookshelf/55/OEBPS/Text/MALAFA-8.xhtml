<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>MALAFA-8.xhtml</title>
  <link href="../Styles/template.css" rel="stylesheet" type="text/css"/>
<meta name="Adept.resource" value="urn:uuid:7414c3b3-8b38-4cd5-99b1-fd86ebe692bd"/>
</head>

<body>
  <div class="generated-style" id="malafa">
    <h1 class="foto-ustten-bosluklu" id="toc-anchor" xml:lang="tr"><span class="generated-style"><img alt="basliklar_bos.jpg" class="generated-style" src="../Images/basliklar_bos_fmt8.jpeg"/></span></h1>

    <p class="duz-ilk-paragraf-x" xml:lang="tr"><span class="duz">Nasıf, yapabildiği kadar gülümseyerek aileyi selamladı. Kozan’ın oltasındaki balığın ne kadar büyük olduğunu anlamaya çalıştı. Yanından, yüzüne bakmadan geçen Kozan’ın kulağına fısıldadı:</span></p>

    <p class="duz" xml:lang="tr"><span class="duz">“Tezgâha ben gireceğim.”</span></p>

    <p class="duz" xml:lang="tr"><span class="duz">Kozan durdu ve Gerard’ın omzuna dokundu.</span></p>

    <p class="duz" xml:lang="tr"><span class="duz">“Evet, bu beyefendiyle tanışmanızı isterim. Kendisi bizim halkla ilişkiler sorumlumuzdur. Bir şey içmeyi arzu eder misiniz, diye soruyor.”</span></p>

    <p class="duz" xml:lang="tr"><span class="duz">Nasıf’a bakarak konuştuğu için müdür yardımcısı, yüzündeki gülümsemeyle birlikte donmuştu. Gerard’ın uzanan elini sıktı ve Kozan’a baktı.</span></p>

    <p class="duz" xml:lang="tr"><span class="duz">Gerard gülüyordu.</span></p>

    <p class="duz" xml:lang="tr"><span class="duz">“Tabiî. Audrey ile Maude’a kola, bize de iki kahve lütfen. Sütlü.”</span></p>

    <p class="duz" xml:lang="tr"><span class="duz">Kozan, abartılı bir nezaketle tercüme etti ve ekledi:</span></p>

    <p class="duz" xml:lang="tr"><span class="duz">“Bana da bir sütlü kahve.”</span></p>

    <p class="duz" xml:lang="tr"><span class="duz">Nasıf’ın siparişi kabul etmekten başka çaresi ve Fransızcası yoktu.</span></p>

    <p class="duz-ilk-paragraf" xml:lang="tr"><span class="duz">Tezgâhtar müşteriyi ısıtır ve ilk parçayı satar. Malı büyütmek ya da fiyat yapmak için yetkili biri çağırılır. Yetkili kişi, atölye ustasından patrona kadar herkes olabilir ancak</span> <span class="italik">center</span><span class="duz">’da asgari bir disiplin varsa tezgâha sadece müdür yardımcıları ve müdürler girebilir. Satış tamamlanırsa, fiyatı yapan tezgâhı sahiplenir, tamamlanmazsa suçu tezgâhtara atar. Kalın müşterilerin tezgâhlarına girmek, müdür yardımcıları için risksiz bir gösteriş yoludur. Satıştan pay çalmak bir</span> <span class="italik">center</span> <span class="duz">geleneğidir.</span></p>

    <p class="duz" xml:lang="tr"><span class="duz">Saim’in info verdiği grup, Hayko tarafından dağıtılmıştı. Asiltur’la olan anlaşma diğer acentelerden farklıydı. Diğerlerine paks başı tram veren Topaz, Asiltur’la hanutuna çalışıyordu çünkü Asiltur İsviçrelilerine güveniyordu.</span></p>

    <p class="duz-ilk-paragraf" xml:lang="tr"><span class="duz">Ceviz müşterili toplama acenteleri, turistleri plajlardan kaldırıp günlük turlara çıkarır ve iki harabe arasında</span> <span class="italik">center</span><span class="duz">’lara sokarlar. Kapılardan giren kelle başına, günün şartlarına göre yirmi yumoştan seksen yumoşa kadar para alırlar. Yapılan bütün satışlarsa</span> <span class="italik">center</span><span class="duz">’a kalır. Genelde Alman, Fransız ve Hollandalıyla çalışan büyük acentelerin politikası da bu yöndedir.</span> <span class="italik">Center</span><span class="duz">, grubun içinden çıkacak olan köpekbalığına güvenip paks başı tramını verir. Gruptan işçi de çıkar, patron da. Ama söz konusu olan İsviçrelilerse, her şey değişir. Acente, grubunun iş yapacağına inanır ve</span> <span class="italik">center</span><span class="duz">’la cironun yüzdesine anlaşır. Bütün bunlar, insana Las Vegas’ı anımsatır. Ama zaten bir</span> <span class="italik">center</span> <span class="duz">pazarlamacısının acenteciyle anlaştığı masa yeşil çuhayla kaplı olandır.</span></p>

    <p class="duz-ilk-paragraf" xml:lang="tr"><span class="duz">Hayko gergindi. En ağır tezgâhtarlarına dağıttığı grubun mutlaka yirmi bin yumoşu geçmesi gerekiyordu.</span></p>

    <p class="duz-ilk-paragraf" xml:lang="tr"><span class="duz">İnfo verilirken, grubu dağıtacak olan kişi, müşterileri tek tek inceler. Saç tıraşlarını, aksesuvarlarını, giysilerini, beden dillerini, ayakkabılarını, yürüyüşlerini ve varsa rehberin tüyolarını dikkate alarak zihninde bir sınıflandırma yapar. En ağırdan en cevize kadar giden müşteri sınıflandırmasına uygun tezgâhtarları yanına çağırarak dağıtımı yapar. Grup dağıtmak zordur. İnfodan sıkılıp çevresini izleyenlere yakalanmamak ve yanlış müşteriyi yanlış tezgâhtara vermemek gerekir. Bazı</span> <span class="italik">center’</span><span class="duz">lardaysa ilkel avlanma biçimleri geçerlidir. İnfo biter ve grubun çevresini sarmış tezgâhtarlar bir karambol içinde istedikleri müşteriye girerler. O manzara, turizmin, hayvan belgesellerine en çok benzediği andır. Sadece kükremeler yerine kahkahalar vardır.</span></p>

    <p class="duz-ilk-paragraf" xml:lang="tr"><span class="duz">Kozan’la göz göze gelen Hayko, başını sallayarak müşterinin nasıl olduğunu sordu. Kozan, göz kapaklarını aynı anda iki saniyeliğine indirerek başını sağa eğdi. Hayko biraz da olsa rahatladı. Saim, sakallı köpekbalığıyla ayaküstü konuşuyordu. Mustafa, dacik çiftle ilgileniyor, Feyza’ysa, şişko çiftin zincirlerini cilalatmak üzere boyunlarından söküyordu. Rehberin tüyo verdiği hasır şapkalı ahçiğe ve martına Gabor bakıyordu. Grubu bozma ihtimali olan siyahlar içindeki mart ve ahçiği oyalama göreviyse Oço’ya verilmişti. Diğer müşterilerse gerçekten cevizdi çünkü şimdiden bir araya gelmişler, sohbet ediyorlardı. Hayko sinirleniyordu. Birbiriyle sohbet eden turistler asla müşteriye dönüşemezlerdi. Çevrelerinde dönüp dolaşan tezgâhtarlara, tavana bakarak bağırıyordu.</span></p>

    <p class="duz" xml:lang="tr"><span class="duz">“Dağıtın şunları!”</span></p>

    <p class="duz" xml:lang="tr"><span class="duz">Mustafa, dacikleri salonun uzak bir köşesine götürdüğü için rahatça Türkçe konuşuluyordu. Kozan’ın planıysa basitti. Safir odasına yerleşmek ve en az dört saat boyunca oradan çıkmamak.</span></p>

    <p class="duz" xml:lang="tr"><span class="duz">“Nasıl olsa zamanımız var. İsterseniz, önce oturup kahvelerimizi içelim. Buyurun.”</span></p>

    <p class="duz" xml:lang="tr"><span class="duz">Hayatlarında ilk kez bu kadar büyük bir kuyumcuya girmiş olan Jouvet ailesinin Kozan’ı takip etmekten başka çaresi yoktu. Ama Gerard da Kozan’ı uyarmakta gecikmedi.</span></p>

    <p class="duz" xml:lang="tr"><span class="duz">“Bakın, biz bir şey satın almayacağız. Zamanınızı bizimle kaybetmeyin. Eminim çok daha iyi müşteriler vardır.”</span></p>

    <p class="duz" xml:lang="tr"><span class="duz">Kozan benzer cümleleri yüzlerce kez duymuştu. Tezgâhtarlığa başladığı ilk aylarda dinleyip hayal kırıklığına uğradığı sözlere artık önem vermiyordu. Ne kızardı, ne üzüldü, ne de sinirlendi. Umursamadı çünkü Hayko’nun sözlerini yıllar önce aklına kazımıştı.</span></p>

    <p class="duz" xml:lang="tr"><span class="duz">“Evladım, her şey hayırla başlar. Müşteri ‘Hayır!’ der. Ben, ‘Hayırdır!’ derim.”</span></p>

    <p class="duz" xml:lang="tr"><span class="duz">Safir odasının önünde bekleyen çırağa, “İçecek söyledim, buraya yolla. Bir yere de kaybolma. Bana lazım olacaksın” diyen Kozan, kapının önünde durup, hemen ardındaki Gerard’a yanıt verdi.</span></p>

    <p class="duz" xml:lang="tr"><span class="duz">“Rica ederim Bay Jouvet. Bu benim görevim. Ayrıca herkesin bildiği gibi önemli olan kazanmak değil, yarışmaktır! Bir şey satın almak zorunda değilsiniz. Size sadece Topaz hakkında birkaç bilgi daha vereceğim. Belki gelecek yıl için işinize yarar. Laf aramızda, sabahtan beri hiçbir şey içmedim. Ben de sizin sayenizde bir kahve içmiş olurum.”</span></p>

    <p class="duz" xml:lang="tr"><span class="duz">Kozan’ın yüz hatları belirsizdi. Yüzü, macundan yapılmış gibiydi. Mimikleri bir pandomimcininkine benziyordu. Sempatikse bir koala, sinirliyse bir iguana gibi görünüyordu. Şimdilik sempatikti ve kimse bir koalanın kahve içmesini engelleyemezdi.</span></p>

    <p class="duz" xml:lang="tr"><span class="duz">“Tamam o zaman” dedi Gerard.</span></p>

    <p class="duz" xml:lang="tr"><span class="duz">“Anlaştık.”</span></p>

    <p class="duz" xml:lang="tr"><span class="duz">Dört kişilik aile dört koltuğa oturdu ve Kozan, üzeri camla kaplı masanın ardındaki deri koltuğa geçti. Çevresine bakan Bayan Jouvet kendisine hakim olamadı.</span></p>

    <p class="duz" xml:lang="tr"><span class="duz">“Ne kadar güzel şeyleriniz var!”</span></p>

    <p class="duz" xml:lang="tr"><span class="duz">“Teşekkür ederim” dedi Kozan ve devam etti.</span></p>

    <p class="duz" xml:lang="tr"><span class="duz">“Üstelik sahip olması da çok kolay. Biz, Türkiye’de para kazanmanın ne kadar zor olduğunu, atlattığımız ekonomik krizler sayesinde öğrendik. Bakın, Topaz, Ermeni bir aileye aittir. Yüzyıl önce Osmanlı İmparatorluğu’na hizmet veren aile, şimdi gördüğünüz bu mücevherleri yaratıyor. Ama ne yazık ki bir toptancı olmaktan öteye geçemiyorlar. Bu da bir üretici için üzücü bir durum. Aslında bu, ne böyle hipermarket büyüklüğünde bir mağaza ne de binlerce mücevher üretimiyle gidebilecek bir iş. Buradaki tek amaç koleksiyonu tanıtmak. Çınarcıyan adındaki bu ailenin tek hayali Place Vendôme’da kırk metrekarelik bir mağazaya sahip olup, duvarına Çınarcıyan yazmak. O zaman ne olacak?”</span></p>

    <p class="duz-ilk-paragraf" xml:lang="tr"><span class="duz">Her ne kadar tezgâhtarın hası az konuşur, çok konuşturur dense de, İsviçrelilere atılacak bir tezgâhta kullanılacak kelime sayısıyla roman yazılır.</span></p>

    <p class="duz-ilk-paragraf" xml:lang="tr"><span class="duz">Gözünün bebeklerine bakan Kozan’ı keyifli bir dikkatle dinleyen Gerard, masaya dayadığı sağ dirseğinin uzantısındaki eli hafifçe sallayarak “Her şey daha pahalı olacak!” dedi.</span></p>

    <p class="duz" xml:lang="tr"><span class="duz">“Abartmıyorum Bay Jouvet. En az beş katı olacak. Şimdilik asla parayla satın alınamayacak bir şeye sahip olmaya çalışıyorlar. Çınarcıyanlar, tanınmak istiyor. Şimdi siz, buradan bir mücevher alsanız, eve döndüğünüzde komşularınız soracak: nereden aldın, kaça aldın? Telaffuz edilen her Topaz kelimesi, Çınarcıyanlar için bir kazanç. Bütün bunları bir tanıtım çalışması olarak görün. Zaten bu yüzden bir sürü kolaylık sağlıyorlar. Örneğin, aşağıda sözünü ettiğim sertifika. Satın alınan bütün mücevherler beş yıllık bir garantiye sahip. Bu garanti size etiket fiyatı üzerinden değiştirme hakkı veriyor. Normalde böyle bir uygulama yapması için insanın deli olması gerekir. Ama uzun vadeli yatırımlar, uzun vadeli fedakârlıklar gerektirir. Eminim sizin işinizde de böylesi süreçler yaşanıyordur.”</span></p>

    <p class="duz" xml:lang="tr"><span class="duz">Kozan tam zamanında sustu. İsviçrelinin kendisi hakkında konuşmasına izin verdi. Tek aksilik, bir anlığına Gerard’ın dikkatini dağıtan garsondu. Girdi ve içecekleri dağıttı. Üzerinde safir ve pırlantaların bulunduğu on sekiz ayar altından mücevherlerin doldurduğu odada, çok uzaklardan gelmiş bir Romand aksanı uçuşmaya başladı.</span></p>

    <p class="duz" xml:lang="tr"><span class="duz">“Ben toprak insanıyım. Fedakârlığın ne olduğunu çok iyi bilirim. On altı yaşımdan beri çalışıyorum. Karım da öyle. Her şeyi birlikte yaptık.”</span></p>

    <p class="duz" xml:lang="tr"><span class="duz">“Kaç yıldır evlisiniz?”</span></p>

    <p class="duz" xml:lang="tr"><span class="duz">“Ocakta yirmi bir yıl oldu. Başlangıçta, dışarıdaki salon kadar bir toprağımız vardı. Ama yılmadık. Hep çalıştık. On altı yaşımdan beri sabah sekizden sonra uyandığımı anımsamam. Hala da öyledir. Hiçbir şey kolay kazanılmıyor. Üstelik İsviçre’de hayat, sanıldığı kadar kolay değil. Dışarıdan bakınca bütün dünya İsviçre’yi dev bir kasa gibi görüyor. Bir sürü banka ve içlerinde yığınla para. Ama göz ardı ettikleri bir şey var: O paralar İsviçrelilere ait değil!”</span></p>

    <p class="duz-son-paragraf-1" xml:lang="tr"><span class="duz">Kozan, Gerard’ın zeki olduğunu ve tezgâhın sandığı kadar basit geçmeyeceğini anladı. Kızlara iki ceviz küpe verebilir ve aileyi başından savabilirdi ama kanıtlaması gereken bir tezgâhtarlığı vardı.</span></p>

    <p class="duz-son-paragraf-2" xml:lang="tr"><span class="duz">Tezgâhtarlıkta an önemlidir. Bilgi, tecrübe ve başarılarla dolu bir geçmiş kimseyi ilgilendirmez. Her müşteri yeni bir yetenek sınavıdır. Dünü kimse anımsamaz. Çünkü tezgâhtar belleği sarhoştur ve onu sarhoş eden de yaşadığı hayattır. Tezgâhtarın çevresindeki her şey o kadar hızlı değişir ki başı ve gözü dönmüştür.</span></p>
  </div>
</body>
</html>