<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>MALAFA-12.xhtml</title>
  <link href="../Styles/template.css" rel="stylesheet" type="text/css"/>
<meta name="Adept.resource" value="urn:uuid:7414c3b3-8b38-4cd5-99b1-fd86ebe692bd"/>
</head>

<body>
  <div class="generated-style" id="malafa">
    <h1 class="foto-ustten-bosluklu" id="toc-anchor" xml:lang="tr"><span class="generated-style"><img alt="basliklar_bos.jpg" class="generated-style" src="../Images/basliklar_bos_fmt12.jpeg"/></span></h1>

    <p class="duz-ilk-paragraf-x" xml:lang="tr"><span class="duz">Gerard, hayatı boyunca bu kadar çok art arda “Evet!” dememişti. En önemlisiyse, artık Topaz’da olduğunu düşünmüyor, turistik bir turun herhangi bir noktasında ilginç biriyle tanışma fırsatını yakaladığı için kendini iyi hissediyordu. Türkiye, gerçekten de mükemmeldi. Şimdilik. Kozan’la tanıştığından beri merak ettiği bir konu vardı.</span></p>

    <p class="duz" xml:lang="tr"><span class="duz">“Nasıl oluyor da Fransızca’yı bu kadar iyi konuşuyorsunuz?”</span></p>

    <p class="duz" xml:lang="tr"><span class="duz">Ama tezgâh kontramanyaktı.</span></p>

    <p class="duz" xml:lang="tr"><span class="duz">“Yolculuklar insana her şeyi öğretir. Bazen kendimizi o kadar hayatımıza kapatıyoruz ki dışarıda neler olup bittiğini unutuyoruz. Hatta dünyayı öğrenemeden ölüyoruz. Hayatımız çalışmakla, kazandıklarımızı biriktirmekle geçiyor. Peki ya sonra? Evet, çocuklarımız için yapıyoruz her şeyi. Bizden sonrası için. Ama para harcarken yaptığımız tercihler belirliyor kimliğimizi. Bazen durup düşünmek gerekiyor. Neden çalışıyorum? Rahat bir hayat için. Peki o rahat hayatı yaşayacak olan kişi yani kendim için ne yapıyorum? Hiçbir şey. İnsanın kendini şımartması ruhsal dengesini sağlaması için şart. Çünkü ancak ruhsal dengeye sahip biri her sabah kendisini sorgulamadan yatağından kalkıp çalışmaya gidebilir. Belki de burası, bunun için vardır. İnsanların kendilerini şımartmalarına yardımcı olmak için. Matematikle hesaplanan hayatlara biraz romantizm katmak için. Bu yüzden tatile çıkmıyor muyuz? Bu yüzden sinemaya gitmiyor muyuz? Bu yüzden birbirimize ‘Seni seviyorum!’ demiyor muyuz?”</span></p>

    <p class="duz" xml:lang="tr"><span class="duz">Gerard’ın ahçiği Kozan’a o kadar çok hak veriyordu ki dayanamadı.</span></p>

    <p class="duz" xml:lang="tr"><span class="duz">“Geleceğe hazırlanmak için o kadar zaman harcanıyor ki bugün kaybolup gidiyor.”</span></p>

    <p class="duz" xml:lang="tr"><span class="duz">“İnsan kendine haksızlık eden tek hayvan, hanımefendi. Ne yazık ki böyle.”</span></p>

    <p class="duz" xml:lang="tr"><span class="duz">Kozan ayağa kalktı. Bir an için ayağa kalkmasının Jouvet ailesini de hareketlendireceğini düşündü ve heyecanlandı. Ama oturduğu koltuğu geriye sürüklemiş ve ayaklarının üzerindeydi. Bir şeyler söylemesi gerekiyordu. Herkesin sakin olduğundan emin olmak için.</span></p>

    <p class="duz" xml:lang="tr"><span class="duz">“Bizim bir geleneğimiz vardır. Türkiye’ye ilk kez ayak basanlara kahveden sonra rakı ikram ederiz.”</span></p>

    <p class="duz" xml:lang="tr"><span class="duz">“Biliyorum” dedi Gerard.</span></p>

    <p class="duz" xml:lang="tr"><span class="duz">“Otelde içtim. Çok sert. Ricard’a benziyor.”</span></p>

    <p class="duz" xml:lang="tr"><span class="duz">“Anason toprak gibi kokar. Ve toprak kadar da saftır. Tatilse anı demektir. Şimdi belleklerinize bir anı daha ekleyelim. Bayan Jouvet, siz de tadına bakarsınız herhalde. Gelecek olan rakı, Antalya’da özel olarak üretiliyor. Sadece bu bölgeye has bir tadı var.”</span></p>

    <p class="duz" xml:lang="tr"><span class="duz">“Bilmem” diyen Bayan Jouvet’ye başını gülümseyerek sallayan Kozan dört adımda kapıya ulaştı ve ardındaki çırağa “İki rakı söyle. Okkalı” dedi. Odadan tamamen çıkmamış, sadece başı, kapı aralığından dışarı sarkmıştı. Jouvet ailesini yalnız bırakmaya niyeti yoktu. Başını içeri soktu. Kapıyı kapadı ve sanki o an ilk kez görmüş gibi odanın diğer tarafındaki iç vitrine doğru yürüdü.</span></p>

    <p class="duz" xml:lang="tr"><span class="duz">“Şimdi size bir şey göstereceğim ve ne demek istediğimi anlayacaksınız.”</span></p>

    <p class="duz" xml:lang="tr"><span class="duz">Asansörde aklına gelmiş olan yirmi dört bin yumoşluk setin, üzerinde safir ve pırlantalar taşıyan sallantılı kolyesini vitrinden çıkardı. Tek hamlede kolyenin etiketini koparıp ceketinin iç cebine koydu. Hareketini gizleyen sırtıydı. Bayan Jouvet’nin boyun ölçüsünü ilk bakışta almış ve kolyenin ahçiğe uyacağından emin olmuştu. Ama şimdilik, kolye kimsenin boynuna takılmayacaktı. Jouvet ailesinin küçük ahçikleri Kozan’ı hayranlıkla izliyorlardı. Her ne kadar ilgilenmiyormuş gibi görünse de göz göze geldikleri her an “Seni meterlemek istiyorum!” dercesine baldıza bakan Kozan, Jouvet’lerin kızı Maude’un saçlarını okşayıp “Bir gün belki sen de böyle bir kolyenin sahibi olursun” diyerek gülümsedi.</span></p>

    <p class="duz" xml:lang="tr"><span class="duz">“Bunun için babana bunu satmam ve annenin ölmesini beklemen gerekecek” diye eklemedi. Maude, Kozan’ın elindeki kolyeye bakıp konuştu:</span></p>

    <p class="duz" xml:lang="tr"><span class="duz">“Çok güzel!”</span></p>

    <p class="duz" xml:lang="tr"><span class="duz">İç geçirir gibi, aldığı nefese, sessiz ama duyulacak yükseklikte bir “Evet” karıştıran Kozan koltuğuna oturup masanın çekmecesinden bir tabla çıkardı. Kolyeyi tablanın üzerine yerleştirip masaya bıraktı. Kolyeyi kalp biçiminde yaymıştı. Manikürlü tırnaklarıyla gurur duydu. Gerard’ın kolyeye bakmak için hafifçe öne eğilmesini izledi ve tezgâh devam etti.</span></p>

    <p class="duz" xml:lang="tr"><span class="duz">“İnsanlar çoğu zaman gerçekleştiremeyecekleri hayaller kuruyorlar. Hayallerini gerçekleştirememelerinin nedeni, nasıl yapacaklarını bilememeleri ve karşılarına fırsatların çıkmaması. Ama her şey bir karşılaşmadan ibaret. Bir çok şeyin yan yana gelmesinden. Bu kolyeyi size neden gösteriyorum? Çünkü bir hikayesi var.”</span></p>

    <p class="duz-ilk-paragraf" xml:lang="tr"><span class="duz">Tezgâhtarlığın zorluklarından biri tekrardır. İnsanın en zor dayanabildiği çalışma koşulu olan tekrar, sağlıklı bir aklın ani ölümüne neden olur. Aynı cümleleri aynı mimikler eşliğinde iki bin kez söylemiş olan tezgâhtar, artık ne dediğini duymuyordur. Başka konular üzerinde yoğunlaşıyor, müşterisinin banka hesabında ne kadar tramı olduğunu ya da yanındaki ahçiğin vardik rengini tahmin etmeye çalışıyordur. Kendisini duymayan tezgâhtar, konuşmasının hangi bölümünde olduğunu karşısındakinin yüz ifadesinden anlar.</span></p>

    <p class="duz-ilk-paragraf" xml:lang="tr"><span class="duz">Adı Audrey olan baldızın eteğinin altındaki vardiğin turuncu olduğunu düşünen Kozan, Gerard’ın meraklı bakışının ağırlığını hissedip ağzından çıkan son kelimelerin neler olduğunu anımsadı. Aklının ani ölümü ve dirilmesinden kaynaklanan kısa sessizlik işe yaramış ve Jouvet ailesini heyecanlandırmıştı. Kolyenin hikâyesi geç de olsa geldi.</span></p>

    <p class="duz" xml:lang="tr"><span class="duz">“Kaşmir, etnik savaşların yüz yıllardır devam ettiği bir bölge. İnsanın gaddarlığının ölçülemeyecek kadar büyük olduğunu kanıtlayan bir şiddetin hüküm sürdüğü unutulmuş bir toprak. Ama Tanrı tarafından değil. Çünkü Kaşmir, dünyanın en değerli safirine sahip. Ancak şu an madenleri bombalardan çökmüş ve insanları savaştan bıkmış durumda. Kimse artık Kaşmir’e safir çıkarmaya gidemiyor. Tanrı’nın armağanını insan yok ediyor. Bundan elli üç yıl önce Çınarcıyan ailesinin iki üyesi, Rober ve Jan, özel bir koleksiyon yaratmak için Kaşmir’den safir almaya gidiyor. Bir madenle anlaşıp bin iki yüz karat safir alıyorlar. Ancak Kaşmir’den Türkiye’ye karayoluyla gelmek zorunda oldukları için korkuyorlar. Safirleri üzerlerine saklayıp yola çıkıyorlar. İran sınırının yakınlarında eşkıyalar tarafından durduruluyorlar. Rober, Jan’dan dört yaş büyük. Konuşmayı o yapıyor. Kendilerini bırakmaları için eşkıyalara para teklif ediyor. Ama eşkıyalar kabul etmiyor. Rober’in üstünü arayıp safirleri buluyorlar. Sıra Jan’a gelince, küçük Çınarcıyan direniyor ve eşkıyalar Jan’ı vuruyor. Rober’in gözleri önünde Jan’ın bedenine sardığı safir dolu keseleri alıp gidiyorlar. Rober, Jan’ın yanına çöküyor ve bilincini kaybetmekte olan kardeşine sarılıyor. Jan, son nefesini Rober’in kulağına vererek şöyle diyor: ‘Bana neyin değerli olduğunu sen öğrettin.’ Jan’ın sağ yumruğunun içinden dokuz karat safir çıkıyor.”</span></p>

    <p class="duz" xml:lang="tr"><span class="duz">Kozan’ın gözleri nereden geldiği belli olmayan yaşlarla dolmuş ve Gerard’ın karısına bakarak hikâyeyi bitirmişti. Odadaki sessizlik büyüktü. Audrey ve Maude egzotik bir film izlemiş gibi ağızlarını açmış Kozan’a bakıyorlardı. Gerard, Kozan’ın hikayesindeki yalanları hesaplayamayacak kadar köylüydü. Önündeki kolyeye bakan Kozan, üzerindeki safirleri işaret parmağının ucuyla okşayarak konuştu:</span></p>

    <p class="duz" xml:lang="tr"><span class="duz">“Neyin değerli olduğunu bilen bir adamın avucundan çıkmış safirlerle, işte bu kolye yapıldı.”</span></p>

    <p class="duz" xml:lang="tr"><span class="duz">Gerard, masanın üzerindeki tablayı bir refleks sonucu kendine doğru çekti ve kolyeye yakından baktı. Uğruna ölünmüş taşları görmek istedi. Neyin değerli olduğunu artık bilmiyordu çünkü aklı karışmıştı. Karışanları düzeltmek görevi Kozan’a aitti.</span></p>

    <p class="duz" xml:lang="tr"><span class="duz">“Rober Çınarcıyan, bu kolyeyi elli yedi yılında yaptırdı. Üzerine yedi karat baget kesimli pırlanta koydurdu. Beyaz altının Kaşmir safiri mavisiyle çakışıp duru bir estetiğin doğmasını sağladı. Yıllarca bir kasada kaldı. Rober’in torunu Hayko bu mağazayı kurdu ve kolyeyle övünebilmek için onu vitrine yerleştirdi. Ancak Jan’ın dul eşi, haklı olarak bu kolyeden nefret etti. Zavallı kadın, daima kolyenin satılmasını istedi ama ailenin erkekleri bunu bir bayrak gibi gördüler. Oysa şimdi seksen üç yaşındaki kadın hayatının son günlerini yaşıyor ve son isteği kolyenin satıldığını bilmek. Jan’ın ancak böyle huzur bulabileceğine inanıyor. Jan bir işadamı değildi. Ticaretten anlamıyordu. O bir sanatçıydı. Nadir olan her şeyle ilgilenirdi. Eğer bu kolyeyi görseydi, hayatını bir sanat eserine adadığı için mutlu olurdu. Ancak tabiî, kolyenin kime satılacağı büyük bir sorun. Öyle biri olmalı ki neyin değerli ve aile için fedakârlığın ne olduğunu bilmeli. Kolyeyi taşıyacak kadının gözleri, onurlu bir ailenin bu mirasıyla parlamalı.”</span></p>

    <p class="duz-son-paragraf-1" xml:lang="tr"><span class="duz">Daha iyi bir zamanlama olamazdı. Kapı çalındı. Kozan “Evet!” dedi. Garson girdi ve rakıları Gerard ile karısının önündeki sehpaya bıraktı. Hepsi bir sessizlik içinde oldu. Garson çıkana kadar Kozan konuşmadı. Önündeki soğumuş kahve fincanını hafifçe kaldırarak: “Jan Çınarcıyan’ın ve kolyeyi taşıyacak kadının şerefine!” dedi. Gerard ve karısı, aldıkları ilk yudumda Antalya’da özel olarak üretilen rakının ne kadar farklı bir tadı olduğunu düşündüler. Rakının kalanı, Topaz’ın mutfağındaki Yeni Rakı şişesinin içindeydi. Antalya’da hiçbir şey özel olarak üretilmezdi. Özel olan tezgâhtarlardı.</span></p>

    <p class="duz-son-paragraf-2" xml:lang="tr"><span class="duz">Mücevher gerekli bir emtia değildir. Ancak hayal, gerçeğe katlanmak için gereklidir. Temel gıda, giyinme ve barınma gibi bedene yönelik harcamalar eti, hayaller ruhu doyurur.</span> <span class="italik">The Man Who Sold The World</span> <span class="duz">adlı şarkı, dinleyene şunu sordurur:</span> <span class="italik">The Man Who Bought The World</span> <span class="duz">kimdir? Dünyayı satın alanların kim olduğunu öğrenmek için Antalya’ya gelmek yeterlidir. Dünyanın tapusunu satanlara tezgâhtar, alanlara turist denir.</span></p>
  </div>
</body>
</html>