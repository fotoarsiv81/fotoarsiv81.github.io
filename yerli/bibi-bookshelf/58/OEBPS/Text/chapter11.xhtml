<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Devir</title>
  <link href="../Styles/main.css" rel="stylesheet" type="text/css" />
</head>

<body class="chapter" xmlns:epub="http://www.idpf.org/2007/ops" epub:type="chapter">
  <div style="display:none;">
    <a id="GBS.0200.01"></a>
  </div>

  <section class="container">
    <h2>Halkımız Yüksek Vicdan Sahibidir</h2>

    <section class="voice1">
      <p>“Dönüşün bir noktasında bazı atomlar, kapıldıkları anafordan bağımsız hareket etmeye başlarlar. Çünkü bazı atomlar diğerlerine göre daha çabuk yorulur, yavaşlarlar. Düzen dediğimiz şey, bu yorgun atomlarla kurulur. Dönmeye, hareket etmeye devam edenler çekirdeği oluşturur, yorgun atomlarsa kabuğu. İşte binalar, hayat, köprüler, sistemler, bankalar, evlilikler,<a id="GBS.0200.02"></a> aklına ne geliyorsa işte, bu kabuk üzerine kurulur. Düzen, ölüme yakın bir bitkinlik üzerine kurulur Dedektif!”</p>

      <p>Babam konuşurken Dedektif Nahit Amca hep tırnaklarını yedi, gözlerini kırpık kırpık yaptı. Sustu, sustu sonra da tırnağını tükürdü:</p>

      <p>“Aydın Abi, ben ne diyorum, sen ne diyorsun!”</p>

      <p>Ben meyhanedeyim. Çünkü annem, anneannemi akşam doktora götürecek. –“Başka boşluğu yokmuş doktorun<a id="GBS.0200.03"></a> Aydın, sen de Ayşe’yle dışarıda halledersin yemek işini.”– Kızılay’da babama verdiler beni annemle anneannem. Meyhaneyi seviyorum ben çünkü köfte patates yapıyorlar bana. Bir de kapısında komik bir şey yazıyor:</p>

      <p><em>“Önce kendine gel sonra meyhaneye / Kalender ol da gir kalenderhaneye / Bu yol kendini yenmişlerin yoludur / Çiğsen başka yere git eğlenmeye.”</em></p>

      <p>Meyhanenin papyonlu adamı Reşit Amca<a id="GBS.0200.04"></a> ben gelince hep onu okur yüksek sesle. Sonra gülerler. Yine öyle oldu, sonra bana patatesle köfte yaptılar. Babamlar da çatalın ucuyla yenen şeylerden yiyorlar. Rakı içerken az az yenir. Hızlı yiyince ayıp olur çünkü. Ona “katık etmek” denir. Bir de yüksek sesle konuşulmaz. O yüzden Dedektif Amca babamla kısık sesle konuşuyor:</p>

      <p>“Yok abi öyle değil! Aydın Abi, yanlış anlama da öyle boş bakıyorsun<a id="GBS.0200.05"></a> birkaç seferdir, dalgınsın filan. Varsa bir dert–”</p>

      <p>“Yok Dedektif boş ver sen beni. Havadis var mı onu söyle?”</p>

      <p>“Abi işte biliyorsun Cihan’ın cinayetiyle ilgili görgü tanığının –vardı ya bu ihtiyar kadın– onun söylediklerini kontrol edeceğiz de boktan bir şey oldu arada.”</p>

      <p>“Kadını vurdular mı yoksa!”</p>

      <p>“Yok abi, onunla ilgili değil... Abi galiba garibanın tekini yakaladık biz. Bu Balgat<a id="GBS.0201.01"></a> Katliamı sanıkları vardı ya iki ülkücü. Abi onların bir tanesi gariban bir çocuk.”</p>

      <p>“Kim?!”</p>

      <p>“Mustafa Pehlivanoğlu... Abi öbürü demiş ki buna, ‘Komünistlerin kahvesine sıkmazsan ben senin kafana sıkarım o.ospu çocuğu!’ Bu gariban da sıkmış tabii. Aydın Abi... Ne bileyim? Yakalamaya o kadar taktım ki kafayı. Hepimiz taktık yani. Bir de Aydın Abi biz kendi canımızla da uğraşıyoruz, biliyorsun.”</p>

      <div style="display:none;">
        <a id="GBS.0201.02"></a>
      </div>

      <p>“Dur dur! Bu ikisi cezaevinden kaçmamışlar mıydı?”</p>

      <p>“Evet abi. Firarı takiben Kütahya’ya gitmiş bunlar. Anlatmadım sana, bayağı film gibi oldu o iş. Biz haber aldık bunlar Kütahya’da bir köyde. İçeri girdik, dört kişiler–”</p>

      <p>Dedektif Amca tırnaklarını yemeyi bıraktı, kollarını böyle yapa yapa anlatıyordu.</p>

      <p>“Baba! Benim tuva... lavaboya gitmem lazım. Kendim gideyim mi?”</p>

      <p>Evde olmayınca<a id="GBS.0201.03"></a> tuvalete “lavabo” denir. Kendim gidebiliyorum ben artık meyhanede bile. Sigara dumanlarının arasından geçtim. Kolumla bulutları yarıyor gibi yaptım. Her masanın kendi bulutu var, bulutun içinde konuşuyorlar:</p>

      <p class="lvl1">“... Yirmi kişi! En az yirmi kişi öldürülüyor her gün! Şimdi bu savaş değilse nedir! Sonra soygunlar... Abi <em>Hürriyet</em> birinci sayfadan sütun ayırmış, görmedin mi? ‘Günün anarşik olayları!’”</p>

      <div style="display:none;">
        <a id="GBS.0201.04"></a>
      </div>

      <p class="lvl1">“Okuyayım da dinle abi, manyak bunlar: <em>Türkiye</em>’<em>nin savunması üç ana platoya dayanmaktadır.</em> Filan falan... <em>Buranın en hassası Sıvas Başyaylası</em>’<em>dır.</em> Falan filan... <em>Sıvas Başyaylası</em>’<em>na Karadeniz</em>’<em>den ulaşan en kestirme yol Fatsa-Aybastı-Sıvas hattıdır.</em> Anladın mı abi? Kahraman Ordu’muz, Fatsa kasabası bağımsızlığını ilan eder, Sovyetlerle anlaşma imzalar, sonra da Sovyet işgali Fatsa’dan başlar<a id="GBS.0201.05"></a> diye korkarlarmış meğer! Manyak bunlar yemin ediyorum! Fatsa kasaba ulan! Kasaba!”</p>

      <p class="lvl1">“Bizim Adıyaman’da siyasetler horoz dövüşlerinde kapışır. Şimdi bu Apocular gelmiş geçende... Oradan bir arkadaş anlattı. Ne olduysa bir gecede örgütlemişler şehri, sonra–”</p>

      <p>“İstanbul’da yakalanmışlar. Geçen hafta firar eden devrimcilerden ikisi işte. Komando düğümü yapılıp bırakmışlar çocukları. İstanbul’dan<a id="GBS.0202.01"></a> arkadaşlar–”</p>

      <p>“Bu erkek muharrirlerimiz hiç sahtekârlık etmesin arkadaş! Sevgi Soysal’ı yaşarken ciddiye almıyorlardı. Kadın ölünce kitaplarını sevdiklerini söylemeye cesaret ettiler!”</p>

      <p>“Bana mı oluyor sadece bilmiyorum ama bazen... Nasıl desem... Tamamen kopuyorum olup bitenden. Sanki bütün bunlar başka bir ülkede oluyormuş gibi. Evet, çok fena, çok korkunç, bunu hissetmemem gerektiğini<a id="GBS.0202.02"></a> biliyorum ama sanki başka bir ülkenin başına geliyormuş gibi bütün bunlar. Ne diyorsunuz buna psikiyatride? Apati mi? Kalp kendini mi koruyor neyse artık–”</p>

      <p class="lvl1">İnsanların bulutlarını kelebek kanadı yaparak bozdum hep.</p>

      <p class="lvl1">Tuvaletin kapısında küçük masası olan yaşlı teyze var. Kocaman küpeli, tülbentli. Bir de onun oğlu var. Aslında büyük ama çocuk gibi. Konuşmuyor o. Biraz korkunç gibi yüzü. Kafasını<a id="GBS.0202.03"></a> böyle böyle yapıyor. Gözleri görmediği için yapıyormuş öyle, ben sormuştum babama. O varken tuvalete gitmekten korkuyorum. Kapıda durdum belki başkası gelir, yalnız kalmam diye. O kadın oğluna gazete okuyordu. Oğlan da havaya gülüyor gibi yapıyordu. Onun gözleri beyaz:</p>

      <p>“Yakışıklı, bak sen bak. Zeki Müren kadınlarla poz vermeye başladı. Anladı ki bu Bülent başına iş açacak... Dediler ya, ‘Bu<a id="GBS.0202.04"></a> erkekten kadına dönme namussuzluğunu Zeki başlattı esasen, Bülent azıttı,’ diye, o da aklınca böyle pozlar verecek de zevahiri kurtaracak! Şuna bak be! Öptüğü kadından daha kadın! Gözleri kirpikleri boyalı. Ulan bunun ruju bile var yakışıklı! Yemin ediyorum ruj sürmüş adam! Sonra Bülent’e laf ediyor... Memleket ikiyüzlü seviyor yakışıklı! Yeminle yalan seviyor bunlar. Anaaa! Bak sen şunlara! Bülent’in<a id="GBS.0202.05"></a> fuardaki afişlerini yırtmışlar. Bak bak! Ulan Allah kahretmesin sizi! Bülent’e bıyık çizmişler! Aman sizden akıllısı yok! Aferin! Millet toptan manyaklaştı da saldıracak yer arıyor. Bu Bülent’i buldular bula bula! O safım da sanıyor ki param var, şöhretim var, kimse bana bir şey yapamaz! Ulan bu memleket it sürüsü. Kendine benzemeyenin gözünü oyarlar be! De mi yakışıklı? Yakışıklım benim!”</p>

      <p><a id="GBS.0203.01"></a>Teyze, oğlunun başını sevdi. Yanaklarını sevdi. Gözleri akmıştı, parmaklarıyla onları sildi. Beni gördü sonra:</p>

      <p>“Buyur hanım kız! Çişin mi geldi?”</p>

      <p>Çiş denmez ki!</p>

      <p>Babamın yanına kaçtım ben. Ama dumanın içinde durdum, görmediler. Babamın gözleri kırmızı olmuş yine, Dedektif Amca kollarını bağlamış, arkaya yaslanmış:</p>

      <p>“Aydın Abi, kusura bakma abi de, sen ne dediğinin farkında mısın?”</p>

      <div style="display:none;">
        <a id="GBS.0203.02"></a>
      </div>

      <p>“Bu basit bir kıskançlık meselesi değil ki Dedektif! Belki Sevgi’nin görüştüğü şu adam eski örgütten. Belki başına bir şey gelecek farkında değil.”</p>

      <p>“Abi... yengeyle konuşsan? Olmuyor mu öyle?”</p>

      <p>“Söylemez. Mıh gibidir, mıh! Gözünü seveyim Dedektif, birkaç gün takip ettirsen–”</p>

      <p>“Yengeyi mi? Yapma Allah’ını seversen!”</p>

      <p>Dedektif Amca beni gördü sonunda.</p>

      <p>“Ayşe!” dedi, yakalandı<a id="GBS.0203.03"></a> gibi oldu. Babam hiç bakmadı bana. Tuvalete gidemedim diyemedim ben. Sustular.</p>

      <p>Dedektif Amca gülmeye çalıştı:</p>

      <p>“Abi kızma da, herkesten şüphelenerek olmaz bu işler.”</p>

      <p>“Hangi işler Dedektif?!”</p>

      <p>Bağırdı babam. Dedektif Amca tırnaklarını yedi. Bana baktı. Bazen bana öyle bakıyorlar. Korkmuş gibi bakıyorlar... Babama daha da yaklaştı:</p>

      <p>“Abi, söz vermeyeyim de... Bakayım ne yapabilirim.”</p>

      <div style="display:none;">
        <a id="GBS.0203.04"></a>
      </div>

      <p>“Bir şey daha var.”</p>

      <p>“Buyur abi?”</p>

      <p>“Bizim komşu, Samim. TRT’de çalışıyor ama onun bir girdisi çıktısı var tam anlayamadığım.”</p>

      <p>“Baktırayım abi. Yalnız Aydın Abi... Sen biraz dinlensen abi. İyi görmüyorum seni. Yanlış anlama da.”</p>

      <p>“İyiyim ben Dedektif. Yeni kendime geliyorum hatta. Varla yok arasındaydım hep, yeni basıyor ayaklarım yere.”</p>

      <p>“Sen bilirsin abi.”</p>

      <p>O zaman bağırdım<a id="GBS.0203.05"></a> ben artık:</p>

      <p>“Benim çişim vaaaar!”</p>

      <p>Dumanların hepsi durdu. Bulutların hepsi güldü. Onlar gülünce ben ağlamaya başladım. Babam anlamadı. Başımı sevmedi, gözümü silmedi.</p>
    </section>

    <h2>Milletimizin Yüksek Sağduyusu</h2>

    <section class="voice2">
      <p>“Sıkalım kafasına gitsin!”</p>

      <p>Seher Teyze’nin sümükleri bağırınca ağzından püskürdü. Şalvarını göğsüne kadar çekti. Parmağıyla gösterip yine bağırdı:</p>

      <p>“Başka ne edelim? Sıkalım<a id="GBS.0204.01"></a> kafasına itin!”</p>

      <p>Herkes sustu. Birgül Abla onu kolundan tutup sandalyeye oturtmaya çalıştı:</p>

      <p>“Seher Abla, sakin ol abla.”</p>

      <p>“Bırak Birgül! Bırak! Ana olunca sen olursun sakin! Vedat! Gebertelim oğlum bu iti. İçim soğumayacak başka türlüsü!”</p>

      <p>Tüketici kooperatifi olan yerde herkes sustu. Bakkal Mustafa Abi bile sustu. Ağlıyordu aslında:</p>

      <p>“Sal beni gideyim, ayağının altını öpeyim Vedat,<a id="GBS.0204.02"></a> anam avradım olsun gelirsem daha bu mahalleye. Bebemin üstüne yemin bak!”</p>

      <p>Kimse bir şey demeyince o da sustu.</p>

      <p class="lvl1">Önce dün sabah Birgül Abla ile diğer ablalar, teyzeleri topladılar, Maraş Katliamı’nı anlattılar. Birgül Abla eteğinin altına pantolon giymiş. Başına da örtü takmış. Bizim gibi giyinmeye çalışıyor o artık, anlıyorum ben. Ama ayakkabıları bizim gibi değil. Birgül Abla elini beline<a id="GBS.0204.03"></a> koyup konuştu:</p>

      <p>“... işte bu yüzden öz savunma meselesini ciddiye alacağız bacılar. Görüyorsunuz devletin hukuku ezilenleri korumuyor. Ülkücü komandoların ellerine silah verip askerî eğitime aldıkları yetmiyormuş gibi Maraş gibi bir katliamın sorumlularını göz göre göre salıveriyorlar. İşte bu sebepten öz gücümüzle, kimseden yardım beklemeden, burjuva hukukuna güvenilmeyeceğini hiç unutmayarak...”</p>

      <div style="display:none;">
        <a id="GBS.0204.04"></a>
      </div>

      <p>Vedat Abi de babamları tüketici kooperatifinde toplamıştı. Kooperatifin önüne masa koydular. Vedat Abi, “ağzının içinde konuşuyor”, annem öyle dedi. Bıyığıyla oynayacak diye eliyle ağzını kapatıyor. Herkes sağa sola yapıyor başını, filmi görmeye çalışır gibi, duymak için:</p>

      <p>“Şimdi... Maraş kararıyla ortaya çıktı ki, devlet bütün güçleriyle...”</p>

      <p>Gerisini anlamadım. Birgül Abla’yı dinlemeye<a id="GBS.0204.05"></a> koştum yine. Ama bitmiş onun konuşması. Seher Teyze ona bir şey anlatıyordu, annemle yanlarına gittik:</p>

      <p>“Birgül’üm, bakkala telefon gelmiş de oradan biliyorum.”</p>

      <p>“Cem bir şey demiş mi abla?”</p>

      <p>“Yok Birgül’üm, dememiş de, sırf işte, ‘Annemi ararım,’ demiş, ‘gece ararım,’ demiş. Sabahı bakkalın önünde ettik de bizim adamla, hiç çalmadı telefon.”</p>

      <p>“Abla arayamamıştır. Oğlun firarda abla,<a id="GBS.0205.01"></a> bekleyeceğiz çare yok. Kim biliyor abla bakkaldan başka?”</p>

      <p>“Kimse gülüm, bir de işte bizim adam. O da biliyorsun, hemen hastalanıverir, yine işte öyle karnı tuttu, yatıyor evde.”</p>

      <p>“Ben yine de sordururum İstanbul’daki arkadaşlara.”</p>

      <p>“He gülüm he! Sorduruver sen de...”</p>

      <p>Seher Teyze bir elini avucunun içine alıyor, sonra öbür elini öbür avucuna alıyor. <em>Hışır hışır</em> ses geliyor elinden.<a id="GBS.0205.02"></a> Onun elleri kupkuru. Hep çamaşır yıkıyor ya, zenginlerin çamaşırlarını. Kıpkırmızı elleri. Annem, Seher Teyze’yi dürttü dirseğiyle:</p>

      <p>“Kız de hadi, kendi kendini yeme! Oğlan tünel kazıp mahpustan kaçmış, düz ovada yakalanacak hali yok ya!”</p>

      <p>Seher Teyze güler gibi yaptı. Eve gitti bir şey demeden. Annemle Birgül Abla birbirlerine baktılar. Kötü bir şey olacak anladım ben hemen. Üç tane yaşlı<a id="GBS.0205.03"></a> teyze var, bir tanesi Gökhan’ın ninesi. Üçünün de gözlerinin önünde “perde” var, mavi beyaz onların gözleri. Ama durmadan örgü örüyor onlar. Yumağı şalvarlarının içine sokuyorlar, hiç bitmiyor örgüleri. Onlar o gün gölgede oturdular, örgü ördüler, “ağıt yaktılar”. Maraş ağıtları yaktılar.</p>

      <p>Babamlar hep küfretti. Herkes bıyıklarını çekiştirdi. Vedat Abi, amcalarla konuştu. Ben bahçede durup<a id="GBS.0205.04"></a> bütün sesleri dinlemeye çalıştım. Sesleri duymak için gözlerimi kapadım:</p>

      <p><em>“Maraş’ın üstünde uçan turnalar / Kanadı kırılmış öter dolaşır / Yiğitleri kurşunlanmış ağlamaz / Koyun gibi kuzusuna meleşir...”</em></p>

      <p class="lvl1">“Ağıt yakmayla olmaz abiler, bir eylem koymak lazım.”</p>

      <p>“İyi diyosun da Vedat, burada kendi kendimize eylem koysak kimin umurunda? Yapılacaksa Kızılay’da ne bileyim Sıhhiye’de bir şey<a id="GBS.0205.05"></a> yapmak lazım.”</p>

      <p>“Bakan görür Hasan Abi.”</p>

      <p>“Bakmayanı, bakıp görmeyeni ne edeceksin Vedat?”</p>

      <p><em>“Ey dost, yaralı dost/Her zalim devrinde akıtır kanlar / Bugün can veriyor gerçek insanlar / Düğün töreni yaptı o an hainler...”</em></p>

      <p class="lvl1">“Vedat, öyle dersen, memleketin yarısını def etmek lazım. Bakmayanın gözünün önünde yapmak lazım her şeyi ki–”</p>

      <p>“Abi böyle dersen onun sonu–”</p>

      <p>“Biz bu kadarını<a id="GBS.0206.01"></a> bilebiliyoruz Vedat kardeş. Siz bileceksiniz artık yolunu.”</p>

      <p>“Abi öyle olursa onun sonu... Cahilin, duyarsızın, sığırın maymunu oluruz.”</p>

      <p>“Ben bilmem!”</p>

      <p class="lvl1"><em>“Dertliye tükenmez nice dert verdin / Ne çekmeye sabır ne gayret verdin / Ne saltanat verdin ne devlet verdin / Ya niçin getirdin dünyaya beni”</em></p>

      <p class="lvl1">“Aliye Abla, bu bakkal–”</p>

      <p>“Birgül ben de sana onu diyeceğim. Şimdi ben Mustafa’yı severim,<a id="GBS.0206.02"></a> iyi çocuktur. Bize de iyiliği dokunmuştur ama son zamanda–”</p>

      <p>“De mi abla, var bir tuhaflık?”</p>

      <p>“Karılardan biri de söyledi. Birileri gidip geliyormuş dükkâna. Telsizli filan dedi de... Siz güveniyorsunuz diye–”</p>

      <p>“Aliye Abla, siz bir şey demediğiniz sürece... Nereden baksan biz dışarlıklıyız, siz güvendiğiniz için biz de–”</p>

      <p>“Burada yarı cahil herkes Birgül. Bu tüketici kooperatifi kurulana<a id="GBS.0206.03"></a> kadar da ondan başka alışveriş yapacak yer mi vardı? Bir de tabii, para yok, veresiye defterinden de kavga çıkıyor diye Mustafa kâğıt para dağıttı ya bize, mahallenin sevgilisi olduydu da işte–”</p>

      <p>“Ne diyorsun yani sen şimdi?”</p>

      <p>“Yani şimdi günahını almayayım ama bir gözü yerde bir gözü gökte. Son zamanda bir garip Mustafa... Sen ne diyorsun şimdi bu Seher’in oğluna? Yakalanmamıştır he mi?<a id="GBS.0206.04"></a> Bulur sizinkiler bir çaresini.”</p>

      <p class="lvl1"><em>“Ölüler de yakıldı, yanmadı sağlar / Yavrular ezilmiş analar ağlar / Denizler tükenmez, damlalar çağlar / Mahirler hiç bitmez, doğar Sinanlar / Maraş dağı niye gamlı gamlısın...”</em></p>

      <p class="lvl1">Akşam olurken üç nine hâlâ örgü örüyordu. Onlar karanlık olduğunu bilmiyor, hep örüp duruyorlar. Sonra kadınlar gelip onları evlere götürüyor gece. Onlar sabahı da karanlık sanıyorlar.<a id="GBS.0206.05"></a> O yüzden türkü söylüyorlar. Karanlıktan korkmamak için.</p>

      <p>Seher Teyzelerin evine baktım. Hep ışık yandı ben uyuyana kadar. Annemle babam yatakta konuştular:</p>

      <p>“Sıcak be Hasan, git öte!”</p>

      <p>“Benim sana değdiğim mi var kız? Bunalmışım zaten.”</p>

      <p>“Kıpraşma çok da... Tam dalıyorum, tepiyorsun.”</p>

      <p>“Bana bak!”</p>

      <p>“Hı?”</p>

      <p>“Bu Mustafa işi ciddi. Sen farkında mısın?”</p>

      <p>“Ya ben de sana onu<a id="GBS.0207.01"></a> diyecektim. Suçlu suçlu duruyor ne zamandır, bugün de Birgül dedi ki karılar buna–”</p>

      <p>“Duydum onu, duydum. Bizim Dürüst de geçen bana manalı manalı konuştu da, üstünde durmadıydım.”</p>

      <p>“Ne dedi ki yine deli?”</p>

      <p>“‘Duran su yosun tutar. Esnafa güvenmeye gelmez,’ dediydi de–”</p>

      <p>“Dürüst’e de deli meli diyoruz da bir şey biliyor belki.”</p>

      <p>“Heee...”</p>

      <p>“Bu sivriler de beni sokuyor, sana dokunan<a id="GBS.0207.02"></a> yok.”</p>

      <p>“Sen varken beni ne etsinler kız?”</p>

      <p>Biraz güldüler. Uyumuşuz sonra.</p>

      <p class="lvl1">Sabah Seher Teyze’nin sesiyle uyandık hep. Güneş daha yoktu. Mavi gibiydi gökyüzü. Çarşaf yırtılır gibi bağırdı Seher Teyze:</p>

      <p>“Yandıııım! Bağrım yanıyoooor! Yandıııım!”</p>

      <p>Birgül Abla, Seher Teyze’yi tutmaya çalışıyor. Seher Teyze dışarı çıkmış, şalvarını çekiyor dizlerine kadar, bacaklarına vuruyor. Üstünü<a id="GBS.0207.03"></a> yırtıyor. Bağırıyor:</p>

      <p>“Oğluuuum! Cem’iiiim! Ne ettiler sanaaa!”</p>

      <p>Birgül Abla, ile devrimci ablalar ona sarılmaya çalışıyor ama Seher Teyze şişman olduğu için bir kol vuruyor, hepsi düşüyor. Kalkıp yine sarılmaya çalışıyorlar. Seher Teyze saçlarını yoluyor. Birden yere yıkıldı. Ablalar onu kaldırmaya çalışırken aniden bir kalktı, ablalar yere devrildi. Annem koştu gecelikle. Anneme sarıldı<a id="GBS.0207.04"></a> Seher Teyze, yere yıkıldı sonra ağladı, bağırdı:</p>

      <p>“Aliyeeee! Cem’i ülkücüler yakalamış daaaa, işkence etmişler civanıma daaaa, sonra komando bağıyla bağlayııııp... Aliyeeeee! Oğlanı köpek gibi çukura atmışlar ya kıııız! Aliyeeee!”</p>

      <p>Bütün kadınlar gecelikle geldi, Seher Teyze’nin etrafına toplandılar. O zaman üç nine de geldi, bahçeye oturdular. Kuş gibi ses çıkardılar. Onlar sanki hiç gece<a id="GBS.0207.05"></a> olmamış gibi, sanki tekrar sabah olmamış gibi, dünkü gibi aynı, ağıt söylediler. Yumaklarını kucaklarına koydular, örgü örmediler. Zaman hiç geçmemiş gibi oldu o sabah...</p>

      <p class="lvl1"><em>“Yücelerden yüce tanrı / Gündüzlerden gece tanrı / İsmin vardır cismin yoktur / Sen benzersin hiçe tanrı...”</em></p>

      <p class="lvl1">Vedat Abi’yle ablalar konuştular. Vedat Abi yokuşun başına indi iki amcayla. Bakkal Mustafa’yı gördüm, aralarında<a id="GBS.0208.01"></a> yürüyor. Durup durup bağırdı. Onlar da Mustafa Abi’nin kolundan tutup yokuşu tırmandırdılar. “Ne mahkemesi Vedat Hocam!” diye bağırdı, “Biz hain miyiz yani?!”</p>

      <p>Diğerlerinin söylediklerini duymadım hiç, onu kolundan tuttular, o da kolunu çekti her seferinde. Terlediler hep birlikte. Mustafa Abi daha çok terledi.</p>

      <p>Annem, Seher Teyze’nin tülbentini yerden aldı. Ablalar kollarını bağladı, ikisinin<a id="GBS.0208.02"></a> arkasından yürüdüler. Eve girdiler. Akşama kadar Seher Teyze sustu sustu bağırdı:</p>

      <p>“Yandıııım! Yandı yandı bağrım yandıııı!”</p>

      <p>Vedat Abi, Mustafa Abi’yi tüketici kooperatifine soktu. Hiç çıkmadılar akşama kadar. Sonra haber geldi. Ablalar, “Akşam mahkeme var,” dedi. Biz babamla oraya gittik. Sandalye getirdiler evlerden. Mustafa Abi’yi ortaya oturttular.</p>

      <p>Vedat Abi hep bıyıklarıyla oynadı.<a id="GBS.0208.03"></a> Amcaların hepsi ön sıraya oturdu, kollarını bağladılar. Mustafa Abi sanki yabancıymış gibi yaptılar. Hepsi ona bağırdı:</p>

      <p>“... Sen bu tüketici kooperatifi yüzünden mahalleye düşman oldun, he mi Mustafa?”</p>

      <p>“Tek sen konuşmuşsun Cem’le. Söyledi mi nerede olduğunu sana?”</p>

      <p>“Senin dükkâna birileri gelip gidiyor son zamanda Mustafa. Telsizli melsizli. Ha? Kim onlar kardeşim?”</p>

      <p>“Sen bizim bu<a id="GBS.0208.04"></a> kâğıt paraları da toplayıp toplayıp–”</p>

      <p>“Oraya girmeyelim arkadaşlar–”</p>

      <p>“Cem sana yerini dedi mi demedi mi Mustafa?”</p>

      <p>Mustafa Abi hiçbirine cevap vermedi. En son elini kaldıra kaldıra herkese tek tek söyledi:</p>

      <p>“Hasan Efendi, senin kondu yandığında ben yardım etmedim mi? Nuran Bacı, senin çocuğa süt lazım olduğunda kaç kere veresiye yazmadık mı! Utanın be! Yaptıklarım gözünüze dizinize–”</p>

      <div style="display:none;">
        <a id="GBS.0208.05"></a>
      </div>

      <p>“Hooop! Mustafa, şimdi onlar başka! Kesin emin olsak zaten bu mahkeme kurulmazdı.”</p>

      <p>“Ne yani öldürecek miydiniz! Kimsiniz kardeşim siz! Devlet misiniz?”</p>

      <p>Herkes “oooo” diye bir ses yaptı. O zaman Mustafa Abi sandalyesinden kalkamadı ama ellerini herkesin yüzüne salladı:</p>

      <p>“Hayal görüyorsunuz kardeşim siz! Böyle sanki devrim olacakmış da, devlet siz olacakmışsınız gibi! Yedirirler mi<a id="GBS.0209.01"></a> be! Kaç kişiniz ki siz! Aha bak! Öyle ettiniz böyle ettiniz, kooperatif diye yeri göğü inlettiniz, ne oldu? İki torba pirinç var mı burada? Zar zor! Çoluk çocukla devrim yapacaksınız ha! Gülerler be!”</p>

      <p>O zaman Seher Teyze, yakası yırtılmış onun, içeri girdi. Birgül Abla onu tutmaya çalıştı ama onun kolları kocaman, devirdi yine herkesi:</p>

      <p>“Sıkalım kafasına gitsin!”</p>

      <p>Herkes sustu işte.<a id="GBS.0209.02"></a> Seher Teyze bağırdı yine:</p>

      <p>“Birgül! Senin de çocuğunu atsınlar çukura hayvan gibi, sen olursun sakin! Vedat, oğlum, sıkalım kafasına itin gitsin! Niceleri gidiyor, en kıymetlileri gidiyor, bu mu yaşayacak! Adalet bu mu?!”</p>

      <p>O zaman Vedat Abi, Mustafa Abi’yi kolundan tutup kaldırdı. Başka yere götürdü. Herkes çıktı dışarı, amcalarla babam kapıda sigara içtiler, konuştular:</p>

      <p>“Kovalım gitsin<a id="GBS.0209.03"></a> yahu! Başka yerden bulsun belasını!”</p>

      <p>“Niyeymiş o Hasan Efendi? Biz yapalım işi de bitsin gitsin. Başkasının da başına tebelleş olmasın pislik muhbir!”</p>

      <p>“Yav hemen nerden bildiniz muhbir olduğunu!”</p>

      <p>“Kendi dedi, ‘Hayal görüyonuz, devrim mevrim olmaz,’ dedi!”</p>

      <p>“Yav onu demeyle muhbir olunsa...”</p>

      <p>Bir sürü konuştular.</p>

      <p>Annem o gece Seher Teyzelerden gelmedi.</p>

      <p>Üç nineyi akşam<a id="GBS.0209.04"></a> olunca yine birileri aldı götürdü. Birinin yumağı yere düştü, yokuşun aşağısına kadar çözüle çözüle gitti. Yumak ses çıkarmadığı için kimse görmedi. İpin ucu Mustafa Abi’nin bakkalının önüne kadar geldi. Keşke kaçsa Mustafa Abi, bir daha hiç gelmese...</p>
    </section>

    <h2>Hepimiz Birimiz, Birimiz Hepimiz İçin</h2>

    <section class="voice1">
      <p>Birincisi annem güzel ayakkabılarını giydi. İkincisi kelebekler kozadan çıkabilir. Ali öyle hesapladı<a id="GBS.0209.05"></a> çünkü. Yarın da çıkabilir ama... Allah’ım lütfen bugün çıksınlar! O yüzden ben o kadar çok ağladım ki!.. Annem beni Meclis’e götürmek zorunda kalsın diye. Ama:</p>

      <p>“Şımarıklık etme Ayşe, çok işim var bugün.”</p>

      <p>Ben de o zaman, “Babama o amcayı söylemedim ama bak,” dedim. Anladı annem... Ama sonra benimle hiç konuşmadı. Ayakkabısı acıtınca bile hiç ses çıkarmadı Meclis’e giderken. Girince Meclis’e<a id="GBS.0210.01"></a> telefon etti:</p>

      <p>“Bugün olamayacak... Yok, gelemem... Evet... Hayır... Haberleşelim... Tamam.”</p>

      <p class="lvl1">Annem bana baktı. Kötü baktı:</p>

      <p>“Öğle yemeğine Günseli Teyze’n gelecek Meclis’e. Sonra seninle konuşacağız biraz Ayşe Hanım.”</p>

      <p>Offf!.. Çok kötü oldu işte. Sabah, “Babama söylemedim ama bak,” dedim diye oldu. Hiç bağırmadı annem, o yüzden çok korktum ben. Babama bakar gibi baktı bana. Yabancıymışım<a id="GBS.0210.02"></a> gibi.</p>

      <p>Öğlene kadar annem hiç başını kaldırmadı masadan. Bana hiç bakmadı. Ben masasının etrafında döndüm. Hiç ama hiç bakmadı.</p>

      <p>İki yaşlı adam geldi kütüphaneye. Çok yaşlı onlar, o yüzden, sağır oldukları için bağırarak konuşuyorlar. Yüzlerinde yaşlılık şeyleri var kahverengi kahverengi. Kütüphanede hiç bağırılmaz ama onlar bağırıyor. Onlara bir şey denemiyormuş; çünkü teyzeler söyledi,<a id="GBS.0210.03"></a> onlar “mütekaitmiş”. Meclis matematiği diye bir şey yapıp durdular bağırarak. Büyüklerin matematiği o.</p>

      <p>Bağıra bağıra çıktılar sonra. CHP kulisinde kahve içeceklermiş. Tiyatro kulisi gibi bir yer galiba orası. Ben orayı bilmiyorum. Ama perdeleri vardır herhalde. Bir de herkes küçük sesle konuşuyordur kulis olduğu için. Saklanıyorlardır belki. Sonra aniden sahneye çıkıyorlardır. <em>Darattta raaat!</em><a id="GBS.0210.04"></a> Tatlı Cadı gibi mesela esas Meclis’e çıkıyorlardır, dumanların arasından mesela, sonra da...</p>

      <p>Telefon çaldı. Günseli Teyze gelmiş, kapıda bekliyormuş. Annem gülmeye başladı. O zaman ben onun peşine takıldım, sevinçli koştum. Belki annem unutur bana kızdığını. Çünkü arkadaşlar gelince artık çocuklara kızılmaz o kadar. Başkası gelince babama da çok kızmadığı için öyle olabilir.</p>

      <p>Günseli Teyze<a id="GBS.0210.05"></a> bu sefer yeşil ayakkabı giymiş. Ben hiç yeşil ayakkabı görmemiştim. Hep ayakkabılarına baktım. Annem de baktı. Başkaları da baktı. Lokantada balık yedik biz. Annemle Günseli Teyze beyaz şarap içtiler.</p>

      <p>Annemin eli otururken sandalyeden sarktı, benim enseme değdi. O değince ben hemen durdum. Kıpırdamayınca daha çok durur belki diye. Belki kızmıyordur artık bana. Ama yok, annem elinin orada olduğunu<a id="GBS.0211.01"></a> bilmiyor. Bilmediği için her an çekebilir. Ama şimdi, “Çekme,” dersem de olmaz çünkü o zaman ses çıkardığım için elini yine çekebilir. Ben öyle durdum. Boynum ağrıdı, o kadar uzun durdum. Annem elini çekecek diye çok korktum. Çekmedi annem ama istediği için değil, bilmediği için çekmedi. Çekecek şimdi. Şimdi çekecek. İşte...</p>

      <p>“Sevgi, halledebildin mi? Bakabiliyor muyuz şimdi Meclis’in gizli<a id="GBS.0211.02"></a> tutanaklarına benim araştırma konusuyla ilgili.”</p>

      <p>“Hallettim ben o işi. Arşive ineceğiz beraber. Ama Meclis’in kahvesini içmeden olmaz.”</p>

      <p class="lvl1"><em>Setejer</em> ablalar da bahçede kahve içiyordu. Onlar neşeli şeylerden konuşuyorlardı, siyasi değil:</p>

      <p>“Zeki Müren bence doğru yapıyor. Kendini kurtaracak sonuçta!”</p>

      <p>“Ay yiyor mu millet sanıyorsun! Yok şu kadar kadınla birlikte oldum, yok bu kadar kadınla<a id="GBS.0211.03"></a> aşk yaşadım filan. Kim inanır ayol bunlara?”</p>

      <p>“Mesele inanmak değil ki!.. Bundan önce Bülent’in kadınlarla çektiği aşk filmlerine inanıyorlar mıydı sanıyorsun? Aptal mı bu insanlar!”</p>

      <p>“E inanmıyorlarsa niye hâlâ–”</p>

      <p>“Sakladığın sürece istediğin günahı işleyebilirsin. Burası Türkiye!”</p>

      <p>“Vallahi bu Bülent’i linç edecekler ama sonunda. Bak görürsün!”</p>

      <p>“Tabii canım. Eli kulağında! Zaten<a id="GBS.0211.04"></a> milletin canı burnunda; etmeseler şaşarım. Saldıracak yer arıyor herkes.”</p>

      <p class="lvl1">Annemle Günseli Teyze çok güzel görünüyorlar kahve içerken. Rüzgâr yapraklarla güneşi pır pır ettiriyor yüzlerinde. Yanlarına gidersem artık o kadar güzel olmayacakları için uzakta durdum ben. Beni görürse kızgın olur annem; çünkü beni çok sevmediği için. O bizi çok sevmediği için yüzünü böyle yapar hep. Ben “onun başına<a id="GBS.0211.05"></a> dert” oluyorum, öyle demişti bir kere. Aslında o gitmek istiyor ama ben olduğum için gidemiyor. O yüzden sevmiyor beni. Ben onu çok sevdiğim için söylemiyorum bunları bildiğimi ama aslında...</p>

      <p>Müdür İbrahim Amca, Abdullah Amca bir de Muzaffer Abi de bahçeye çıktılar. Abdullah Amca gülüyordu. Muzaffer Abi başını önüne eğmişti. Müdür İbrahim Amca kızgın bağırdı:</p>

      <p>“Sevgi Hanım bakar mısınız<a id="GBS.0212.01"></a> biraz!”</p>

      <p>Ben de koştum annemle onun yanına.</p>

      <p>“Sevgi Hanım, misafirinizi gönderin de sizinle konuşacaklarımız var.”</p>

      <p>“Yalnız yeni gelmişti, bizim biraz işimiz–”</p>

      <p>“Rica ederim gönderin Sevgi Hanım!”</p>

      <p>Annemin başı geri gitti, şaşırdı.</p>

      <p class="lvl1">Günseli Teyze gitti. Annem beni unuttuğu için ben annemle gittim Müdür İbrahim Amca’nın odasına. Abdullah Amca’yla Muzaffer Abi de orada duruyordu.<a id="GBS.0212.02"></a> Abdullah Amca tespih çekiyordu göbeğinin üzerinde. Annem, “Ben Ayşe’yi birine bırakıp geleyim müsaa–” deyince Abdullah Bey, “Yok duysun o da Sevgi Hanım,” dedi gülerek. Müdür İbrahim Bey Amca, “Rica ederim Abdullah Bey!” diye susturdu onu. Ben kaldım odada. Sonra Müdür İbrahim Bey Amca konuştu:</p>

      <p>“Sevgi Hanım, biliyorsunuz hepimiz burada bazı farklılıklarımıza rağmen düzgün bir iş yapmaya çalışıyoruz...<a id="GBS.0212.03"></a> Şimdi siz de bizim kıymetlimizsiniz, biliyorsunuz. Meslektaşım olarak da size duyduğum saygı malumunuzdur herhalde. Fakat bugün bana çok tesir eden bir şey oldu. Arşivde bulduğumuz bu kozalar, Abdullah Bey’in girdiğinde gördüğü kelebekler ve diğer şeyler...”</p>

      <p>Kelebekler çıkmış!</p>

      <p>“Şimdi sizin bu olayla ilginiz... Derseniz ki benim bir ilgim yok... Yani tabii... Soruşturma... Şimdi ben istemiyorum<a id="GBS.0212.04"></a> tabii ama...”</p>

      <p>“Kelebek mi?”</p>

      <p>“Başka şeyler de var Sevgi Hanım.”</p>

      <p>Abdullah Amca göbeğinin üzerindeki tespihe baka baka konuştu:</p>

      <p>“Sevgi Hanım, sizin devrim hayalleri peşinde koştuğunuzu biliyorduk da kelebek de yani... Sizin için bile fazla çocukça... Sonra tabii esas diğer şeyler var.”</p>

      <p>Annem, İbrahim Amca’ya baktı sadece:</p>

      <p>“Şimdi Sevgi Hanım, kelebek meselesi bir nebze... Fakat<a id="GBS.0212.05"></a> diğer şeyler–”</p>

      <p>“Neyden bahsediyorsunuz İbrahim Bey? Açıkça söyleyin, mektuplardan mı?”</p>

      <p>Annem, bilmiyor ki!.. Mektuplar yok ki sadece. Zarfların içinde fotoğraflar olduğunu bilmiyor annem. Çocuk fotoğrafları olduğunu bilmiyor. Kelebekler çıktı ama! Ali çok sevinecek! Soktuk işte, kelebekleri Meclis’e soktuk!</p>

      <p class="lvl1">“Gelin benimle Sevgi Hanım... Abdullah Bey siz burada kalın. Daha fazla gerginliğe<a id="GBS.0213.01"></a> lüzum yok.”</p>

      <p>“Ama İbrahim Bey, ben buldum, yerini tam göstermem lazım.”</p>

      <p>“Kâfidir efendim, anladık biz. Siz masanıza dönün.”</p>

      <p>“Ama İbrahim Bey, idari soruşturma açılması lazım.”</p>

      <p>“Biz gereğini düşünürüz Abdullah Bey. Sevgi Hanım buyurun!”</p>

      <p class="lvl1">Kelebekleri görmeye gidiyoruz! Ben çok neşeli olunca, dans edince, annem kolumdan çekti:</p>

      <p>“Ne yapıyorsun sen Ayşe?”</p>

      <p>“Hiç! Kelebekleri<a id="GBS.0213.02"></a> Meclis’e soktuk işte. Giremiyorlar demiştin sen. Üzülmüştün. Kelebekleri Meclis’e biz–”</p>

      <p>“Ne diyorsun sen Ayşe?!”</p>

      <p class="lvl1">Arşive geldik, kelebekler uçuyordu. Amcalar kelebekleri yakalamaya çalışıyordu. Herkes kelebeklerin peşinde koşuyordu. Ama yakalayamadılar işte. Arşivin pencerelerini açtılar ilk defa. Her yer ışık doldu. Kelebekler bir türlü dışarı çıkmıyor işte. Gitmek istemiyorlar ki! Kelebekler<a id="GBS.0213.03"></a> pencerenin önünden, ışığın içinden geçiyor. Ben çok güldüm. Ellerimi çırptım. Çok çırptım!</p>

      <p class="lvl1">Müdür İbrahim Bey Amca güldü sonunda.</p>

      <p>“Sevgi Hanım, bakın... Bak Muzaffer burada olan burada kalır, tamam mı oğlum... Sevgi Hanım kelebek mevzusu belli ki Ayşe kızımızın işi. Komik de, ne yalan söyleyeyim. Ama diğer mesele. Şu mektuplar, çocuk fotoğrafları–”</p>

      <p>“Hangi çocuk fotoğrafları İbrahim<a id="GBS.0213.04"></a> Bey, onlardan haberim yok benim.”</p>

      <p>“Bu zarfları size veriyorum Sevgi Hanım. İçinde... Nasıl desem? Bazı mektuplar var bir de işte o fotoğraflar. Yine de bir idari soruşturma açmam gerekiyor. Abdullah Bey görmeseydi gerek yoktu ama şimdi açmazsam... Tabii eşiniz duymayacak, merak etmeyin.”</p>

      <p>“Anlıyorum İbrahim Bey. Teşekkür ederim.”</p>

      <p>Annemin elleri titredi, yüzü de kıpkırmızı oldu, terledi.<a id="GBS.0213.05"></a> Beni çekmeye başladı. Ama ben kelebeklere bakmak istedim. “Anne bak!” dedim, “Turuncular hem de!”</p>

      <p class="lvl1">Rüya gibi oldu. Kelebekler büyük, kara kitapların arasına girdi. Onların her girdiği yere ışık geldi. Amcalar, abiler kelebeklerin peşinden koştukça gülmeye başladılar. Herkes güldü. Annem hariç herkes güldü. Muzaffer Abi bile... Ali şimdi burada olsaydı çok sevinirdi. İyi ki Ali var. Çünkü ikimizden<a id="GBS.0214.01"></a> başka kimse bilmiyor hiçbir şeyi.</p>

      <p class="lvl1">Eve dönerken annem ayakkabısının arkasına bastı. Bana hiç bakmadı. Ağladı biraz. Ama Ali’ye söyleyince çok sevinecek. “Kelebekleri sokamazsak kuğulara hiçbir şey yapamayız,” demişti. Yapabiliriz artık işte! Ali görevlerini yapmıştır zaten, yapabiliriz artık. Biz Ali’yle her şeyi yapabiliriz ki!</p>
    </section>

    <h2>İmtiyazsız, Sınıfsız, Kaynaşmış Bir Kitle</h2>

    <section class="voice1">
      <p>Çok erken<a id="GBS.0214.02"></a> gelmişler, ben seslere uyandım. Annem de yeni uyanmış. Aliye Teyze’yle mutfakta çay içiyorlar. Ali’yi salona yatırmışlar. Anneme görünmemem lazım çünkü benimle hiç konuşmuyor hâlâ. Kapıdan dinledim onları. Yavaş yavaş konuşuyorlardı. Aliye Teyze anneme, “Bize bir şey olursa... malum bizim mahalleler karışık... Yani bura da karışık tabii de, bizim oralar başka türlü... Öyle bir şey olursa Ali size<a id="GBS.0214.03"></a> emanettir.”</p>

      <p>Annem hiçbir şey demedi önce. Çayı karıştırdı uzun uzun. Sonra, “Şey... yani... şimdi...” dedi. Aliye Teyze fısır fısır konuştu yine:</p>

      <p>“Dert olsun diye söylemedim, ama... Neyse canım, unut gitsin Sevgi Hanım. Zaten–”</p>

      <p>“Yok yok, şey değil yani. Sorun değil. Tamam, tabii yani. O da sonuçta bizim çocuğu–”</p>

      <p>“Yok içine şüphe düştüyse–”</p>

      <p>“Yok canım ne şüphesi!”</p>

      <p>“Hayır<a id="GBS.0214.04"></a> yani–”</p>

      <p>“Yok yok, tamam tamam.”</p>

      <p>Sessizlik oldu. Sonra Aliye Teyze yüksek sesle konuştu artık:</p>

      <p>“Neyse ne Sevgi Hanım, sen unut dediklerimi. Ne ben dedim ne sen duydun. Bitti gitti!”</p>

      <p>Bu sefer annemin sesi yükseldi:</p>

      <p>“Aşk olsun Aliye Hanım! Tamam anladım ben. Bir an öyle bir şaşkınlığıma geldi–”</p>

      <p>“Siz tabii başka bir hayat içinde–”</p>

      <p>“Ne başka hayatı?”</p>

      <p class="lvl1">“Ayşe! Tonti! Uyandın<a id="GBS.0214.05"></a> mı sen bu saatte? Ali sen de mi uyumadın evladım?”</p>

      <p>Anneannem beni koridorda görüp bağırınca annemle Aliye Teyze sustular. Ali arkamdaymış meğerse, salona koştu. Ben de koştum. Annem, Aliye Teyze’yle konuşmaya çalışıyordu ama Aliye Teyze içerideki odaya üstünü değiştirmeye gidiyordu:</p>

      <p>“Aliye Hanım, alınganlık yaptın, yapma böyle.”</p>

      <p>“Yok tamam Sevgi Hanım, bugün son olsun. Evi temizler<a id="GBS.0215.01"></a> çıkarım.”</p>

      <p>“Yahu yanlış anladın!”</p>

      <p>“Yetişir yetişir!”</p>

      <p>“Aliye biz de sizin oralara uzak değiliz. Vaktiyle gecekondu örgütlenmelerinde bizim de–”</p>

      <p>“Vaktiyle olmuştur tabii!”</p>

      <p>“Eeeh!”</p>

      <p class="lvl1">Sonra konuşmadılar. Ben, Aliye Teyze’nin arkasından koştum koridorda. Ali, annesinin yanına girdi odaya. Aliye Teyze sinirli olmuş. Eteğini indirdi. Onun şort gibi bir şeyi var, dizine kadar. Karşı<a id="GBS.0215.02"></a> odada da annem giyindi. Sutyenini ilikleyemedi, sinir oldu. Annem kapıya arkasını döndü sutyenini yaparken, Aliye Teyze dönmedi. Ben beyaz atletin altından Aliye Teyze’nin memelerini gördüm. Saçını tülbentle bağladı Aliye Teyze, annem saçını arkadan topuz yaptı, tek yapışta yaptı. İkisi de kendi kendine konuştu. Annem gömleğinin düğmelerini iliklerken sıkıldı, yarısını iliklemeden bıraktı. Aliye<a id="GBS.0215.03"></a> Teyze şalvarını çekti memelerine kadar, paçalarını da dizlerine kadar çekti. Annem gri eteğini arkadan ilikleyemeyince önüne çevirip ilikledi, sonra üstüne yapıştı etek, bir türlü çeviremedi. Aliye Teyze de ayaklarıyla terlikleri düzeltmeye çalıştı, düzeltemedi, eliyle düzeltip giydi. İkisi aynı anda çıktı odalardan, yüz yüze oldular. Bir şey demediler birbirlerine. Ben ortalarında duruyordum. Annem<a id="GBS.0215.04"></a> düğmelerini yanlış iliklemiş, Aliye Teyze de bluzunu ters giymiş. Aliye Teyze banyoya gitti su doldurmaya, annem çantasını alıp kapıda durdu:</p>

      <p>“Aliye Hanım, yanlış anladın! Bana çocuk emanet edilir mi edilmez mi ben onu bilemedim! Çünkü–”</p>

      <p>Sesi titredi, kapıyı çarpıp çıktı. Anneannem bana baktı, ben bir şey demediğim için banyoya gidip Aliye Teyze’ye sordu:</p>

      <p>“Ne oldu Aliye Hanımcığım<a id="GBS.0215.05"></a> sabah sabah?”</p>

      <p>“Yok abla bir şey. Boş ver sen. Abla bugün son günüm, varsa yapılacak bir şey, söyle yapayım.”</p>

      <p>Anneannem, “Aaa nasıl olur!” filan dedi ama Aliye Teyze konuşmadı onunla. Anneannem onun peşinden dolaştı konuşsun diye ama Aliye Teyze kovadaki suyu döke döke hızlı hızlı yürüdü. Anneannem, “Kuğulu Park’a götüreyim diyorum çocukları bugün, ne dersin Aliye Hanım?” deyince, “Tamam<a id="GBS.0216.01"></a> tamam,” dedi Aliye Teyze. Ben o zaman bağırdım:</p>

      <p>“Aliiii! Parka gidiyoruz bugün! Aliii! Kelebekler Meclis’te uçtuuu! Kelebekleeeer...”</p>

      <p>“Sus!” dedi Ali. İpleriyle oynadı:</p>

      <p>“Gelmeyecekmişiz daha. Annemi duymadın mı?”</p>

      <p>“Duydum ama... ama...”</p>

      <p>“Gelmeyecekmişiz işte. Yapamayız hiçbir şey!”</p>

      <p>“Ama kelebekler Meclis’te uçtu diyorum sana! Görevlerimi de yaptım. Ama–”</p>

      <p>Ali bir şey<a id="GBS.0216.02"></a> demedi. Küstüm ben. Odama gittim. O bence kendi görevlerini yapamamış, ondan böyle yapıyor, utandığı için yani.</p>
    </section>

    <section class="voice2">
      <p>Ayşe’nin anneannesi giyinmiş, “Jale Hanım’ı da çağırdım, o da gelecek bizimle,” dedi bana. Sevmiyorum o kadını ben. Ayşe de sevmiyor. Ama Ayşe’yle konuşmuyoruz bugün. Çünkü onun hiçbir şeyden haberi yok. Hiçbir şey bilmiyor zaten. Mahkemeyi, Hüseyin Abi’yi, Birgül Abla’yı,<a id="GBS.0216.03"></a> Maraş’ı. Şokellayı bilir o! Kelebekleri Meclis’e soktu diye bir şey yaptım sanıyor. Akıllım, o kolay mı bir kere! Kolaysa kloroform bul, el arabası bul! O zengin olduğu için zor görevleri bana verdi tabii. Annesi annemi kızdırmasaydı konuşurdum ama konuşmam şimdi. Annemin yanında durdum ben bu sefer. Hiç Ayşe’nin yanında durmadım. Annem, “Bütün bedelleri biz ödeyelim, sonra onlar devrimcilik yapsın!<a id="GBS.0216.04"></a> Tüküreyim böyle işin içine!” dedi. Kızgın annem. Terliyor alnı. Artık Gima’dan et alamayız diye kızgın belki. Kendi kendine konuşuyor:</p>

      <p>“Sanki çocuğu nüfusuna al dedik! Havan batsın!”</p>
    </section>

    <section class="voice1">
      <p>Ali’nin yanına gitmeye çalıştım ben, annesine bakıyordu o. Aliye Teyze kendi kendine konuşuyordu. Anneme kızdı. Ama annem söyleyemedi ki ona, mektupları söyleyemedi ki! Ben onu anladım ama anlatamam<a id="GBS.0216.05"></a> şimdi. Çünkü anneme söz verdim artık, yemin bile ettim anlatmayacağım diye. O babama kelebekleri anlatmadı, ben de Önder Amca’yı anlatmadım. Ama annem gece bana ağlayarak dedi ki:</p>

      <p>“O mektuplar, dosyalar bana emanetti Ayşe. Bak sen daha küçüksün büyüyünce anlayacaksın. Emanete sahip çıkılır. Ben emanete sahip çıkamadığım için çok ayıp oldu şimdi. Emanete sahip çıkamayanı kimse sevmez. Tamam<a id="GBS.0217.01"></a> mı Ayşe? Bak şimdi babana hiçbir şey söylemeyeceksin ki ben de ipekböceklerini arşive götürdüğünü...”</p>

      <p>Aliye Teyze’ye söyleyemem şimdi bunları. Mektupları annem dolaba sakladı diyemem. Annem, Ali’ye de bir şey olursa diye öyle dedi. Ali’yi de saklarsa, sonra onu da bulurlarsa diye öyle dedi aslında. Ama ben anlatamam ki!</p>

      <p>Anneannem, “Haydi çıkalım çocuklar, Jale Hanım’ı da geçerken alırız”<a id="GBS.0217.02"></a> deyinceye kadar Ali ayrılmadı annesinin yanından.</p>

      <p class="lvl1">Dolmuş taksiye bindik çünkü Jale’anım Teyze, “Bu sıcakta sıkış tepiş, uğraşmayalım dolmuşla, otobüsle,” dedi. “Parasını ben veririm,” dedi. Ayıp öyle söylemek ama Jale’anım Teyze bazen ayıp şeyler söyleyebilir:</p>

      <p>“... Fakat bu Prenses Karolin de az değilmiş. Kocası bu İtalyan aşüfteyle Türkiye’ye geldi ya, sen de yeme içme git, ne işte bilmiyorum<a id="GBS.0217.03"></a> meşhur bir yönetmenin oğluymuş, onunla aşna fişna–”</p>

      <p>“Ay Jale Hanımcığım ayıp oluyor şoför beyin yanında–”</p>

      <p>“Ne ayıp olacak ayol! Artık herkes açık açık konuşuyor böyle şeyleri. Nihayet kadınla erkek arasında normal bir olay! Sen esas erkek erkeğe–”</p>

      <p>“Jale Hanım lütfen, çocuklar var!”</p>

      <p>“Aman sanki çocuklar bilmiyor. Bırak sen de bu başöğretmen şeysini Nejla Hanımcığım. Artık zaman<a id="GBS.0217.04"></a> değişti. Sen de rahatla biraz. Hem bak, ben sana ne diyeceğim–”</p>

      <p>“...”</p>

      <p>“Ayol dinlesene! Bu Cavit Bey var ya!”</p>

      <p>“Ne olmuş Cavit Bey’e?”</p>

      <p>“Bak konu Bay Caviderma olunca nasıl da... neyse... Cavit Bey karısından ayrılıyormuş galiba. Geçen bizim bu Cavidermacılardan birinden altın gününde duydum.”</p>

      <p>“Bu yaşta?!”</p>

      <p>“Ne var ayol yaşında! Aslan gibi adam! Diyeceğim o ki niyetin varsa–”</p>

      <div style="display:none;">
        <a id="GBS.0217.05"></a>
      </div>

      <p>“Jale Hanım çocuklar var, sonra konuşalım.”</p>

      <p>“Ayıp bir şey mi diyorum canım! Ay tamam tamam. Biz ineceğiz Kuğulu Park’a gelmeden şöfer bey. Yürüyelim az, bacaklarımız açılsın!”</p>

      <p>“Şoför denir Jale Hanım.”</p>

      <p>“Aman bu cumhuriyet kuşağının zulmü de! Her şeyimiz tam da Türkçemiz mi kaldı Nejla Hanım? Senin bana işin düştü hem. Sus sus! Ha ha ha!”</p>

      <p class="lvl1">Ben inince Ali’nin elini tuttum. Anneannem<a id="GBS.0218.01"></a> öyle dedi çünkü! Ali benim elimi itti. Cebine soktu ellerini. Sanki ben de çok istiyordum! Tutmazsa tutmasın! Ben de o zaman kolumu omzuna attım. Omzunu silkti ama ben kaçılmadım:</p>

      <p>“Bir kere ben Meclis’e ipekböceklerini soktum! Sen bana küsemezsin öyle!”</p>

      <p>“...”</p>

      <p>“Görevlerini yapamadın de mi? Ondan böyle küs numarası yapıyorsun de mi?”</p>

      <p>“Sen bilmiyorsun ki!”</p>

      <p>“Neyi bilmiyorum ki<a id="GBS.0218.02"></a> ben!”</p>

      <p class="lvl1">Anneannemle Jale’anım Teyze arkamızdan yavaş yavaş yürüyorlar. Anneannem dimdik yürüyor, önüne bakıyor. Jale’anım Teyze onun koluna girmeye çalışıyor, dükkânların önünde durduruyor hep anneannemi. Camların önüne gelince, anneannemin üstünü düzeltmeye çalışıyor. Anneannem o koluna girmesin diye uğraşıyor ama bir şey demiyor:</p>

      <p>“Ay bak Nejla Hanım, Goya kunduracısı çok meşhur! Pahalı<a id="GBS.0218.03"></a> tabii ama, taksitle filan veriyorlar.”</p>

      <p>“Ayakkabıya o paraları vermek... İsraf Jale Hanım!”</p>

      <p>“Ay ama bak şu lame olana bak! Nişana da giymeyelim mi yani bir lame ayakkabı!”</p>

      <p class="lvl1">Vitrinlerin arasındaki duvarlarda bir sürü abinin ablanın resmi var. Bazısının üzerinde “Aranıyor” yazıyor, bazısının üzerinde “Güneşe gömüldüler” yazıyor, bazısında büyük harfler var, MSKPTLC gibi harfler. Hep kaybolmuşlar<a id="GBS.0218.04"></a> demek ki, çok “Aranıyor” var çünkü. Anneannemler vitrinlerde durunca biz de o duvarlara bakıyoruz Ali’yle.</p>
    </section>

    <section class="voice2">
      <p>Gitse ya yanımdan bu Ayşe! Ben burada Hüseyin Abi aranıyor mu diye bakıyorum belki! Hep duvardaki resimlerle benim arama girmeye çalışıyor. Ben de o zaman öbür vitrinin yanındaki duvara gidiyorum oradaki abilere ablalara bakıyorum. Resimlerin arasında vitrinler var.</p>

      <p>“Ali, neyi<a id="GBS.0218.05"></a> bilmiyorum ki ben?”</p>

      <p>“...”</p>

      <p>“Neyi bilmiyorum ki?”</p>

      <p>“Bunu biliyor musun mesela?”</p>

      <p>“<em>MeLeSePe</em>... Bunda bilmeyecek ne var ki!”</p>

      <p>“Neymiş peki?”</p>

      <p>“Sen de bilmiyorsun ki!”</p>

      <p>“Biliyorum!”</p>

      <p>“Şşşt! Kavga mı ediyorsunuz siz?” diye seslendi anneanne. Jale’anım Teyze onu kolundan çekti yine:</p>

      <p>“Şu kumaşlara bir baksan da Nejla Hanım. Sen bilirsin, hangisinden almak lazım. Şöyle ağır<a id="GBS.0219.01"></a> ama kibar bir şey lazım kızın nişanına.”</p>
    </section>

    <section class="voice1">
      <p>Ali bir sonraki resimlere bakmaya gitti. Ben de gittim.</p>
    </section>

    <section class="voice2">
      <p>Ayşe elini beline koydu işte yine:</p>

      <p>“Sen bana niye hep imtihan yapıyorsun ki bir kere! Kelebekleri niye sormuyorsun ki?! Ben onları senin için Meclis’e–”</p>

      <p>Ağlamaya başlayacak şimdi. Çenesi büzüştü işte.</p>

      <p>Kaçmak istiyorum ben, yürüdüm biraz. Baktım, duruyor orada. Kimse<a id="GBS.0219.02"></a> ona bakmıyor. Anneannesiyle o kadın, vitrinlere bakıyorlar; Ayşe kalabalıkta kaldı, tek başına kaldı. Çok gürültü var, orada kaldı. Şimdi aniden faşistler gelse o bilemez bile kaçmayı. Devrimciler böyle yapmaz herhalde. Kızlar ağlayınca gidilmez belki. Gittim elinden tuttum. Bir sonraki vitrinin yanındaki resimlere bakmaya gittik. Yine de ağladı ama azıcık. Hemen geçti ağlaması. Burnunu çekti:</p>

      <div style="display:none;">
        <a id="GBS.0219.03"></a>
      </div>

      <p class="lvl1">“Ama kelebekler nasıl uçtular bir görsen! Böyle karnım, böyle sanki göğsüm kocaman oldu gibi...”</p>

      <p>“Dev-Genç olmuşsun işte!”</p>

      <p>“De mi?!”</p>

      <p>“Evet!”</p>

      <p>“Bu aranıyor abilerin, ablaların hepsi kayıp mı olmuş?”</p>

      <p>“Hayır işte polis arıyor onları. İşkence yapacaklar bulurlarsa. Faşistlere verecekler. Sonra komando düğümü yapıp çukurlara atacaklar. Onlar kaybolmak zorunda o yüzden.”</p>

      <p>“Nereye<a id="GBS.0219.04"></a> gidip kayboluyorlar?”</p>

      <p>“...”</p>

      <p>“Ben biliyorum bence!”</p>

      <p>“Neresiymiş?”</p>

      <p>“Kuğuların uçtuğu yere gidiyorlar işte!”</p>

      <p>Ayşe çok akıllı aslında!</p>
    </section>

    <section class="voice1">
      <p>Ali ile ikimiz bütün resimlere baktık. Bazen arkaya koşup baktıklarımıza bir daha baktık. “Neyse, burada yok,” dedi Ali. “Kim yok?” dedim. “Hüseyin Abi,” dedi, “aramıyorlar demek ki,” dedi.</p>

      <p>“Nejla Hanım, çocuklara dondurma alalım kız.<a id="GBS.0219.05"></a> Sevinsinler. Bu gariban hiç yememiştir dondurma!”</p>

      <p>Ali duydu onu. Ben Ali’nin elini tuttum, “Aptal o,” dedim, “boşver,” dedim. Bize dondurma aldılar. Ali istemedi ama aldılar.</p>

      <p>“Nejla Hanım bak ne diyeceğim? Cavit Bey meselesini çözmek lazım. Yaşı yaşına uygun, hem de boşanıyorsa... Beyefendi de bir adam. Niye olmasın yani?”</p>

      <p>“Bırakmaz o karısını.”</p>

      <p>“Aaa nerden biliyorsun kız? Ha ha!<a id="GBS.0220.01"></a> Kadın bunu bırakıyordur belki. Zaten adamların kadınları bıraktığı nerede görülmüş!”</p>

      <p>“Ne yapacakmışız ki?”</p>

      <p>“Hah şöyle! Biraz pozitif düşün. Rahatla diyorum sana biraz! Kendini rahat bıraksan zaten–”</p>

      <p class="lvl1">“Bütün duvarlara baktık işte, yok Hüseyin Abi’n,” dedim ben. Ali güldü gibi oldu biraz. Kuğulu Park göründü. Ali dondurma yemeyi bilmiyor. Eline akıyor hep külahtan. Ben ona gösterdim.<a id="GBS.0220.02"></a> “Böyle kenarlarından yalaman lazım,” dedim. O yapmadı yine de. Bir şeyi bilmeyince sinir olur çünkü o. Kuğulu Park’a girerken Jale’anım Teyze, anneannemin koluna iyice yapıştı:</p>

      <p>“İstersen sana yardım ederim Nejla Hanım ama sen de bana bir iyilik yapacaksın? Tabii yani istersen.”</p>

      <p>“Neymiş o?”</p>

      <p>“Benim şu nişan elbisesi. Terziler uyduruyor çok. Sen eski kadınsın, titiz yaparsın hem de kibar<a id="GBS.0220.03"></a> dikersin. Nerde senin gibi eski Olgunlaşma mezunları! Sizin kuşak bambaşka!”</p>

      <p>“Canım öyle demene gerek yok Jale Hanım. Ben zaten sana yardım...”</p>

      <p class="lvl1">Biz parkta dolaşıyorduk dondurmalarla. Jale Hanım Teyze ile anneannem de banka oturdular. Kuğulara bakacaktık biz ama Ali duvara koştu. Resimlere baktı. Jale’anım Teyze gülüp duruyordu:</p>

      <p>“... sonracığıma sen bu Bülent sahneye çıkınca millet<a id="GBS.0220.04"></a> bağırmaya başlamasın mı! Aç! Aç! Aç! diyerekten. Tabii bu sinir krizi gibi bir şey geçirmiş, asapları bozulmuş adamın. Ağlaya ağlaya kaçmış sahneden!”</p>

      <p>“Yazık ayol!”</p>

      <p>“Aman ne yazık olacak Nejla Hanım. Gecede kaç lira alıyor biliyor musun sen! Hem vergisi mergisi de yok. Gazeteler yazıyor kaç gündür!”</p>

      <p>Resimlere bakarken bakarken, Ali’nin dondurması elinden düştü. Eli havada kaldı. Kuğulu<a id="GBS.0220.05"></a> Park’ın duvarının önünde duruyordu. Orada resimlere bakıyordu, sonra külah elinden düştü:</p>

      <p>“Hüseyin Abi!” dedi, “Aranıyor işte!”</p>

      <p>Jale Hanım, “Ah yavrum!” diye peşimizden geldi, çantasından mendil çıkarıp Ali’nin elini siliyordu. Ali hiç kıpırdamadı. “Ay yazık be çocuğum ama ağlama ben sana yenisini alırım! Ay tabii şimdi dondurmaya o kadar özendin, düşünce de...” Ali, Jale’anım Teyze’ye<a id="GBS.0221.01"></a> hiç bakmadı. Bana baktı. Ben o zaman koştum Ali’nin elinden tuttum hemen, biz kuğuların yanına gittik. Benim elim de dondurma oldu, olsun! Ali’nin ağladığını Jale’anım Teyze’nin görmemesi lazım.</p>
    </section>

    <section class="voice2">
      <p>Devrimciler ağlamayacağı için, Hüseyin Abi de bana baktığı için duvarda, kuğulara döndüm ben. Birden kalabalık oldu her yer. <em>Şıveps</em> kamyonu geldi. Kamyonun arkasında çocuklar vardı, anneleri,<a id="GBS.0221.02"></a> ablaları vardı. <em>Şıveps</em> tabak gibi bir şey dağıtıyordu. Tabak gibi şeyleri kamyonun üzerinde adamlar havaya atıyorlardı. İnsanlar, çocuklar filan onları yakalamaya çalışıyordu.</p>
    </section>

    <section class="voice1">
      <p>“Frizbi” onun adı. Ben onu <em>Hafta Sonu</em> gazetesinde görmüştüm. “Amerikan çılgınlığı” diye görmüştüm Jale’anım Teyzelerde otururken. Havaya atıyorsun döne döne uçuyor. Çok acayip bir şey. Ben şimdi Ali ağladığı için<a id="GBS.0221.03"></a> oraya bakmak istemiyorum aslında ama çok renkli o firizbiler, bir de herkes bağırıp duruyor.</p>
    </section>

    <section class="voice2">
      <p>“At! At! At!” diye bağırıyorlar. Çok bağırıyorlar. Hüseyin Abi’nin arandığını kimse bilmiyor. Ayşe biliyor bir tek. O iyi kız aslında. Bir sürü de şey biliyor. Ben bir tek onunla kurtarabilirim kuğuları. Evet.</p>

      <p>“İpi bulduğun için ben de artık kendi görevlerimi yapabilirim. Ben sen onları yapmazsın<a id="GBS.0221.04"></a> sanmıştım.”</p>

      <p>“Niye ki?”</p>

      <p>“Çünkü senin Hüseyin Abi’n olmadığı için, bir de senin annen başkasına bırakmak zorunda kalmaz ki seni.”</p>

      <p>“Nerden biliyorsun! Beni çok sevmiyorlar zaten. Bir tek anneannem seviyordu o da şimdi başka türlü oldu, hasta gibi.”</p>

      <p>“Belki kuğuları kurtarırsak annenler de seni sever.”</p>

      <p>“Belki.”</p>
    </section>

    <section class="voice1">
      <p>Herkes bağırıyordu: At! At! At! Kimse duvarlardaki resimlere<a id="GBS.0221.05"></a> bakmadı, Ali’nin Hüseyin Abi’sinin resminin önünde kalabalık oldu ama sırtları dönük olduğu için görmediler. Görseler belki onlar da korkarlardı. Sonra o kadar çok gürültü oldu ki kuğular havuzun ortasındaki kulübeye kaçtı. Ama korkmasın onlar. Biz onları kurtaracağız.</p>

      <p>“Ayşe bunu kurtaracağız. Şu kanatlarını açan var ya, küçük olan!”</p>

      <p class="lvl1">Jale’anım Teyze hâlâ gülüyor:</p>

      <p>“Hatırladıkça gülüyorum<a id="GBS.0222.01"></a> ayol! Askerler gibi, ‘Aç! Aç! Aç!’ demişler Bülent’e. Ama hak ediyor o Bülent! Vallahi hak ediyor! Milletin canı burnundayken sanki başka âlemde yaşıyor. Yapsınlar! Beterini yapsınlar!”</p>

      <p class="lvl1">Ali ipleriyle oynamaya başladı. Yapamayız diye korkuyor. O korkunca canım sıkılıyor benim. O yüzden dedim ki:</p>

      <p>“Eve gidince sana gizli mektupları göstereyim mi? Yeşil yazılı mektuplar. Çok gizli ama... Devrimci<a id="GBS.0222.02"></a> mektubu galiba onlar. Bir de sarı dosyadaki şeyler var... Annemin gizli şeyleri onlar.”</p>

      <p>Herkes o kadar çok bağırıyordu ki, “At! At! At!” diye, Ali beni duymadı. Kurtaracağımız kuğuyu ezberlemeye çalışıyor şimdi. Çok akıllı o!</p>
    </section>
  </section>

  <div style="display:none;">
    <a id="GBS.0222.03"></a>
  </div>
</body>
</html>
