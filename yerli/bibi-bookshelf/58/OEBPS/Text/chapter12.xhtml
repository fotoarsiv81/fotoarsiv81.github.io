<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Devir</title>
  <link href="../Styles/main.css" rel="stylesheet" type="text/css" />
</head>

<body class="chapter" xmlns:epub="http://www.idpf.org/2007/ops" epub:type="chapter">
  <div style="display:none;">
    <a id="GBS.0224.01"></a>
  </div>

  <section class="container">
    <h2>Doğruyu Söyleyen Hep Kazanır</h2>

    <section class="voice1">
      <p>Öyle olunca ben kahkaha makinesinin düğmesine basmaya başladım. Annemle babam sabah hızlı kahvaltı ederken, babam anneme, “Bu akşam kafaları çekip konuşalım mı seninle biraz? Baş başa!” deyince, annem de babama, “Neden? Ne oldu ki? Ne var? Ne konuşacağız?” deyince –çay titredi elinde– ikisi de susunca, ikisi de masanın altında bacaklarını zıplatmaya başlayınca<a id="GBS.0224.02"></a> ben de kahkaha makinesinin düğmesine bastım! Bitince bir daha bastım, bir daha bastım. İkisi birden bağırdı bu sefer:</p>

      <p>“Ayşe! Bırak şunu!”</p>

      <p>Anneannem girdi mutfağa. Giyinmiş, hatta kırmızı rujunu bile sürmüş. Çünkü Jale’anım Teyze ona, “Cumartesi Bay Caviderma’ya beraber gideriz ayol! Dert ettiğin şeye bak!” demişti.</p>

      <p>“İyi hafta sonları olsun çocuklar! Günaydın!”</p>

      <p>Annemle babam başlarını<a id="GBS.0224.03"></a> salladılar. Anneannem, ellerini karnında birleştirdi:</p>

      <p>“Jale Hanım’la cumartesi gezmesine çıkalım dedik bugün. Ayşe’yi de götüreyim diyorum...”</p>

      <p>“Anne, Jale Hanım demişken... O kumaşlar ne öyle? Jale Hanım sana elbise mi diktiriyor yoksa?”</p>

      <p>“Günaydın Sevgiciğim! Sana da günaydın Aydıncığım!”</p>

      <p>Anneannem sinirli sinirli koridora gitti. Annem tabakları toplayıp lavaboya bırakıverdi. Ellerini<a id="GBS.0224.04"></a> dayadı lavaboya, durdu. Babam onun omzuna dokunacak gibi oldu. Annem aniden döndü, babamla çarpışınca, “Pardon!” dedi geçti, içeri gitti. Babam bana baktı. Sigara yaktı, balkona çıkacakken annem başını uzattı mutfağa:</p>

      <p>“Aydın!”</p>

      <p>Babam hemencecik güldü:</p>

      <p>“Efendim canım?”</p>

      <p>“Şey... şu sizin Aliye Hanım’ın kocasının adı neydi? Hasan! Hasan Bey’e söyle de önümüzdeki hafta Ayşe ile Ali’yi<a id="GBS.0224.05"></a> tiyatroya götüreyim. Kızılay’a getirirse çocuğu ben alırım oradan. Gima’nın önünden.”</p>

      <p>“Peki Sevgi.”</p>

      <p>Babamın ışıkları söndü. Ben yine kahkaha makinesinin düğmesine bastım. “Yaşasın!” diye bağırdım. Babam bana çok kötü baktı. Ama ben gece çok ağlamıştım, Ali gelmezse hiç yemek yemem, demiştim. O yüzden annem öyle dedi. Bir de Aliye Teyze’ye yaptığına pişman olduğu için. Babam bilmiyor tabii<a id="GBS.0225.01"></a> onu. Ama babamın yüzü kapkara olunca ben de annemin peşinden gittim.</p>

      <p class="lvl1">Annemle anneannem koridorda sarılmışlardı. Annem, “Anne sen Ayşe’yi al da biraz gezin hakikaten. Bizim Aydın’la biraz konuşmamız lazım,” dedi. Anneannem, annemin kulağına yaklaştı:</p>

      <p>“Yalnızlık çok zor kızım, aman unutma!”</p>

      <p>Annemin saçını düzeltecekti ama annem başını silkeledi böyle. Onlar susunca kahkaha makinesine<a id="GBS.0225.02"></a> bastım yine ben, anneannem güldü bir tek:</p>

      <p>“Tonti! Haydi, giyin bakalım! Gezmelere gidiyoruz seninle!”</p>

      <p>Annem gülmedi.</p>

      <p>Ben anneme baktığım için, ona bakmadığım için anneannem ellerini dizlerine vurdu:</p>

      <p>“Ben Ayşe’ye elmaşekeri de alırım hem! De mi kızım?”</p>

      <p>Annem odaya girdi. Benim de canım bir şey demek istemedi artık. O yüzden bir daha! Bir sürü insan güldü koridorda.</p>

      <p class="lvl1">Dolmuş<a id="GBS.0225.03"></a> önümüzde durdu. İçindeki insanlar hep bize bakıyor. Şoför amca anneanneme bağırdı:</p>

      <p>“Hanım Teyze, binecek misin binmeyecek misin?”</p>

      <p>Ben anneannemi çekmeseydim binmeyecektik. Çünkü biz kapısını çalınca Jale’anım Teyze, “Ay ben unutmuşum!” dedi. Başında yuvarlak şeyler var onun. Reklamlardaki kadınların saçlarını kıvırcık yapmak için taktıkları şeylerden. “Şimdi de hazırlanmaya kalksam sürer<a id="GBS.0225.04"></a> epeyi! Tüh! Ne yapsak?”</p>

      <p>Anneannem bir şey demeyince:</p>

      <p>“E Nejla Hanım siz bugün biraz dolaşın, yarın beraber gideriz.”</p>

      <p>Jale’anım Teyze gerçekten çok aptal! Merdivenlerden inerken küçüldü anneannem. Rujunu silecekti ama mendili yokmuş yanında. Dudaklarını içeri kıvırdı. Merdivenlerde durdu, “Ayşe evladım gitmesek mi? Bir yorgunluk çöktü benim üzerime,” dedi. “Gidelim anneanne!” diye bağırdım.<a id="GBS.0225.05"></a> Yukarı baktı. Zaten annemle babam konuşması gerektiği için giremeyiz eve ki! Dudaklarını avucunun içine silmeye çalıştı, olmadı. Kapıya çıkınca gömleğinin en üst düğmesini ilikledi. Tam yola çıktık işte, önümüzde Kale’ye giden dolmuş durdu. Ama o, “Hay Allah!” dedi, “Jale Hanım olmayınca da şimdi... Tek başıma!” Şoför amca da, “Binecek misin, binmeyecek misin?” diye bağırınca ben dedim ki<a id="GBS.0226.01"></a> anneanneme:</p>

      <p>“Anneanne ben varım ya!”</p>

      <p>Dolmuşa binince anneannem yine hamamdaki gibi oldu. Artık o üzgün olduğu için benim ona hikâye anlatmam lazım. Korkunca hikâye anlatılır. Hikâye anlatınca yatağın altındaki canavarlar bile gider. Jale’anım Teyze’nin hamamda yaptığı gibi ellerini tuttum anneannemin. Dolmuş hopluyordu çok, bir de çok gürültü vardı ama ben yine de anlattım:</p>

      <p>“Anneanne<a id="GBS.0226.02"></a> bak şimdi. Bir tane kız varmış. Ama o kıvırcıkmış, çok kıvırcık. O yüzden bir sürü şey düşünürmüş. Kıvırcık insanlar daha karışık şeyler düşündüğü için yani. Sonra onun bir arkadaşı olmuş, oğlan... Anneanneee!”</p>

      <p>Bana hiç bakmayınca bağırdım, o zaman bütün dolmuş bize döndü:</p>

      <p>“Ben kelebekleri Meclis’e soktum ama hâlâ... Beni ne zaman sevecekler anneanne?!”</p>

      <p><em>Cık cık cık</em> yaptı herkes. Anneannem,<a id="GBS.0226.03"></a> “Şoför bey biz müsait bir yerde inebilir miyiz?” dedi hemen.</p>

      <p class="lvl1">Kale’ye gitmek için daha yokuş tırmanmamız lazım ama anneannem indirdi bizi dolmuştan. “Ne oluyor evladım sana?” dedi bana. Eğilip dedi. “Söyle bakayım tonti, ne oldu?” Büyükler eğilince artık her şey çok ciddi olur. Cevap vermek gerekir:</p>

      <p>“Ali bir daha bizim eve gelmeyecek mi anneanne?”</p>

      <p>“Ah yavrum, sen ona mı böyle üzüldün?<a id="GBS.0226.04"></a> Kıyamam.”</p>

      <p>Anneannem benim elimden tuttu. Bir tane köy pastanesi gibi pastane var. Oradan bana elmaşekeri aldık. Elmaşekerini görürken seviyorum ama sonra sinir oluyorum. Şekeri insanın ağzına batıyor ısırmaya çalışınca.</p>

      <p class="lvl1">“Ay aman of! Eylül geldi, hâlâ cehennem sıcağı! Ne yapsak bilemedim Ayşe. Müzeye mi gitsek?”</p>

      <p>“Eczaneye gidelim anneanne. Sen Cavit Amca’ya söyleyeceksin ya!”</p>

      <p>“Aa!<a id="GBS.0226.05"></a> Ne söyleyecekmişim ben?”</p>

      <p>“Her şeyi söyleyeceksin ya!”</p>

      <p>“İlahi Ayşe! Ha ha ha!”</p>

      <p>Aniden durdu, gülmedi artık:</p>

      <p>“Keşke her şey söylense hayatta Ayşeciğim.”</p>

      <p>Yeniden güldü. Yakasından bir düğme açtı. Biz yokuşu çıktık. Anneannemin saçları dağıldı ama güldüğü için saçlarının dağılması önemli değildir. Bence anneannem şu anda çok güzel oldu. Yanakları da kırmızı. Ben belki anneanneme<a id="GBS.0227.01"></a> sonra kuğuları anlatırım. Belki o bize yardım eder bile.</p>

      <p class="lvl1">Biz eczaneye girince orada iki kadın vardı. Anneannem yaşında iki kadın. <em>Kah kah kah</em> diye gülüyorlardı:</p>

      <p>“Sonra Cavit Beyciğim bizim bu Bülent Ersoy, şakkadanak memeleri gösterivermesin mi! Ay millet şoke olmuş tabii!”</p>

      <p>“Ay Cavit Bey, düşünsenize! Ay çok acayip! Neyse milletin beklediğine değdi!”</p>

      <p>“Delirdi adam hanımlar, delirdi<a id="GBS.0227.02"></a> sonunda!”</p>

      <p>“Ay hangimiz delirmedik Cavit Beyciğim allasen! Ha ha ha!”</p>

      <p>Anneannemle biz kapıda durduk. Bekliyoruz Cavit Amca bizi görsün diye. Düğmesini yine kapattı anneannem. Biz ilaçların olduğu camlı masaya bakıyor gibi yaptık, anneannem öyle yaptığı için ben de öyle yaptım yani. Kadınlar gitmezse biz kalırız burada böyle zaten. Cavit Amca bizi gördü sonunda:</p>

      <p>“Ooo! Nejla Hanım, hoş<a id="GBS.0227.03"></a> geldiniz. Buyurun!”</p>

      <p>“Rahatsız etmeyeyim Cavit Bey.”</p>

      <p>“Rica ederim efendim, rahatsızlık ne demek! Ancak şeref verirsiniz. Hanımlar da–”</p>

      <p>“Merhabalar efendim.”</p>

      <p>Kadınlar anneanneme başlarıyla böyle yaptılar, merhaba demediler. Sessizlik oldu. Kadınlar, “Biz gidelim o zaman Cavit Beyciğim,” dediler. “Ayağınıza sağlık efendim. Yine beklerim efendim,” dedi Cavit Amca. Anneannem onlar gidene<a id="GBS.0227.04"></a> kadar yine ilaçlara baktı. Benim elimi sildi kolonya ve mendil alıp. “Efendim, hoş geldiniz sefalar getirdiniz,” dedi Cavit Amca, “Limonata içer miyiz serin serin?” “Zahmet olmasın,” dedi anneannem, sandalyeye otururken yine düğmesini açtı. Bir tane abi var, o gitti limonata almaya. O zaman anneannem biraz Cavit Amca’ya baktı. Birbirlerine baktılar gülümseyerek. Cavit Amca, “Buyurun hanımefendi.<a id="GBS.0227.05"></a> Emredin!” dedi. O zaman anneannem konuşmaya başladı. Ben de ilaçların olduğu yere gittim sessizce:</p>

      <p>“Cavit Bey...”</p>

      <p>“Emredin hanımefendi...”</p>

      <p>“Rica ederim efendim, emir ne demek! Cavit Bey, size bazı söyleyeceklerim var. İhtimal ki şaşıracaksınız fakat rica ederim müsaade edin de sonuna kadar diyeyim diyeceklerimi. Size büsbütün çocukça gelebilir sözlerim. Ama insan gülünecek duruma düşmek<a id="GBS.0228.01"></a> hakkını iktisap etmiyorsa ihtiyarlamanın güzelliği nerede! Değil mi efendim!”</p>

      <p>“Rica ederim hanımefendi. Siz kim, gülünecek duruma düşmek kim!”</p>

      <p>“Lütfen efendim, müsaade buyurun.”</p>

      <p>“Buyurun efendim dinliyorum.”</p>

      <p>“Efendim biliyorsunuz biz başka bir zamanın insanlarıyız. Memleketin bu hale geleceğini hiç hayal eder miydik! Bir yerde biz de hata etmiş olacağız ki... Değil mi efendim?<a id="GBS.0228.02"></a> Belki diyorum evlatlarımızla yeterince ilgilenmedik mi? Veyahut herkesi kendimiz gibi sandık da etrafımızda olup biteni adamakıllı idrak mı edemedik? Biz zannettik ki bir ülkünün ardında hep birlikte gayret edeceğiz, herkes de bize uyacak. Şu yaşımdayım hâlâ milli bayramlarda içim tirtir titrer Cavit Bey, bir cumhuriyet çocuğu ecnebi memlekette bir muvaffakiyet gösterse göğsüm kabarır. Bunlar hep<a id="GBS.0228.03"></a> artık komik addediliyor, bu hislerimiz bir parça hakir görülüyor, muhakkak farkındasınız. Fakat ne yapalım ki bize de bunu öğrettiler. Ben efendim ortaokula bin bir güçlükle yazıldım. Siz de bilirsiniz, açlık vardı o zaman. Unutmuyorum, gece yenen balığın kılçıklarını sefertasıyla okula götürürdüm de, bahçeye bir köşeye çekilir, kılçıklarda kalmış etleri yerdim. Çünkü biz inandık ki, okuyunca, aydınlanınca<a id="GBS.0228.04"></a> herkes hep birlikte daha çok çalışacak. Biz tasarruf ederek ve Amerikan filmlerini izleyerek büyüdük Cavit Bey, biliyorsunuz. İlk ‘6. Filo Defol!’ eylemi olduğunda hayret ettiğimi hatırlarım. Benim için Amerika deyince Greta Garbo, Clark Gable, değil mi efendim, biz böyle bildik. Biz fikirler için değil çalışmak için yetiştirildik beyefendi. ‘Çok düşünen beyinlere fena fikirler üşüşür,’<a id="GBS.0228.05"></a> derlerdi, değil mi efendim? Biz görgü kurallarına uyanlar hayatta yalnız kalmaz zannederdik. Hayat, görgü kurallarının intizamını kabul etmeyen büyük bir muammaymış meğer Cavit Bey. Fakat bakıyorum da biz hep genç kaldık, bizden sonra doğanlar sanki biraz ihtiyar doğdular. Biz hep sınıfının en çalışkanı, en muntazamı olmaya çalışan cumhuriyet çocuklarıydık; nasıl ihtiyarlanır pek bilemedik, değil<a id="GBS.0229.01"></a> mi Cavit Bey?”</p>

      <p>“Nejla Hanım–”</p>

      <p>“Yok, bir sual olarak değil de, öyle kalbimden geçen bir his bu Cavit Bey. Rica ederim dinleyin. Biliyorum dağıttım meseleyi fakat–”</p>

      <p>“Olur mu efendim, buyurun lütfen, zevkle dinliyorum ben.”</p>

      <p>“Hasılı, Cavit Bey, meğer ihtiyarlamak elden ayaktan düşmek değil, hükümsüz sayılmakmış. Tedavülden kalkan banknotları bilirsiniz. Artık bir kıymeti yoktur ama<a id="GBS.0229.02"></a> bir türlü de çöpe atılamaz. Evin içinde oradan oraya kaldırıp dururuz, oraya buraya sıkıştırıveririz. İhtiyarlık buymuş meğer Cavit Bey. Atamadıkları için bir çekmecenin dibine itivermeye çalışıyorlar. Artık hisleriniz, arzularınız yokmuş sanılıyor. Ezcümle, böyle bir ruh hali içinde insan bir nefes sesi arıyor. Denir ki, aramakla bulunmaz, ola ki denk gelesin! Peşinden koşmakla olmaz, sabırla çağırır<a id="GBS.0229.03"></a> gül bülbülü, böyle öğrendik. Fakat bu memleket de bu hayat da, insanlar da pek yaveleşti. Herkes her şeyi herkese söylüyor nitekim. Oysa yeniyetmelik sayılır, değil mi Cavit Bey? Herkese, her şeyi bir anda söyleyivermek diyorum, toyluk sayılır; gönlün en derininde birikeni, bir kerede muhatabına sayıp döküp sonra susmak. Bu da intihar gibi bir şeydir efendim... Biri seni kurtarmazsa kendi sözünle<a id="GBS.0229.04"></a> kanaya kanaya can verirsin. İşte Cavit Bey, eşinizden boşandığınızı duyunca ben de sizin huzurunuzda böyle bir intihara karar verdim. Size nasıl ifade edeyim Cavit Bey? Ben size karşı intiharî hisler içindeyim!”</p>

      <p class="lvl1">“Limonatalarınııız!”</p>

      <p>“Eveeeet! Limonatalar da geldi!”</p>

      <p class="lvl1">Ben ilaçların oradan çıkmıştım artık. Limonatalar gelince Cavit Bey Amca sandalyeden o kadar hızlı kalktı ki anneannem<a id="GBS.0229.05"></a> o kalktığında onun olduğu yere bakıyordu hâlâ.</p>

      <p class="lvl1">Cavit Bey Amca sanki anneannem hiç konuşmamış gibi yaptı:</p>

      <p>“Hava bugün biraz daha iyice değil mi Nejla Hanım? Sonunda eylül geldi de rahat bir nefes alacağız.”</p>

      <p>Limonatanın altındaki camda su birikmeye başladı. Anneannem elimi sildiği mendille o suyu sildi:</p>

      <p>“Şimdi efendim, Kurtuluş’ta sağ olsun biraz boşboğaz bir hanım var, ismini söylediler<a id="GBS.0230.01"></a> de kalmamış hatırımda, bu dedikoduları zannederim o yayıyor.”</p>

      <p>Anneannem bu sefer limonata bardağını kaldırıp sildi biriken suyu.</p>

      <p>“Eşimle biz ayrılıyor değiliz ama anlaşılan bir sürü insan öyle sanıyor. Sizin kusurunuz yok, herkes aynı şekilde... Bilmiyorum o hanımefendinin bu dedikoduyu yaymaktan ne çıkarı, nasıl bir ümidi var.”</p>

      <p class="lvl1">Anneannem bardağı kaldırdı altını sildi, bir de kenarlarındaki<a id="GBS.0230.02"></a> tomurcuk suları da sildi, camı da iyice sildi.</p>

      <p>“Nejla Hanım, sizin gibi eşsiz ve nadide bir hanımefendinin iltifatına mazhar olmak benim için tarifi olmayan bir onurdur efendim. Fakat–”</p>

      <p>Çaaaat!</p>

      <p>Ben limonatayı düşürdüm. Attım daha doğrusu da anneannem düşürdüm sandı. Sonra da dışarı koştum hemencecik. Anneannem de benim arkamdan koşup kaçabilsin diye. Bağırıyordu arkamdan, “Ayşeee!<a id="GBS.0230.03"></a> Dur evladım! Nereye koşuyorsun!” Kızmış gibi bağırmaya çalışıyordu ama koşmaya çalışıyordu. Bence kızmadı bana. O koşamayınca dönüp bakıyordum beni kaybetmesin diye. Ta <em>Etloğrafya</em> müzesinin oraya kadar koştum ben. Anneannemi bekledim. Sonunda o da geldi. Durdu, nefes nefeseydi. Arkasına baktı:</p>

      <p>“Korkma! Eczaneden burası görünmüyor anneanne!”</p>

      <p>Bana baktı, gözlerini açtı. Ben yine bağırdım:</p>

      <div style="display:none;">
        <a id="GBS.0230.04"></a>
      </div>

      <p>“Bence herkes aptal anneanne! Jale’anım Teyze de Cavit Bey Amca da!”</p>

      <p class="lvl1">Müzenin bahçesine girdik. Sonra birden bir şey oldu. Anneannem sanki her şeyi unuttu:</p>

      <p>“Eczaneye gittik de bir şey almadık mı biz Ayşe?”</p>

      <p>Korktum ben biraz. Ama korkmamam lazım. Hiç korkmama gerek yok çünkü Ali’yle birlikte tiyatroya gideceğiz biz. O zaman ben cebimden çıkardım şişeyi:</p>

      <p>“Bunu aldık ya anneanne!”</p>

      <div style="display:none;">
        <a id="GBS.0230.05"></a>
      </div>

      <p>“Ne o evladım?”</p>

      <p>“Öksürük şurubu anneanne!”</p>

      <p>Elimle <em>koroloform</em> yazısını kapattım. Şişeyi cebime koydum. Elyazısıyla yazmış Cavit Bey Amca ama ben evde çok çalışmıştım nasıl yazıldığına. Küçük olmasına rağmen hemen okuyabildim adını rafta.</p>
    </section>

    <h2>Yalancıları Kimse Sevmez</h2>

    <section class="voice2">
      <p>“Aha tek bu var! Al bunu, kaybol ortadan kurban olayım. Durma Ankara’da.”</p>

      <p>Annem arkasına bakmadan elini uzattı.<a id="GBS.0231.01"></a> Eli havada annemin, onun elini arıyor, arıyor... Lokantadaki kimse bunu görmedi daha. Kimse bize bakmıyor... Ama bakarlarsa, tanırlarsa...</p>
      <hr />

      <p>Sabah annem, babam evden çıkınca yanıma koştu:</p>

      <p>“Babana deme kuzum, bugün senle bir yere gideceğiz. Ama hiç ses etmek yok. Tamam mı? Ama ne olursa olsun. Tamam mı? Ali’m benim!”</p>

      <p>Sarıldı bana: Başımı salladım ben. Kafam çok ağrıyor zaten yine.<a id="GBS.0231.02"></a> Ayşelere gitmeyeceğiz bir daha. “Gidelim,” de diyemem. Annem gitmeyecek bir daha oraya. Babama geçen gece söyledi:</p>

      <p>“Hasan bana başka iş bul, bu Sevgi Hanım dost görünüyor da hiç öyle değilmiş!”</p>

      <p>“Kocasını da zati geçende korsandan kaçarken gördümdü. Yüzüne çalmadım utanmasın diye de... Gördü galiba beni. Güven olmaz bunlara, anladık yani.”</p>

      <p>“Onları da bizden sandık da... neyse.”</p>

      <p><a id="GBS.0231.03"></a>“Hele gideyim geleyim de Amasya’ya.”</p>

      <p>“Sen niye gidiyorsun ki? Götüremiyorlar mıymış kendileri?”</p>

      <p>“Yav rahmetlinin iki kızı, bir karısı vardı. Nasıl götürsünler cenazeyi? Ben götüreyim de geleyim. Bir gece kalıp gelirim zaten.”</p>

      <p>“Ne zaman gidilecekmiş?”</p>

      <p>“Yarından ötesi gün. İşe gidip izin alayım da.”</p>

      <p>“İyi madem.”</p>

      <p>Babam işe gidip gelince, akşam yemek yerken dedi ki, “Ne ettin<a id="GBS.0231.04"></a> len sen bu kıza?” Güldü:</p>

      <p>“Aliye kız! Bizim oğlan yere bakan yürek yakan çıktı, iyi mi? Şu kız, Aydın Bey’in kızı var ya? Ayşe. Ayşe ağlayıp duruyormuş, ‘Ali de Ali,’ diye! Ulan kerata! Âşık mı ettin kızı kendine? De bakalım.”</p>

      <p>Ben hiçbir şey demedim. Annem güldü:</p>

      <p>“Ne olmuş ki?”</p>

      <p>“‘Ali gelmezse daha da ağzıma lokma ekmek koymam,’ demiş.”</p>

      <p>“Bak sen!”</p>

      <p>“Vallahi babası öyle dedi.<a id="GBS.0231.05"></a> Annesi diyesiymiş ki, ‘Anası Ali’yi getirsin de ben onları tiyatroya götüreyim.’”</p>

      <p>“Pişman oldu tabii de gönül almaya çalışıyor.”</p>

      <p>“Götür be Aliye.”</p>

      <p>“Bilemedim şimdi. Düşünürüz.”</p>

      <p class="lvl1">Başka da bir şey demediler. O zaman işte benim başım ağrımaya başladı. Çünkü ben anneme diyemem ki, “Beni götür,” diye. Çünkü onun canı sıkıldı orada. Ona ben diyemem ki, “Gitmek istiyorum tiyatroya,” diye.<a id="GBS.0232.01"></a> “Sen de onlara mı benzedin?” der bana annem belki. Biz oraya gitmezsek kuğuları kurtaramam ben. Başım o zaman ağrıdı, sonra da hiç geçmedi.</p>

      <p>Annemin elinde kâğıt var. Kâğıtta numara yazıyor, bir şey yazıyor. Biz Ulus’ta yürüyoruz şimdi. Annem benim elimi çok sıkı tutuyor ama bir şey demem çünkü koşar gibi gidiyoruz. Çok kalabalık burası, bırakırsam kaybeder annem beni, korkar.</p>

      <p>Lokantanın<a id="GBS.0232.02"></a> önünde durduk. Lokantanın camında pilav var, nohut var. Üç tane de tavuk var. Çok kalabalık lokanta. Annem, “Hah! Burası!” dedi.</p>

      <p>“Ali, bak kurban olayım, hiç ses çıkarma tamam mı yavrum. Ne olursa olsun, tamam mı kuzum!”</p>

      <p>Anlamadım ben. Annem oturunca, “Çocuğa bir pilav,” dedi garsona. Kapıya arkamız dönük oturduk, duvara bakıyoruz. Ben arkama bakacaktım, kapıdan girenlere, yemeklere. Annem,<a id="GBS.0232.03"></a> “Önüne dön,” dedi, elini bacağıma yapıştırdı, “hiç kıpırdama.”</p>

      <p>Tam o zaman işte, arkamıza biri oturdu. Küçük sesle konuştu:</p>

      <p>“Merhaba!”</p>

      <p>Ben tam bağıracaktım, annem ağzımı kapattı:</p>

      <p>“Merhaba.”</p>

      <p>“Kusura bakma abla, seni de böyle... Neyse hızlıca söyleyeyim. Bizi arıyorlar, Ankara’ya geldim ama gitmem lazım–”</p>

      <p>“Para lazımsa. Yok da hiç, aha bir tek bu var! Al, kaybol ortadan,<a id="GBS.0232.04"></a> durma Ankara’da kurban olayım.”</p>

      <p>Annem evlenme yüzüğünü uzattı Hüseyin Abi’ye. Eli, Hüseyin Abi’nin elini aradı. Kimse bize bakmıyor daha. Ama baksalar, tanısalar... Hüseyin Abi’ye bakamıyorum. O artık “Aranıyor” resmine mi benziyor acaba? Eğer bakmazsam, Hüseyin Abi’yi unutursam, ya aklımda “Aranıyor” resmi kalırsa? Annem hâlâ ağzımı tutuyor. Bağıracaklarım ağzıma tıkandı. Hüseyin Abi bana<a id="GBS.0232.05"></a> baksın, “Gel len buraya, bakma öyle deli deli,” desin. Ama ses çıkaramadığım için... O zaman bana yine akıl geldi. Elimi cebime soktum. Onlar konuşuyordu:</p>

      <p>“Abla bırak istemiyorum.”</p>

      <p>“Al şunu. Ne edeyim ben bu saatten sonra yüzüğü zaten!”</p>

      <p><em>Çıkırt çıkırt çıkırt!</em> Çok gürültü var, duymuyor Hüseyin Abi cebimdeki çakmağı.</p>

      <p>“Aldım abla tamam. Sizin kömürlüktekileri alamadık oradan. Sana<a id="GBS.0233.01"></a> onu demem lazımdı. Benden başka kimse de bilmiyor. Onları yok edin. Bu birincisi. İkincisi...”</p>

      <p>“Söyle!”</p>

      <p>“Birgül sana emanet. Bunu ona ver.”</p>

      <p><em>Çıkırt çıkırt...</em> Hüseyin Abi! Ben buradayım! Çakmağın bende Hüseyin Abi!</p>

      <p>“Tamam aldım. Başka diyeceğin yoksa gidelim biz.”</p>

      <p>Pilav geldi. Annem, “Pilavını ye Hüseyin... Aman Ali, pilavını ye oğlum!”</p>

      <p>Niye pilav yiyeyim ki ben! Annem bir<a id="GBS.0233.02"></a> daha baktı:</p>

      <p>“Ali pilavı ye!”</p>

      <p>O zaman ben pilavı yemeye başladım. Ağzıma hepsini doldurdum. Çiğnemeden yuttum, yuttum, yuttum. Nefes almadım hiç. Elim cebimdeydi. <em>Çıkırt çıkırt</em>... Ağlamasam ya! Hüseyin Abi görmese ya ağladığımı!</p>

      <p>“Mektubu okuduktan sonra yaksın.”</p>

      <p>“Tamam. De haydi, biz gittik.”</p>

      <p>Kalktık. Benim ağzım çok doluydu. Gözlerim akıyordu, sümüğüm de akıyordu. Ben ağzımı<a id="GBS.0233.03"></a> açamadım. Hüseyin Abi bana baktı, gülümsedi. Ben cebimden ses yaptım. <em>Çıkırt çıkırt çıkırt</em>... O “Aranıyor” resmine benzememiş. Hiç! Sakalı çıkmış Hüseyin Abi’nin.</p>

      <p>Dışarı çıktık. Otobüse bindik. Annem titriyordu. Bana baktı. Kulağıma eğildi, “Kimseye söylemek yok Ali,” dedi, “ama kimseye!” Ben ona baktım. Baktım... Sonra... Ağzımdan pilavlar fışkırdı. Çok kustum otobüste.</p>

      <p>Gece elektrikler<a id="GBS.0233.04"></a> kesilince annem bahçeye çukur kazdı. Sessiz sessiz. Sonra çuvalın içinden silahları çıkardı, toprağa gömdü. Kimse görmedi. Kimse görmedi. Ben gördüm. Hasta bir kedi var, toprağı kokladı. Git kedi git! Bir daha hiç pilav yemeyeceğim ben. <em>Çıkırt çıkırt çıkırt...</em> Tiyatroya gideceğiz yarın. Çünkü hiç konuşmayacağım diye çok korktu annem. Konuşursam diye de çok korktu. Otobüste annemin kucağına yattım.<a id="GBS.0233.05"></a> Mavi tükenmezkalemle koltuğun arkasındaki yazılara baktım:</p>

      <p>“Yaşasın halkların kardeşliği!” “O.ospu çocuğu!” “Seni seviyorum Ömer!” Bir sürü kalp vardı koltuğun arkasında, ok batmış, kan damlıyordu.</p>
    </section>

    <h2>Hiçbir Yalan Sonsuza Kadar Devam Etmez</h2>

    <section class="voice1">
      <p>“Ne bileyim... Belki artık fısıltıya inanıyorum Sevgi. Herkes böyle bağırdığında duyulmak için...”</p>

      <p class="lvl1">“Bunları bana niye verdin ki zaten!” diye<a id="GBS.0234.01"></a> kızıyordu annem. Çantasının içinden sarı dosyaları çıkarmaya çalışıyordu, “Sanki herhangi bir şeyi korumayı becerebilmişim gibi!”</p>

      <p>Tren garının tavanı çok yüksek olduğu için herkes çok küçük. Her yerde köylüler var. Çok çocuk var, onların hepsinin kafası kel. Kız var bir tane, onun bile kafası kel. Bana bakıyor durmadan. Onun arkasında kocaman bir tane yatak var galiba. Yatağı sarma gibi yapmışlar,<a id="GBS.0234.02"></a> bir sürü insan onun üzerinde oturuyor. Yaşlı adam, yaşlı kadın, genç adam, bir tane de abla. Ablanın üstünde mor kadife elbise var. Üstünde simler var elbisenin. Ablanın çenesinde mor çiçek resmi var. Yaşlı kadında da var. Mor elbiseli ablanın ayakkabıları bembeyaz. Erkek çorabı giymiş siyah ama ayakkabıları beyaz, küçük topuklu. Kocaman gelmiş ona ayakkabıları ama onları çok seviyor. Hep<a id="GBS.0234.03"></a> ayakkabılarına bakıyor. Elini tükürük yapıp siliyor hep.</p>

      <p>Bir tane şapkalı amca var, elinde kırmızı yuvarlaklı bir şey var, trenlere kaldırıp indiriyor. Burnunu karıştırıyor. Sonra sümüğünü fırlatıyor parmağının ucuyla. Ama ıslak olunca fırlatılmaz, kuruysa fırlatılabilir. Onunki ıslak galiba fırlatamadığı için pantolonuna sürdü.</p>

      <p>Üç tane abi var, kel kafalı. Onların kucaklarında kartpostallar<a id="GBS.0234.04"></a> var. Hepsi aynı, Gençlik Parkı kartpostalı. Tek tane kalemleri var ama, bir abi bitirince diğerleri de yazacak. Çok yavaş yazıyor abi. “İnşallah’da ‘n’ var mı lan?” diyor, sonra, “Sizin imzanız var mı oğlum? Ben daha imza bulamadım kendime anasını satayım! Askerde bulurum bir imza a.ına koyayım,” diyor. “Ne yapacaksın lan imzayı? Bir asker mektubu yazarken bir de evlenirken lazım a.ına koyayım!”<a id="GBS.0234.05"></a> diyor öteki, bu sefer kartpostal yazan abi öteki abinin bacağına kalem batırıyor. Gülüyorlar.</p>

      <p>Bir sürü şey oluyor burada ama annem çantasının içine bakıyor:</p>

      <p>“Bu dosyalar da amma büyük... Kahretsin!”</p>

      <p>Önder Amca annemin kolunu tuttu:</p>

      <p>“Oturalım mı biraz Gar Lokantası’nda?”</p>

      <p>Annemin omuzları yukarıdaymış meğerse, Önder Amca öyle deyince indiler:</p>

      <p>“Ayşe, koka kola içecek misin<a id="GBS.0235.01"></a> kızım?”</p>

      <p>Ama zaten ben babama söylemeyeceğim ki, koka kola almasına gerek yok. Çünkü sabahleyin evden çıkarken annem güzel ayakkabılarını dolaptan çıkarınca, “Ben de geleyim Meclis’e!” diye bağırdım. Annem, “Çok işim var kızım,” derken, babam, “Sevgi sen neden bu ayakkabıları giyip duruyorsun? Ayağını yara yapmıyor mu?” diye sordu. O zaman annem, “Yoo, ne yarası? Yok öyle bir şey. Nerden çıkardın?<a id="GBS.0235.02"></a> Ne yarası?” diye bir sürü konuştu. Babam, “Ne bileyim Ayşe geçen gün o ayakkabılar annemin ayağını yara yapıyor filan gibi bir şeyler...” O zaman ben anneme baktım, babama baktım, bir daha anneme baktım. Annem gözlerini açtı. Birden söyledi:</p>

      <p>“Ayşe! Haydi giyin, benimle geliyorsun!”</p>

      <p>Ben annemin kulağına bir şey söyleyecektim, annem, “Haydi! Hızlı!” dedi. Anneannem, “Aydın oğlum, gitmeden<a id="GBS.0235.03"></a> şu girişteki ampulü değiştirseydin. Yine patladı,” dedi. Babam, “Gelince değiştiririm,” dedi. Anneannem, “Unutma da oğlum,” dedi sessiz sessiz. Annem hiç bana bakmadı. Ben, “Babama bir şey demedim,” diyecektim ki! Masaya koka kola gelince ben, “Su koymayacak mısın içine?” dedim, annem bana bakmadı bile, sigara yaktı.</p>

      <p class="lvl1">Yolda bana, “Ayşe bugün Önder Amca gidiyor. Bir daha onu görmeyeceğiz. O<a id="GBS.0235.04"></a> yüzden onunla son bir kez buluşup bir şey vermem lazım. Kızım bak, Ayşe...” diye bir şeyler anlattı annem. Bir sürü şey anlattı. Ama bana bakmıyor ki, her yere bakıyor bana bakmıyor. Garda Önder Amca’yı görünce tuttu benim elimi. Daha önce tutmadı.</p>

      <p class="lvl1">“Koka kolayı köpürtme Ayşe!”</p>

      <p>Onlar konuşmadan oturunca ben de ses çıkarmak istedim. Koka kolaya üfleyince taşacak gibi oluyor, tam taşarken<a id="GBS.0235.05"></a> duruyorum, sonra bir daha yapıyorum. Annem kızdı sonunda:</p>

      <p>“Dökülecek şimdi!”</p>

      <p>Annem çantasını kucağına koydu. Dizlerini bitiştirdi. Çantası sanki çok büyükmüş gibi, sanki sarı zarfları bulamıyormuş gibi yaptı, hiç kaldırmadı başını çantadan. Sonra yavaş yavaş çıkardı zarfları:</p>

      <p>“Kapalıydı bunlar, değil mi Önder?”</p>

      <p>“Evet ama herhalde sizin müdür açtı bulunca.”</p>

      <p>Ben koka kolayı köpürttüm<a id="GBS.0236.01"></a> yine.</p>

      <p>“Abdullah Efendi açmıştır bunu. Pislik herif!”</p>

      <p>Koka kolayı köpürttüm.</p>

      <p>“Bak istersen içine eksik bir şey var mı?”</p>

      <p>“Sen bakmadın mı Sevgi?”</p>

      <p>“Yok.”</p>

      <p>Yine köpürttüm ben.</p>

      <p>“Bunları da mı o yaptı peki?”</p>

      <p>“Ne o?”</p>

      <p>“Yanmış bunlar. Hep de yüzleri yanmış. Yakılmış daha doğrusu. Manyak mı bunlar Sevgi?”</p>

      <p>“Nasıl yahu? Fotoğraf mı onlar? Çocuk fotoğrafları? Ne bunlar?<a id="GBS.0236.02"></a> Niye yakmışlar. Kim yakmış? Hay Allah’ım, bu ne rezillik!”</p>

      <p>Koka kolayı ta şişenin ağzına kadar köpürttüm. Köpükleri orada tutmak için küçük küçük üfledim.</p>

      <p>“Kimin fotoğrafları bunlar Önder?”</p>

      <p>“Ölen arkadaşların çocukluk fotoğrafları.”</p>

      <p>“Sen bunları bana niye verdin ki zaten?”</p>

      <p>“Ne bileyim... Belki artık fısıltıya inanıyorum Sevgi. Herkes bağırırken... Saçma bir şey. Bizim kuşağın<a id="GBS.0236.03"></a> hep ölmüş genç adam fotoğrafları var ya, öyle hatırlanmasınlar istedim. Bu fırtınada her şey kaybolacak, Meclis’te dursun da kalsın istedim. Ne bileyim böyle 23 Nisan şiiri okurken, bahçede oyun oynarken resimleri olsun, ilkokulda çekilen v<strong>esikalıkları olsun istedim. Meclis</strong>’<strong>in dibinde, bu memleketin kalbinde dursun... Anladın mı? Saçma zaten. Boş ver. Mektupları da mı veriyorsun bana?”</strong></p>

      <p><strong>“Evet...<a id="GBS.0236.04"></a> Bende durması tehlikeli.”</strong></p>

      <p><strong>“Düzeni tahkir ve tezyif mi eder Sevgi? Evlilik düzenini yani?”</strong></p>

      <p>Annem gülmedi. Önder Amca yarım güldü. Ben artık koka kolayı köpürtmüyorum çünkü anlamadılar. Anlasalardı koka kolayı fışkırtacaktım yerlere.</p>

      <p>“Her şeye yer var, bu çocuklara yer yok demek ki memleketin arşivinde. Öyle mi Sevgi?”</p>

      <p>Annem sadece önüne bakıyordu. Önder Amca trenlere baktı:</p>

      <p><a id="GBS.0236.05"></a>“Meclis’te bir tek bizim çocukların kaydı olmasın! Peki, anladık da fotoğrafları niye yakıyorsun pezevenk?!”</p>

      <p>Kola kola’yı son kez köpürtüp hiç durmadan hepsini içtim. Annem sonunda kaldırdı başını, bana baktı.</p>

      <p>Trenin düdüğü çaldı. Demin burnunu karıştıran adam bağırdı:</p>

      <p>“İstanbul Ekspresi birinci perondaaaan!”</p>

      <p>Önder Amca anneme eğildi, sarılacaktı. Annem bir adım geri attı. Beni<a id="GBS.0237.01"></a> çekip önüne koydu, Önder Amca’yla ikisinin arasında durdum. Çok yakışıklı ama gitsin artık bu adam!</p>
    </section>

    <h2>Yalan Söylemektense Susmak En İyisi</h2>

    <section class="voice1">
      <p>Sonunda geldiler. Gima’nın önünde bekledik biz Ali ile annesini. Annem, “Gelmeyecekler herhalde Ayşe, gidelim mi artık kızım?” dedi ama ben onu elinden çektim:</p>

      <p>“Gelecekler! Bak görürsün!”</p>

      <p>Gördüm işte Ali, annesini bize doğru çekiyordu. Önlerinden<a id="GBS.0237.02"></a> bir sürü insan geçiyordu. Ben de annemi onlara doğru çektim, bir sürü insan önümüze çıkıyordu. Beslenme çantama çarptı hepsi.</p>

      <p class="lvl1">“Merhaba Aliye Hanım, gelmeyeceksiniz diye çok korktu Ayşe.”</p>

      <p>“Merhaba. Mahalleli hep Çubuk Barajı’na gitti de bugün. Ama Ali tiyatroya gidelim diye tutturunca–”</p>

      <p>“İki saat sürüyor tiyatro. Bitince buradan alırsın yine. Aliye Hanım, bak sana bir şey diyeceğim.<a id="GBS.0237.03"></a> Geçen gün sen beni çok yanlış anladın.”</p>

      <p>“Sevgi Hanım, esas sen beni yanlış anladın.”</p>

      <p>“Öyle mi?”</p>

      <p>“Biz çocuğu senin başına bırakıp gidecek değiliz. Biz öyle insanlar değiliz.”</p>

      <p>“Aliye Hanım, bir şey demene gerek yok. O yüzden buluşmak istedim zaten. Ali bizim de oğlumuz sayılır, kaç kere evimizde kaldı. Biz de tanışmanın bir mesuliyeti olduğunu bilecek insanlarız. Senin için rahat<a id="GBS.0237.04"></a> olsun.”</p>

      <p>“...”</p>

      <p>“Bak Aliye Hanım, şöyle söyleyeyim, bir şey olursa Ayşe de size emanet değil mi?”</p>

      <p>“Elbet! Elbet öyle.”</p>

      <p>“Bir de şey... Eğer tabii istersen... Perşembe yine gelsen biz çok memnun oluruz.”</p>

      <p>“Gelirim, gelirim Sevgi Hanım. Sen şey etme.”</p>
    </section>

    <section class="voice2">
      <p>Annem sevindi. Ayşe’nin annesinin elini tuttu. Ayşe’nin annesi de annemin elini tuttu. İki elleriyle tutuştular. Biz tiyatroya<a id="GBS.0237.05"></a> gittik. Tiyatronun girişi dünyanın en heyecanlı şeyiymiş. Masal kapısı gibi.</p>
    </section>

    <section class="voice1">
      <p>“Pırtlatan Baaal!” Ben öyle bağırdım, Ali gülsün diye:</p>

      <p>“Pırtlataaan!” Sonra da, “Pırt pırt pırt!” yaptım. Sonunda, annem biletleri alırken Ali’ye söyleyiverdim:</p>

      <p>“Bil bakalım ben ne yaptım?!”</p>

      <p>“Ben Hüseyin Abi’yi gördüm.”</p>

      <p>“Yaaa?!”</p>

      <p>“Sakalları çıkmış onun.”</p>

      <p>“Çok mu çıkmış?”</p>

      <p>“Evet. Listeme<a id="GBS.0238.01"></a> bir şey ekledim.”</p>

      <p>“Ne?”</p>

      <p>“Sakallarım çıkmadan ölmeyeceğim.”</p>

      <p>“Bıyık yap bence. Bıyık daha güzel.”</p>

      <p>“...”</p>

      <p>“Ali sana bir sürprizim var ama benim.”</p>

      <p>“Başım ağrıdı benim çok.”</p>

      <p>“Ben ne yaptım biliyor musun?!”</p>

      <p>“Kustum da çok.”</p>

      <p>“Yaaa! Sorsana! ‘Ne yaptın?’ desene!”</p>

      <p>“...”</p>

      <p>“<em>Koroloform</em> aldım ben. Hem de eczaneden!”</p>

      <p>“Hani?”</p>

      <p>“Beslenme çantamın içinde. İnanmazsın<a id="GBS.0238.02"></a> diye getirdim.”</p>

      <p>“Bakayım.”</p>

      <p>“Bak!.. Sevindin mi? Sevindin de mi? Küçük yazıyı hemen okuyabildiğim için buldum. Ne güzel yapmışım de mi?!”</p>

      <p>“Evet.”</p>

      <p>“Bir şey daha oldu.”</p>

      <p>“Ne?”</p>

      <p>“Anlamadılar.”</p>

      <p>“Fotoğrafları mı?”</p>

      <p>“Evet. Annem, Meclis’te Abdullah Amca var, faşist gibi, o yaktı zannetti.”</p>
    </section>

    <section class="voice2">
      <p>Ben cebimde İbelo çakmağı <em>çıkırt çıkırt çıkırt</em> yaptım. Ayşe güldü. Çakmağın<a id="GBS.0238.03"></a> sesini bir tek Ayşe duyabiliyor. Fotoğrafları yakmamız gerektiğini de o anladı bir tek. Çünkü o çocuklar bana benziyor. Eğer görürlerse onları “Aranıyor” yaparlar, sonra bulurlar, “Ey Türk gençliği” sorarlar karakolda, işkence yaparlar, Bademlidere’deki gibi öldürüp çuvalın içine koyarlar. Komando düğümü bile yaparlar.</p>
    </section>

    <section class="voice1">
      <p>İyi ki yakmışız o gün fotoğrafları. Kuğulu Park’tan dönünce ben Ali’ye,<a id="GBS.0238.04"></a> annemin sarı dosyaları sakladığı yeri göstermiştim. Yüklükteydi onlar. Yeşil mürekkepli mektuplarla birlikte. Ali korkmuştu:</p>

      <p>“Fotoğrafların olmaması gerekir. Çünkü onları tanıyabilirler ‘Aranıyor’ oldukları zaman. Fotoğraflar olmazsa kimse bulamaz onları. Annen de o yüzden saklamış işte, bulunmasınlar diye. Sonra uçacaklar ya, kuğuların olduğu yere gidecekler ya!..”</p>

      <p>“Anladım,” dedim ben.<a id="GBS.0238.05"></a> Sonra Ali cebinden çakmağı çıkardı, İbelo onun adı. Tek tek çocukların yüzlerini yaktı küçük küçük. Çocukları boğazına kadar yaktı. “Boğazlarını yakma!” dedim. Ali, “Neden ki?” dedi. “Nefes alamazlar o zaman akıllım!” dedim ben de.</p>
    </section>

    <section class="voice2">
      <p>Tiyatroda herkes çok neşeli olduğu için gürültülü. Biz rahat rahat konuşuyoruz Ayşe’yle.</p>

      <p>“Annen mektupların birini aldığımızı anladı mı?”</p>

      <p>“Anlamadı.”</p>

      <div style="display:none;">
        <a id="GBS.0239.01"></a>
      </div>

      <p>“Hiç mi anlamadı?”</p>

      <p>“Bakmıyor ki annem onlara. Bakınca ağladığı için bakmıyor hiç. Hepsini geri verdi Önder Amca’ya. Ama–”</p>

      <p>“Annen geliyor. Mektup beslenme çantasında mı?”</p>

      <p>“Evet. Al. Sen sakla! Evde durmasın. Babam bulursa... Al işte!”</p>
    </section>

    <section class="voice1">
      <p>“Çocuklar haydi bakalım, biz bu kapıdan gireceğiz!” Annem bir sürü çocuğun arasından bizi buldu. Ali’nin başına elini koydu. “Sen ilk kez<a id="GBS.0239.02"></a> mi geliyorsun tiyatroya Ali?” dedi. Ali bir şey demedi, başını salladı. “O zaman bak ne güzel. Ayşe’yle izlemiş olacaksın ilk tiyatro oyununu. Anı olur. İlkler hiç unutulmaz.”</p>
    </section>

    <section class="voice2">
      <p>Tiyatro çok acayipmiş. Sahnedeki herkesin yüzü kırmızı kırmızı, gözleri kocaman, ağızları büyük büyük. Konuşunca bağırıyorlar. Onlar başka dünyadan gelmiş gibiler. Daha güzel dünyadan. Abilerin bıyıkları bizimkilerinki<a id="GBS.0239.03"></a> gibi, ablalar da Birgül Abla’ya benziyor ama onlar daha neşeli dünyada yaşıyorlar belki. Sahnede ne çok ampul var.</p>
    </section>

    <section class="voice1">
      <p>Ali çok bağırdıkları için kulaklarını tıkadı ama ben tiyatronun şarkısını çok sevdim:</p>

      <p>“<em>Ne bencillik ne benlik / Olsun dirlik düzenlik / Ne senindir ne benim / Hepimizindir esenlik / Yağlar ballar yoğalsın / Tüm hastalar iyileşsin / Milletçe kalkınalım / Çalışanlar çoğalsın.</em><a id="GBS.0239.04"></a>”</p>
    </section>

    <section class="voice2">
      <p>Şarkıyı çocuklara da söyletiyorlar. Ayşe söyledi bağıra bağıra. Ben söylemedim. Ayşe’nin annesi bütün çocuklar bağırırken çantasının içinden ayna çıkardı. Gözlerine baktı. Gözlerinin altına parmaklarını bastırdı, üstüne bastırdı, kaşlarını yukarı çekti. Kulağının üzerinde küçük, beyaz saçlar var onlara baktı. Yanaklarını çekti. Sonra aynayı kucağına koydu. Sahneye baktı hiç gülmeden.<a id="GBS.0239.05"></a> Aslında o iyi bir kadın galiba. Ama çok üzgün.</p>
    </section>

    <section class="voice1">
      <p>Bir tane yaşlı teyze varmış, oyunda yani, çok fakirmiş. Bir tane de zengin adam varmış, onda bal var işte. Yaşlı teyze, “Bana biraz bal ver,” diyor, adam vermeyince diyor ki teyze, “O zaman bu balı yiyen herkes pırtlasın!” Sonra işte herkes pırtlıyor. Kimse konuşamıyor artık doğru düzgün. Ali tiyatroyu biraz sevmedi galiba, anneme bakıp<a id="GBS.0240.01"></a> duruyor. Hiç görevlerini yapmadı aslında o. Hep ben yapıyorum. Ama onun başına bir sürü şey gelir, o yüzden tabii.</p>
    </section>

    <section class="voice2">
      <p>Ayşe kloroformu bulmuş. Hüseyin Abi olsaydı, “Vay anasına be!” derdi. Biri çok kahraman bir şey yaparsa öyle derdi Hüseyin Abi. Der yani. Artık bir tek çuvalla el arabası kaldı. Onları artık benim bulmam lazım.</p>
    </section>

    <section class="voice1">
      <p>“Allah allah, iki saat dediler oyuna ama...”</p>

      <p><a id="GBS.0240.02"></a>Annem oyun kısa sürünce, “Ne yapalım o zaman, bir saatimiz daha var,” dedi. Ali ile ben hemen bağırdık: “Kuğulu Park’a gidelim!”</p>

      <p>Annem güldü:</p>

      <p>“Sözleştiniz mi siz! İyi peki gidelim!”</p>

      <p>Biz annemi ellerinden çektik Kuğulu Park’a, hızlı gidelim diye:</p>

      <p>“Nedir bu acele? Bekleyeniniz mi var parkta?”</p>

      <p class="lvl1">Tam Kuğulu Park’a gelirken bir teyze bağırdı:</p>

      <p>“Ne yapıyorsunuz ayol kuğuya?! Öldüreceksiniz<a id="GBS.0240.03"></a> hayvanı!”</p>

      <p>Biz o zaman koştuk artık. Bir tek teyze, bir de biz baktık. Kimse bakmıyordu bizden başka. Annem, “Yavaş! Ne oluyor çocuklar?” diye bağırdı ama biz yine de koştuk. Ali benden de hızlı koştu. İki tane adam kuğunun kanatlarından tutuyordu. Kuğunun boynu çok uzuyordu, ip gibi kıvrılıyordu.</p>
    </section>

    <section class="voice2">
      <p>Kuğu hiç ses çıkarmıyor sadece kanatları ses yapıyor:</p>

      <p><em>Pata pata pata...</em> İpe takılan<a id="GBS.0240.04"></a> uçurtma sesi yapıyor kuğunun kanatları. O iki adam, Şeref Amca’nın arabasının arkasındaki iki adam. Bağırıyorlar:</p>

      <p>“Ulan oğlum kıvırsana kanadını! Kıvır ulan kanadını!”</p>

      <p>“Dana gibi lan bu! Vay deyyus! Sakin dur len hayvan oğlu hayvan!”</p>

      <p>Ben onlara doğru gidecektim Şeref Amca’yı gördüm. Sigarasını attı, koştu:</p>

      <p>“Yeter be! İşkence ettiniz hayvana. Bırakın böyle olmuyor. Söyleyelim de<a id="GBS.0240.05"></a> veteriner gelsin kendi alsın.”</p>

      <p>İki adam Şeref Amca’ya yine güldü o günkü gibi:</p>

      <p>“Şeref Abi, solculukta hayvanların da mı eşit hakkı var abi?”</p>

      <p>“Yürüyün lan!” dedi Şeref Amca. Beni tanımadı. Kuğuyu bıraktılar. Kuğu tam suya kaçıyordu adamlardan biri bağırdı:</p>

      <p>“Dur ulan! Yakalayacağım ben bunu! Bir tavuğu bile yakalayamadan geldi dedirtmem ben kendime!”</p>
    </section>

    <section class="voice1">
      <p>O adamlardan biri koştu<a id="GBS.0241.01"></a> kuğunun üzerine atladı. Kuyruğundan tuttu. Kuğunun başı öne doğru uzadı. Ağzı açıldı. Ama ben duymadım, ses çıkardı mı anlamadım. Ali saçlarını çekti. Ali saçlarını çekiyor şimdi... Ağzını açtı Ali, kocaman açtı. Ama duymadım, o da ses çıkarmadı hiç. Annem, teyzenin yanına gitti:</p>

      <p>“Ne yapıyorlar bunlar?”</p>

      <p>“Ne bileyim hanımefendi! Yarım saattir işkence ettiler kuğuya.”</p>

      <p>Ali kuğuya benzedi.<a id="GBS.0241.02"></a> Anladım işte, kuğuyu kurtarırsak Ali de ses çıkarabilir artık. Eğer kuğuyu kurtarabilirsek!.. Anladım ben, o zaman Ali konuşacak. Hiç ağzını açıp ses çıkarmadan böyle durmayacak. O yüzden de kurtarmalıyız biz kuğuyu.</p>
    </section>

    <section class="voice2">
      <p>Adamlar kuğuyu tuttu, arabaya koydular. Ben bir şey yapamadım. Ayşe bana bakıyordu. Ama ben hiçbir şey yapamadım. Benim çok başım ağrımaya başladı işte yine. Ayşe yanıma<a id="GBS.0241.03"></a> geldi, elimi tuttu.</p>
    </section>

    <section class="voice1">
      <p>“Bir tane daha var Ali,” dedim. “Bak işte şu. Şu küçük olan değil mi? Biz onu kurtaracağız işte Ali. Sakın ağlama. Ağlama bak!” Ağlamadı Ali.</p>
    </section>

    <section class="voice2">
      <p>Gima’nın önünde annem bekliyor. Başım çok ağrıyor. Annem görünce anladı benim başımın ağrıdığını. “Ne oldu kuzum sana?” dedi. Ayşe’nin annesi çok konuştu o zaman:</p>

      <p>“Aliye Hanım, anlamadım ben de. Oyun çabuk bitti.<a id="GBS.0241.04"></a> Kuğulu Park’a gidelim istediler. Gittik, orada bir şey oldu. Ali... Yani bir şey söylemedi ama... Hasta mı oluyor acaba?”</p>
    </section>

    <section class="voice1">
      <p>“Tamam, tamam,” dedi Ali’nin annesi. Sonra sanki Ali’yi saklayacakmış gibi elleriyle yüzünü kapadı. “Gidelim biz,” dedi. Çok hızlı gitti onlar. Aliye Teyze’nin ayakkabıları da ona büyük geliyor. Gardaki kadın gibi.</p>
    </section>

    <section class="voice2">
      <p>Herkes Çubuk Barajı’na gittiği için, belediye<a id="GBS.0241.05"></a> götürdü onları otobüsle, bedava, mahallede kimse yok. Sessiz her yer. Annem, “Böyle de tuhaf oluyor, in cin top oynuyor,” dedi. Elimi tuttu. Benim başım çok fena ağrıyordu hâlâ. Kuğunun dilini gördüm çünkü. Dışarı çıktı gagasından, incecikti, siyahtı. Hiç ses çıkarmadı, onu gördüm, başım ondan çok ağrıyor şimdi. İplerime bile bakamıyorum.</p>
    </section>

    <section class="voice1">
      <p>Eve gelince babam girişte duruyordu. Kapı açıktı,<a id="GBS.0242.01"></a> o bir şeye bakıyordu. Anneannem, “Oğlum herhalde Sevgi’nin arkadaşlarından biriydi, nereden hatırlayayım ismini, geçmiş gün. Atıver eski ampulü öyle, ne olacak? Kutuya koymaya ne gerek var çöpe atarken?” diyordu. Biz girince anneannem ellerini önünde kavuşturdu. Alnı kırış kırış oldu. Çok küçük sesiyle, “Sevgi de geldi işte,” dedi. Sonra beni elimden tuttu çabucak. Babam anneme ampul kutusunu<a id="GBS.0242.02"></a> gösterdi. Girişteki ampul yanıyordu, etejerde eski ampul duruyordu tozlu tozlu. Babam, “Ne bu Sevgi?” dedi, “Bu numara kimin?” Annem ayakkabısını çıkarırken tökezledi.</p>
    </section>

    <section class="voice2">
      <p>Annem kapıya anahtarı sokunca, daha sokmadan bile, kapı açıldı. “Bak sen, kapıyı açık unutup da mı gitmişim! Vay başıma gelenler! Ali senin karnın açtır da oğlum o yüzden başın ağrıyordur. Şimdi ben sana bir çorba yapınca<a id="GBS.0242.03"></a> hiçbir şeyin... Ayyy!”</p>

      <p>Adam, annemi saçından tuttu. Beni de ensemden tuttu başka adam. Kapının arkasından çıktılar aniden. Ceplerinden telsiz sesi geldi. Büyük adam annemi yere yıktı:</p>

      <p>“Ses çıkarma o.ospu!”</p>

      <p>“Karakol mu kurdunuz eve pezevenkler!” diye bağırdı annem. O zaman adam, anneme yumruk vurdu:</p>

      <p>“Sen kime pezevenk diyorsun lan a.ına koduğumun komünist o.ospusu!”</p>

      <p>Annemin<a id="GBS.0242.04"></a> başını yere vurdu. Benim kulağım sağır oldu.</p>

      <p>Adam bana bağırıyor. Ben duymuyorum hiç. Üç tane adamlar. Gözleriyle ağızları yaklaşıyor bağırınca. Ama sessizlik oldu. <em>Uuuuu</em> diye bir ses geliyor sadece. Annem bana bir şey diyor ama duymuyorum. Annem bana bir şey dedikçe adam ona vuruyor. Babam da yok. Adamlar <em>Ulduz ve Kargalar</em>’ı yere atmış.</p>
    </section>

    <section class="voice1">
      <p>Annem ampul kutusuna baktı. Ben elimi çektim<a id="GBS.0242.05"></a> anneannemden, gitmek istemiyorum odaya şimdi. “Ben babama bir şey demedim anne,” demek istiyorum. “Sevgi, bu numaradan Ankara Oteli çıkıyor. Kim var Ankara Oteli’nde? Garda buluştuğun adam mı?”</p>

      <p>Elimi ağzıma kapattım ben. Ses çıkmasın diye. Babam bana baktı:</p>

      <p>“Ayşe! Kiminle buluştunuz annenle garda?”</p>

      <p>“Ne diyorsun sen Aydın?”</p>

      <p>“Ne diyeceğim! Garda buluştuğun adam kim Sevgi? Sen benden<a id="GBS.0243.01"></a> gizli bir şey mi planlıyorsun? Ne yapıyorsun Sevgi?!”</p>

      <p>Anneannem beni odaya soktu. Girişteki ampul çok parlak yanıyordu. Annem küçücük kaldı gibi oldu. Babam kocaman gibi oldu birden. Ben anahtar deliğinden bakmak istedim, anneannem çekti beni kapının önünden.</p>
    </section>

    <section class="voice2">
      <p>Sonra sesler yavaş yavaş geri geldi. Annem, “Korkma kuzum! Korkma!” diyordu. İkimizi de divanın üzerine attılar. Annem bana<a id="GBS.0243.02"></a> sarıldı:</p>

      <p>“Bana ne edeceksiniz edin! Bırakın çocuk gitsin!”</p>

      <p>“Sana ne edecekmişiz Allah’ın sidikli o.ospusu! Sen kendini önemli bir şey mi sandın! Sinan nerede? Söyle bakalım. Sinan nereye gitti?”</p>

      <p>“Sinan kim? Ben bilmiyorum Sinan diye birini!”</p>

      <p>Annemi saçından tutup kafasını duvara vurdular. Geri divana attılar. Büyük adam, “Uğraşamam ben bu köylü karısıyla, bunlar koca dayağından<a id="GBS.0243.03"></a> kaşarlanmış olur. Asın lan çocuğu ayağından tavana!”</p>

      <p>Annem bağırdı:</p>

      <p>“Bırakın kuzumu! Kuzumu elleme ayağının altını öpeyim!”</p>

      <p>Sesler yine kayboldu.</p>
    </section>

    <section class="voice1">
      <p>Babam anneme bağırdı:</p>

      <p>“Bana bak Sevgi! Bu subay kızı havaları yetti artık. Ben de aptal değilim. Ömrümüz geçti yaranacağız diye ama bak hanımefendi neler peşinde! Senin bir ilişkin mi var Sevgi?”</p>

      <p>“Saçmalama Aydın!”</p>

      <p><a id="GBS.0243.04"></a>O zaman bir şey devrildi:</p>

      <p>“Bırak kolumu Aydın!”</p>

      <p>“Bana bak Sevgi, yeter artık! Neyse ne, söyleyeceksin! Kim bu herif!”</p>

      <p>Anneannem radyoyu açtı. Ben duymayayım diye açtı ama duyuluyor işte sesleri. Babam anneme, “Ömrümü yedin be ömrümü!” diye bağırdı. Annem, “Arabeskleşme!” diye bağırdı. O zaman bir şey daha devrildi.</p>
    </section>

    <section class="voice2">
      <p>“İyi o zaman söyle Sinan nerede?”</p>

      <p>“Şuradan şuraya gitmek<a id="GBS.0243.05"></a> nasip olmasın, bilmiyorum ben Sinan diye birini!”</p>

      <p>Anneme vuruyorlar. Ama ben söylemem. Hüseyin Abi’nin öteki ismi Sinan diyemem. Çünkü o zaman hemen bulurlar. Ama anneme benim yüzümden vuruyorlar şimdi, söylemediğim için vuruyorlar.</p>

      <p>“Asın o zaman lan çocuğu!”</p>

      <p>“Dur hele! Kurbanın olayım dur hele! Ellemeyin çocuğu!”</p>

      <p>Anne ayağımdan asarlarsa çok acımaz. Assınlar beni.</p>

      <p>Ensemden<a id="GBS.0244.01"></a> tutan adam yüzünü bana çevirdi:</p>

      <p>“Len sen de bakalım nerde bu Sinan?”</p>

      <p>“O konuşamaz,” dedi annem.</p>

      <p>“Nasıl konuşamaz! Konuşamazsa belki şarkı söyler. Söyle len bir marş!”</p>

      <p>“Kulun kölen olam, bırak çocuğu!”</p>

      <p>“Marş biliyorsundur sen. Söyle bakalım bize bir marş!”</p>

      <p>O zaman ben söyledim, belki annemi bırakırlar diye söyledim:</p>

      <p>“Korkmaaa sönmeeez bu şafaaaak!”</p>

      <p>“S.ktirtme belanı<a id="GBS.0244.02"></a> it! Piçe bak! Maytap geçiyor bizimle. Söyle lan Dev-Genç Marşı’nı!”</p>

      <p>Annemin saçından tutup yere çökerttiler yine. Yine gitti sesler. Annemin dilini gördüm. Kuğunun dili gibi dışarı çıktı. Belki ses çıkardı ama duymadım ben hiçbir şey.</p>
    </section>

    <section class="voice1">
      <p>Kapının deliğinden baktım ben annemle babama. Anneannem, “Ayıp çocuğum,” dedi ama ben onun elini ittim baktım yine de.</p>

      <p>“Bırak beni Önder!”</p>

      <p><a id="GBS.0244.03"></a>“Önder mi?!”</p>

      <p>“Allah kahretsin! Bırak beni Aydın!”</p>

      <p>“Önder kim Sevgi? Önder kim?!”</p>

      <p>Babam, annemin tuttuğu kolunu ittirdi, annem duvara çarptı. Daha çok ağladı. Koşup yatak odasına kapattı kendini. Kapıyı kilitledi. Babam koridorda bağırıyordu:</p>

      <p>“Ya çıkıp her şeyi söylersin Sevgi ya da bu iş burada bitti! Duyuyor musun beni! Duyuyor musun Sevgi?!”</p>

      <p>Babam bağırırken zil çaldı. Kapı<a id="GBS.0244.04"></a> açıktı ama yine de zil çaldı.</p>
    </section>

    <section class="voice2">
      <p>“Koyun lan bu Kızılbaş piçini şu çuvala! Bana bak kadın! Sinan’la görüştüğünü biliyoruz. Haa tabii siz onu Hüseyin diye biliyorsunuz. O, o.ospu çocuğu lazım bana. Ya yerini söylersin ya da bu çocuğu bu çuvala koyup atarım ha bu Bademlidere tepesinden. Böğüre böğüre ölür piçin!”</p>

      <p>Annem hiçbir şey söyleyemedi, çok ağladığı için hiçbir şey söylemedi. Parça<a id="GBS.0244.05"></a> parça söyledi:</p>

      <p>“Ne?.. Bilmiyorum... Kim o?.. Bırak kolumu! Anaaaam! Anaaaam!”</p>

      <p>“Konuşmayacaksın ha! İyi ulan! Bekleyeceğiz demek ki! Oturun lan şuraya. Kıpırdamak yok. Bu Sinan iti buraya gelene kadar biz de buradayız!”</p>

      <p>Annemle bizi divana oturttular. Biz orada durduk. Onlar telsizle lahmacun söyledi. Mahalledekiler hiç gelmedi. Karanlık oldu. Annem hâlâ ağlıyordu. Adamlar bir sürü<a id="GBS.0245.01"></a> sigara içti. Bir sürü güldüler:</p>

      <p>“Sizin bu Kızılbaşlıkta herkes herkesi düdüklüyormuş ha? Nasıl yapıyorsunuz anlat bakalım?! Ha ha ha!”</p>

      <p>Annem hiçbir şey demedi. Adamlardan biri bana bağırdı:</p>

      <p>“Senin baban kim len biliyor musun?”</p>

      <p>Ben galiba konuşmayı unuttum. “Pırt!” dedim.</p>

      <p>“Ne diyorsun lan?”</p>

      <p>“Pırt!”</p>

      <p>“Manyak mısın oğlum sen?!”</p>

      <p>“Pırt!”</p>

      <p>Annem üstüme kapandı. Ona<a id="GBS.0245.02"></a> vurdular. Ona vurdukça annem üstümde ağırlaştı. “Pırt,” dedim ben, sonra bir daha, bir daha dedim.</p>
    </section>

    <section class="voice1">
      <p>Kapıda Jale’anım Teyze vardı. Bağıra bağıra konuşuyordu, bir de içeri bakmaya çalışıyordu, babamın bir o yanından bir bu yanından:</p>

      <p>“Ay münasebetsiz bir zamanda mı geldim? Nejla’anım kumaşları ben yokken geri bırakmış da, dikmeyeceğim demiş de Feride’ye, ne oluyor onu öğrenmeye gelmiştim<a id="GBS.0245.03"></a> de–”</p>

      <p>“Sonra gelirsiniz Jale’anım!”</p>

      <p>“Ay ben çok özür–”</p>

      <p>“Tamam tamam. Sonra gelirsiniz.”</p>

      <p>“Ay vallahi bilsem, ay çok fena oldu görüyor musun!”</p>

      <p>Babam kapıyı Jale’anım Teyze’nin yüzüne kapattı. Annemin odadan ağlayan sesi geldi. Anneanneme baktım. Ellerini ağzına örtmüştü.</p>
    </section>

    <section class="voice2">
      <p>Çok zaman geçince annem, “Çocuk aç,” dedi. Beni ayağımdan asmışlardı. Ben hiç bağırmayınca korktular.<a id="GBS.0245.04"></a> Çünkü annem, “Geri zekâlı o, konuşamaz,” dediği için, konuşamadığım için korktular. İndirdiler. Annem bileğimi ovdu önce. Sonra zaman geçince, “Çocuk aç, ben ona bir çorba yapayım,” dedi. İyi tamam, dediler onlar da. Annemle mutfağa gittik. Ocağı yaktı annem, unu suya karıştırdı. Bir sürü buhar oldu, çok kaynadı çorba. Annem bana bir şey demedi. Çorbayı pencereye tuttu. Pencere buhar oldu. Cama<a id="GBS.0245.05"></a> “Polis” yazdı. İçeriden ses geldi:</p>

      <p>“Ne çorbaymış o.ospu! Bitmedi mi daha?!”</p>

      <p>Annem yazıyı hemen sildi. Ocağı kapadı.</p>

      <p>Sabaha karşı oldu. Ben uyumuşum galiba. Gürültü olunca uyandım. Annem, “Bari çocuğu komşuya bırakalım, evde tek kalamaz,” dedi. Adamlar da, “Nasılsa biri gelir bakar,” dedi. Annemi götürdüler.</p>

      <p>Ben mum buldum. İbelo çakmakla yaktım. Mum yanınca her yer daha karanlık<a id="GBS.0246.01"></a> oldu. Kimse bana bakmaya gelmedi.</p>
    </section>

    <section class="voice1">
      <p>Ben o gece anneannemin yanında uyudum. Annem odadan çıkmadı. Babam eve gelmedi. Gece uyandım aniden. Odama gittim. Kahkaha makinesinin düğmesine bastım. Bir kere bastım. Kahkahalar biterken <em>cızırt</em> diye bir ses geldi makineden. Bir daha bastım. Artık kimse gülmedi.</p>
    </section>
  </section>

  <div style="display:none;">
    <a id="GBS.0246.02"></a>
  </div>
</body>
</html>
